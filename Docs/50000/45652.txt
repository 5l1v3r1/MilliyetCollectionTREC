<DOC>
<DOCNO> 45652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/guncel/agun.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
VE TALİBAN VURULDU 
</HEADLINE>
<TEXT>

ABD ve ingiltere, uluslararası terörizme cehennemi bir cevap verdi.. Taliban hedefleri, dün gece saat 18.57’den itibaren yerle bir edilmeye başlandı 
     DIŞ HABERLER SERVİSİ 

     Ve beklenen oldu. Haftalardır Afganistan’ın çevresinde yığınak yapan ABD ve İngiltere, 11 Eylül’de New York ve Washington’da gerçekleştirilen terörist saldırılardan 25 gün sonra düğmeye bastı. 
     Umman Denizi’ndeki ABD ve İngiliz denizaltılarıyla savaş gemilerinden fırlatılan ilk Tomahawk füzesi, Türkiye saatiyle dün 18.57’de, Afganistan’ın başkenti Kabil’in güneybatısındaki tarihi kraliyet rezidansı Darülaman Sarayı yakınlarında patlayarak, global terörizme karşı savaşın askeri aşamasını başlattı. İlk patlamayı art arda dört füze daha izlerken, bunlardan biri, Savunma Bakanlığı’nın yakınlarına düştü. 
     Kabil’e ilk saldırıdan birkaç dakika sonra, Usame bin Ladin’in üssü olan Celalabad ile Taliban lideri Molla Muhammed Ömer’in yaşadığı Kandahar kentleri, Umman Denizi’nden atılan Tomahawk füzeleriyle vuruldu. Bir Taliban kaynağına göre, Kahdahar’a yönelik saldırıda havaalanındaki kontrol kulesi hasar görürken, Celalabad’ta çok sayıda patlama meydana geldi, Taliban’ın radyo yayını kesildi. 
     
     Kabil havaalanı yerle bir edildi 
     İlk saldırı dalgasından on dakika sonra ikinci saldırı geldi. 
     Stratejik nitelikteki B1, B2 ve B52 uçakları Kabil, Kandahar ve Celalabad’a ek olarak, bu kez ülkenin kuzeyindeki Mezarı Şerif kenti havaalanıyla batıdaki Refah ve Herat, kuzeyde de Tacikistan sınırındaki Kunduz kentlerini füze, roket ve bombalarla vurdu. ABD Savunma Bakanı Donald Rumsfeld, operasyonda 15 bombardıman ve 25 taarruz uçağıyla 50 Cruise füzesi kullanıldığını açıklarken, Kabil’e gerçekleştirilen ilk füze saldırısından hemen sonra kentte elektrikler iki saat kesildi. 
     Bu sırada Kabil havaalanı yakınlarından dev dumanlar yükselirken, kentte irtibat kurulabilen kaynaklar, yaklaşık 20 yıldır savaşla iç içe yaşayan 1 milyonluk kent halkında her hangi bir panik meydana gelmediğini duyurdu. 
     
     Gece karanlığında kent dışına kaçtılar 
     Taliban yanlısı Afgan İslami Basın Ajansı AIP ise, Kabil havaalanı civarında oturan halkın, gece karanlığına rağmen evlerini terkederek kaçtığını duyurdu. AIP, Taliban’ın Dışişleri Bakanlığı’ndan Molvi Necibullah adlı bir yetkiliyle kurduğu bağlantıda, yetkilinin gülerek ve adeta "acımadı" anlamına gelen bir dille, "Kardeşlerim, endişelenmeyin. Uçaklar çok sayıda bomba yağdırdı, büyüklükleri bir şey değil, endişelenmeyin. Havaalanı civarındaki bölgelerde de bombardıman var" dediğini belirtti. 
     
Pakistan hava sahası kullanıldı      ABD Savunma Bakanı Donald Rumsfeld, operasyonun amacının, Taliban yönetiminin hava savunma birimlerini, uçaklarını ve terör yuvalarını ortadan kaldırmak olduğunu söylerken, hava harekatında Pakistan hava sahasının kullanıldığı bildirildi. Savunma Bakanlığı kaynakları da, ilk hedefler arasında Taliban’ın askeri üsleriyle Ladin’e ait gerilla kamplarının vurulduğunu belirtti. Reuters’in haberine göre de, Kabil’in 40 kilometre kuzeyinde, Kuzey İttifakı kuvvetlerinin elindeki Bagram yöresi semalarında üç büyük patlama görüldü. 
     
Mezar - ı Şerif hedefler arasında      ABD ve İngiliz kuvvetlerinin havadan Taliban’a yönelik saldırılarıyla birlikte, Kuzey İttifakı’na bağlı güçler de, karadan harekete geçti. Saldırının başlamasından bir saat sonra, Kuzey İttifakı güçleri de Kabil’in kuzeyindeki Taliban mevzilerine yönelik ağır bombardıman başlattı. Havan topu mermileri Taliban mevzilerine düşerken, bazı kaynaklar, Kuzey İttifakı’nın Mezar-ı Şerif’i ele geçirmek üzere harekete geçtiğini bildirdi. Mezar-ı Şerif yakınlarındaki Özbek General Raşid Dostum da, müttefik saldırılarından memnun olduğunu kaydetti. Harekatın ardından, Tacikistan Silahlı Kuvvetleri ile, bu ülke topraklarındaki 25 bin Rus sınır muhafızı da üst düzey alarma geçirildi. 
     
Kıtalararası savaşıyorlar      Harekata katılan uçakların bir kısmı, önceki gece ABD’den hareket etti. Amerikan NBC televizyonu, Missouri’deki Whiteman hava üssünden kalkan B2 bombardıman uçaklarının görüntülerini kaydetti. NBC yetkilileri, harekatın gizliliği nedeniyle uzun süre yayınlamadıkları bu görüntüleri, harekatın başladığı resmi makamlar tarafından açıklandıktan sonra ekrana getirdi. Uçakların, Atlas Okyanusu, Avrupa ve Asya’nın bir bölümünü aştıktan sonra Afganistan’daki hedefleri vurduğu belirtildi. 
     



 GÜNCEL 





















</TEXT>
</DOC>
