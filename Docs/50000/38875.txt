<DOC>
<DOCNO> 38875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/siyaset/siy04.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Başkanı İzgi şaşırttı 
</HEADLINE>
<TEXT>
Olmadı Ömer Bey 
MHP'li bir vekil eşi bütçenin başına getiren Ömer İzgi, kadrolaşmaya hep karşı çıkmıştı 
     SALİHA ÇOLAK Ankara 

     TBMM'ye personel almamakla, hatta kendi döneminde personel sayısının azalmasıyla övünen TBMM Başkanı Ömer İzgi, durdu durdu Meclis bürokrasisinin en kritik makamlarından birini, bir MHP'li vekilin eşine emanet etti. 
     İzgi, uzun zamandır boş olan Bütçe Maliye Müdürlüğü'ne, yıllardır Meclis'te çalışan ve bu göreve getirilmeyi bekleyen müdür yardımcıları yerine, Maliye Bakanlığı'ndan transfer yaparak vergi denetmeni Zehra Özdemir'i atadı. İzgi, daha başkanlık seçimi sırasında gündeme gelen, "Meclis'te MHP'li kadrolaşma olacak" iddiaları karşısında bugüne kadar dikkatli davrandı. Meclis üçüncü yasama yılını geride bırakırken, İzgi, üst düzey bürokraside önemli bir değişiklik yapmadı. İzgi, Yıldırım Akbulut'un çalıştığı, Genel Sekreterlik, Özel Kalem Müdürlüğü ve Basın Halkla İlişkiler Daire Başkanlığı gibi makamlardaki bürokratlarla çalışmayı aynen sürdürdü. Ancak İzgi, dördüncü yasama yılına girerken, Bütçe Maliye Müdürlüğü gibi kritik bir görevin başına kendi partisinden bir vekilin, üstelik bütçelerin onaylandığı Plan ve Bütçe Komisyonu'nda Başkanvekilliği yapan Ankara Milletvekili Hayrettin Özdemir'in eşi Zehra Özdemir'i getirerek, kuralını kendisi bozdu. 
     
     Kolları sıvadı 
     Zehra Özdemir, Meclis'in Halkla İlişkiler Binası B Blok'taki makam odasına yerleşip kapısına isim levhasını asar asmaz hummalı bir çalışma içine girdi. Özdemir, ekim ayında eşinin önüne gidecek bütçeyi hazırlamak için kolları sıvadı. Meclis'in üst düzey bürokratlarıyla birlikte yapılan ve 2002 yılındaki ihtiyaçların kalem kalem çıkarıldığı toplantılara katılan Zehra Hanım, şu günlerde iki bina arasında mekik dokuyor. 
     



 SİYASET 
















</TEXT>
</DOC>
