<DOC>
<DOCNO> 41454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sontur08.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Pınar Konuşkan tekrar DGM'de... 
</HEADLINE>
<TEXT>

     İşadamı Üzeyir Garih'in öldürülmesine ilişkin daha önce ''tanık'' sıfatıyla ifadesi alındıktan sonra serbest bırakılan Pınar Konuşkan, savcının talimatıyla yeniden İstanbul DGM'ye getirildi. 
     Soruşturmayı yürüten İstanbul DGM Cumhuriyet Savcısı Bekir Raif Aldemir'in talimatı ile polis nezaretinde saat 11.30 sıralarında DGM'ye getirilen Konuşkan, hakimler ile cumhuriyet savcıları ve adliye personelenin kullandığı giriş kapısından içeri alındı. 
     Konuşkan'ın Savcı Aldemir'e, yeniden ifade verdiği öğrenildi. 
     Gözlem altında tutulduğu Asayiş Şubesi Müdürlüğü'nden 5 Eylül Çarşamba günü İstanbul Devlet Güvenlik Mahkemesi Cumhuriyet Savcılığı'na sevk edilen Konuşkan, ''tanık'' sıfatıyla ifadesinin alınmasının ardından serbest bırakılmıştı. 
     Konuşkan'ın 5 gün önce verdiği savcılık ifadesinde, ''Yener Yermez'le mezarlıkta birlikteyken Garih'in kendilerini gördüğünü, cinayetin de bu yüzden işlendiğini söylediği'' öğrenilmişti. 
     Konuşkan, gazetemize yaptığı açıklamalarda ise Yener Yermez'i tanımadığını, kendisine gözlem altında bulunduğu süre içinde şiddet uygulandığını ve tokat atıldığını anlatmıştı. 
     

</TEXT>
</DOC>
