<DOC>
<DOCNO> 3725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/soneko10.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşıt vergileri motor gücüne göre alınacak 
</HEADLINE>
<TEXT>

     Maliye Bakanı Sümer Oral, hazırlanan bir tasarı ile taşıt vergilerinde, ağırlık ve yaş ölçüsünün terkedileceğini ve vergide motor gücünün esas alınacağını bildirdi. 
     Kamu ve özel kesim temsilcilerinden oluşan ''Vergi Konseyi'', bugün Maliye Bakanlığı'nda ilk toplantısını yaptı. 
     Maliye Bakanı Oral, toplantının açılışında yaptığı konuşmada, taşıt vergilerine ilişkin hazırlanan tasarıya, son şeklinin verildiğini ve tasarının önümüzdeki günlerde TBMM'ne sunulacağını ifade etti. Oral, ''Taşıt alımlarında, ağırlık ve yaş ölçüsünü bırakıp, motor gücüne dönüştüreceğiz'' dedi. 
     Oral, Vergi Konseyi'nin çeşitli kesimlerin görüşlerini toparlayarak, vergi sistemini etkin hale getireceğini de vurguladı ve Maliye Bakanlığı'nın da bu görüşlerden yararlanacağını ifade etti. 
     Vergi mevzuatının da karışık olduğuna dikkati çeken Oral, ''bunları sade ve basit hale getirme projesini devreye koymamız lazım.Önümüzde Özel Tüketim Vergisi ÖTV var. Bu düzenlemeyle, vergi mevzuatında bir hayli sadelik sağlayacağız. Birçok vergiler, tek isim alacak'' diye konuştu. 
     ÖTV'nin, ilave kaynak yaratma amacı taşımadığını da anlatan Oral, ÖTV ile mevzuatta sadeliğin yanı sıra, Avrupa Birliği'ne uyumun temin edileceğini belirtti. Oral, Vergi Konseyi'nin de çalışmalarında, yeni bir vergi veya kaynak ilavesi amacı taşınmadığını kaydetti. 



</TEXT>
</DOC>
