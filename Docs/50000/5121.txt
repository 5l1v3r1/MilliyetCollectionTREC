<DOC>
<DOCNO> 5121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/yasam/yas06.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Motokros şampiyonu ÖLDÜRÜP, GÖMDÜK 
</HEADLINE>
<TEXT>

     NİHAT ALTINTAŞ İstanbul 

     Türkiye Motokros eski şampiyonu Yavuz Özkurt, yedek parça satıcısını öldürdüğü iddiasıyla gözaltına alındı. Aynı olaya ilişkin 25 gün önce de sorgulanan, ancak delil bulunamadığı için serbest kalan Özkurt’un, bu kez cinayeti itiraf ettiği bildirildi. 
     Maslak Sanayi Sitesi’nde üç ay içerisinde yedek parça satıcısı Cezmi Gürcan’ın da aralarında bulunduğu üç kişinin birbiri ardına esrarengiz şekilde ortadan kaybolmasının "çete" işi olduğunu düşünen Organize Suçlar ve Silah Kaçakçılık Şubesi soruşturma başlattı. Gürcan’ın son görüştüğü kişi olarak, 25 gün önce gözaltına alınıp sorgulanan Özkurt ve arkadaşı Temel Öztürk takibe alındı. Özkurt’a ait tamirhanede Kriminal Laboratuvar uzmanlarının yaptığı incelemede, Gürcan’a ait kan izleri bulundu. Bunun üzerine Özkurt arkadaşıyla beraber yeniden gözaltına alındı. 
     Dört gün süren sorgularında Özkurt’un, 150 bin dolar 100 milyar lira borçlu olduğu Gürcan’ın kendisini arayarak parayı istediğini, bunun üzerine işyerine davet ettiğini anlattığı öğrenildi. Özkurt ifadesinde, "İşyerime geldiğinde Temel’le birlikte Gürcan’ı öldürdük. Daha sonra da ağabeyimin Çatalca’daki çiftliğine götürüp bahçeye gömdük" dediği öğrenildi. 
     Dedektifler, gösterilen yerde yaptıkları kazı sonucu Gürcan’ın cesedini buldu. 
     1980’den bu yana motokros ve pist yarışlarına katılan Özkurt, 1991, 1994, 1995 ve 1996’da Türkiye Motokros Şampiyonu oldu, 1992 ve 1993’te otomobil yarışlarında çeşitli dereceler aldı. 
     


 YAŞAM 























</TEXT>
</DOC>
