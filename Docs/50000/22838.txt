<DOC>
<DOCNO> 22838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sontur26.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tantan "Yolsuzlukla mücadele kesintisiz devam edecek" 
</HEADLINE>
<TEXT>

     İçişleri Bakanı Sadettin Tantan, ''Yolsuzlukla mücadele, devletin kurumlarının gücü ve yasal prosedür içerisinde kesintisiz devam edecektir. Bundan kimsenin şüphesi olmasın'' dedi. 
     Bakan Tantan, Boğaziçi Üniversitesi'nde, 2001 yılının ''İş Ahlakı ve Etik Değerler Yılı'' ilan edilmesi ve Boğaziçi Üniversitesi Etik Kulübü'nün kurulması nedeniyle düzenlenen tören ve panele katıldı. Panelde konuşan Tantan, Türk halkının kendi hakkını aramasına ihtiyacı olduğunu ifade ederek, bu hakkın, şahsi hak değil, gelecek nesillerin hakkı olduğunu söyledi. Türk halkının, hakkını gelecek nesillere aktaracak çalışmayı yapmak zorunda olduğunu ifade eden Tantan, ''Kişilerin menfaatlerine haklarımızı terk edemeyiz. Onun için mücadelemiz sonsuzdur. Mücadelede bireysel değil, topyekün olmak zorundayız'' şeklinde konuştu. 
     Bakan Tantan, konuşmasına şöyle devam etti 
     ''Yolsuzlukla mücadele, devletin kurumlarının gücü ve yasal prosedür içerisinde kesintisiz devam edecektir. Bundan kimsenin şüphesi olmasın. Bu mücadele devam ederken, birey olarak, toplum olarak, kurum olarak, sivil toplum örgütü olarak, işadamları olarak, bu mücadelenin içinde, akılcı bir şekilde yer alıp, uygulamaları öne çıkarmalıyız. Olayı sadece adli bir olay olarak görüp yaklaşırsak, yanılgıya düşeriz.'' 
     Bakan Tantan, hizmetin halk ve ülke için yapılması gerektiğine işaret ederek, hizmeti kendi idealleri için kullanmak isteyenlerin dışlanacağını belirtti. Bakan Tantan, ''Davranışını bu şekilde sürdürenler tarihi belgelerde, arşivlerde lanetli ifadelerle bellektedirler'' dedi. 
     







</TEXT>
</DOC>
