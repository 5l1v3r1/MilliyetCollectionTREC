<DOC>
<DOCNO> 30110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/soneko02.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan hükümete destek... 
</HEADLINE>
<TEXT>

     Türk Sanayicileri ve İşadamları Derneği'nce TÜSİAD , IMF İcra Direktörleri Kurulu'nun 8. Gözden Geçirme Değerlendirme Toplantısı'nın ertelenmesi üzerine yapılan açıklamada, IMF'nin, hükümetin ekonomik programın uygulanabilmesi için sergilediği yapıcı tutumu, daha dikkatli ve titiz şekilde değerlendirmesinin beklendiği kaydedildi. 
     TÜSİAD'ın yazılı açıklamasında, Türkiye Cumhuriyeti Hükümeti'nin IMF'ye sunduğu ''Ekonomik Politikalar Bildirgesi''nde öngörülen bazı yükümlülüklerin yerine getirilmemesine bağlı olarak, 8. gözden geçirmenin tamamlanması amacıyla toplanacak IMF İcra Direktörleri Kurulu toplantısının ertelendiği hatırlatıldı. 
     Ertelemenin gerekçeleri olarak, Temmuz başına kadar bankacılık sektörüne ilişkin bazı düzenlemelerin henüz tamamlanmamış olması ve Türk Telekom'un yeni üst yönetiminin bildirgede belirtilen donanıma haiz olup olmadığının belirlenebilmesi için ek süreye ihtiyaç duyulduğunun dile getirildiğine işaret edilen açıklamada, şu görüşlere yer verildi 
     ''Kamu finansman dengesinin hassasiyeti değerlendirildiğinde, ekonomik programın kesintisiz bir şekilde uygulanabilmesi, dış kaynak akışının programlandığı şekilde gerçekleşmesine bağlıdır. Bu doğrultuda, hükümetin kendi hazırladığı ve taahhüt altına aldığı Ekonomik Politikalar Bildirgesi'nde yer alan yükümlülüklerini eksiksiz, kararlı bir şekilde ve zamanında yerine getirmesi ekonomik programın nihai başarısı için temel teşkil etmektedir. Öte yandan, hükümetin ekonomik programın başarılı şekilde uygulanabilmesi için şu ana kadar sergilediği yapıcı tutum değerlendirildiğinde, IMF İcra Kurulu'nun konuya yaklaşımının daha dikkatli ve titiz olması beklenmektedir.'' 







</TEXT>
</DOC>
