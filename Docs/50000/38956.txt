<DOC>
<DOCNO> 38956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sonspo10.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda Pınar Karşıyaka, Litvanyalı Patiejunas ile anlaştı... 
</HEADLINE>
<TEXT>

     Erkekler Basketbol Birinci Ligi takımı Pınar Karşıyaka, Litvanyalı oyun kurucu Klemensas Patiejunas'ı renklerine bağladı. 
     Karşıyaka Kulübü Basketbol Şubesi Başkanı Yansı Eraslan, Litvanyalı oyuncuyla her konuda anlaşarak faksla sözleşme imzaladıklarını bildirdi. Patiejunas'ın 24 yaşında ve 1.86 boyunda olduğu, 1999-2000 sezonunda İsveç'in Plannja Basket takımında yer aldığı, İsveç Ligi'nin sona ermesinin ardından da Litvanya'nın Lietuvos Rytas Vilnius takımında oynadığı kaydedildi. 
     Budapeşte'de, Haziran ayında düzenlenen ''Procamp''da çok başarılı bir performans sergilediği bildirilen Patiejunas'ın, oyun kurucu olmasına karşın sayı, savunma ribaundu, top çalma ve asisti de içeren 6 kategoride ilk 10 oyuncu arasında yer aldığı ifade edildi. 
     Eraslan, takımdaki oyuncuların ve teknik kadronun tüm peşinatlarının dün ödendiğini de açıkladı. 
     Öte yandan Pınar Karşıyaka, yeni sezon kombine biletlerini satışa çıkardı. Toplam 1150 adet bastırılan kombine biletlerin fiyatları VIP 150 milyon, tam 75 milyon, öğrenci 25 milyon lira olarak belirlendi. Yansı Eraslan, tüm taraftarları kombine bilet alarak takıma destek olmaya çağırdı. 






</TEXT>
</DOC>
