<DOC>
<DOCNO> 26067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sondun08.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD terörist tehdit yüzünden Yemen'deki büyükelçiliğini kapattı 
</HEADLINE>
<TEXT>

     ABD'nin, terörist tehdit yüzünden,Yemen'deki büyükelçiliğini kapattığı bildirildi. 
     ABD Dışişleri Bakanlığı'nın bildirisinde, ''Yemen'de, ABD vatandaşlarına ve çıkarlarına karşı halen süren terörist tehditler'' bulunduğu vurgulanarak, bu yüzden büyükelçiliğin kapanmasına ve bazı elçilik görevlileri ile diplomatik personelin ailelerinin tahliye edilmesine karar verildiği belirtildi. Bildiride ayrıca, halen Yemen'de bulunan Amerikan vatandaşlarının, kendi güvenliklerini sağlamak amacıyla önlemler almaları çağrısında bulunuldu. Geçen ayın sonunda, Kuveyt ve Bahreyn'de bulunan Amerikan güçleri,maksimum alarm durumuna geçirilmişlerdi. Yemen'in Aden Limanı'nda, 12 Ekim'de, Amerikan savaş gemisi USS Cole'a bir botla düzenlenen saldırıda, 17 Amerikalı deniz piyadesi ölmüş, 30'u da yaralanmıştı. 







</TEXT>
</DOC>
