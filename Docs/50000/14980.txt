<DOC>
<DOCNO> 14980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sonspo07.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Emre sevinci, Lucescu antremanı hafif tuttu... 
</HEADLINE>
<TEXT>

     Galatasaray'da, Slovakya ile oynanan milli maç öncesinde sakatlanan Emre Belözoğlu'nun tamamen iyileşmesi sevinç yarattı. 
     Genç futbolcu, 13 gün sonra bugün takımla birlikte idmana çıkarak, çift kale maçta oynadı. Teknik Direktör Mircea Lucescu'nun, Emre Belözoğlu'nun durumunu görmek amacıyla Yimpaş Yozgatspor maçında bir süre oynatabileceği öğrenildi. 
     Galatasaray, Yimpaş Yozgatspor maçının hazırlıklarını bugün yaptığı tek idmanla sürdürürken, Lucescu, futbolcularına fazla yükleme yapmadı. 
     Lucescu'nun dün yapılan idman sonrası futbolcularda yorgunluk belirtisi görmesi üzerine, bugünkü çalışmayı hafif tuttuğu öğrenildi. Sarı-kırmızılılar idmanda, tek pas çalışmasının ardından, yarı sahada çift kale maç oynadı. 
     Antrenmana sol üst baldırında ağrı bulunan Capone, karın adalesinde sakatlığı süren Okan ve dünkü antrenmanda ayağına darbe gelen Bülent Akın katılmazken, bu futbolculardan Capone'nin Yimpaş Yozgatspor maçında forma giymesinin zor olduğu bildirildi. 
     İdmanda, hasta olan Jardel ile kendini yorgun hisseden Hasan da koşu yapmakla yetindi. Galatasaraylı futbolcular yarın sabah basına kapalı yapılacak idmanın ardından öğle saatlerinde Yozgat'a gidecek. 
     




</TEXT>
</DOC>
