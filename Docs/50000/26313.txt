<DOC>
<DOCNO> 26313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sontur16.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bileklerinde kelepçeyle nikah masasına oturdular 
</HEADLINE>
<TEXT>

     Iğdır'da, evlenme kararı alan iki polis memuru, arkadaşları tarafından bileklerine takılan kelepçeyle nikah masasına oturdular. 
     Iğdır Belediyesi evlendirme dairesinde yapılan nikah törenine, Emniyet Müdürlüğü'nde görevli polislerden Adnan Yunt ile Sema Çelebiler bileklerineden kelepçelenmiş olarak geldiler. Iğdır Güvenlik Şube Müdürü Şahin Kaya, bunun polisler arasında bir gelenek olduğunu belirterek, ''Eğer iki polis memuru evlenme kararı alırsa, mesai arkadaşları çiftin bileklerine kelepçe takar. Birbirlerine gönülden bağlı olan çift, böylece fiziken de bağlanmış olur'' dedi. Yeni evli çift, arkadaşlarının kollarına kelepçe takmayı istediklerinde şaşırdıklarını ancak, bunun bir gelenek olduğunu öğrenince razı olduklarını söylediler. Çift, daha sonra nikahın kıyılmasının ardından yine kollarında kelepçeyle salondan ayrıldılar. 







</TEXT>
</DOC>
