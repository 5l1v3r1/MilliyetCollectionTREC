<DOC>
<DOCNO> 46086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/yasam/yas02.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gece gündüz füze 
</HEADLINE>
<TEXT>

ABD Savunma Bakanı Rumsfeld "Ölümler için pişmanlık duymuyoruz. Teröristler binlerce kişiyi öldürdü" dedi 
     DIŞ HABERLER SERVİSİ 

     ABD Savunma Bakanı Donald Rumsfeld, Genelkurmay Başkanı Orgeneral Richard Myers ile birlikte dün Pentagon’da düzenlediği basın toplantısında, Taliban’ın pek çok uçaksavar ve iletişim hedeflerinin vurulması dolayısıyla ülkesinin istediği gibi 24 saat hedefleri bombalama imkanına ulaştığını bildirdi. Rumsfeld, operasyon sırasında ölenlerin olduğu yolundaki haberlere karşılık, "Bazı hayatların kaybedilmesi karşısında pişmanlık duyduğumuzu söyleyemeyiz. Çünkü teröristler binlerce kişiyi öldürdü ve halen de yeni saldırı tehditleri altındayız" dedi. 
     ABD’nin Florida eyaletinde bir kişinin öldüğü, bir kişinin tedavi altına alındığı şarbon hastalığı vakasının, biyolojik terör endişesi doğurduğunun ve bunun arkasında belli bir ülkenin görülüp görülmediğinin sorulması üzerine Rumsfeld, "Elde henüz kanıtlar yok. Ancak terör ağlarının bir elin parmakları kadar ülkeyle yakın olduklarını biliyoruz. Bu ülkelerin de kimyasal ve biyolojik silahlar üzerinde çalıştıklarını da biliyoruz. Irak’ın bunlardan biri olduğuna ise şüphe yok" diye konuştu. 
     Pentagon sözcüsü Yarbay George Rhynedance "Bombardıman özellikle füze atışlarıyla sürüyor. Gece ya da gündüz, bir şey fark etmez" dedi. 
     



 YAŞAM 




















</TEXT>
</DOC>
