<DOC>
<DOCNO> 46934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/yazar/congar.html </URL>
<DATE> 2001/10/15/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Terör ve özgürlükler 
</HEADLINE>
<TEXT>

     Benzeri görülmemiş ve benzeri o ana kadar hayal bile edilemeyecek boyuttaki 11 Eylül saldırılarıyla, kendi topraklarında terörle tanışan ABD, yeni bir anti - terör yasasını Senato ve Temsilciler Meclisi'nden geçirdi. Yasanın, Kongre'nin iki kamarasında kabul edilen biçimleri arasındaki nüanslar bu hafta giderilecek ve Başkan George W. Bush metnin son halini yakında onaylayacak. 
     Yasanın Senato ve Meclis versiyonları, bu halleriyle, ABD'li savcıların yıllardır istedikleri, ancak Kongre'nin "anayasaya aykırı" sayarak daha önce reddettiği bir dizi önlemi içeriyor. 
     Yeni düzenlemelere göz atmadan, bunların arka planını bir kez daha hatırlamamızda yarar var. Zira Türkiye gibi "can korkusunu" yaşamış toplumlar bile, bugünkü Amerikan deneyiminin "ölçeğini" algılamakta zorlanabilirler. 
     Terör, ABD'den bir anda, 6 bine yakın masum, sivil insanı alıp gitmekle kalmadı. Terör eylemlerinin süreceği yönünde ciddi tehdit algılaması var. 11 Eylül'le ilgili soruşturma ve istihbarat çabası, nükleer santralların hedef alındığından tutun da, tarımsal ilaçlama uçaklarıyla kimyasal ya da biyolojik saldırı planlandığına kadar birçok dehşet verici bilgiyi su yüzüne çıkardı. "El Kaide" örgütü, dünyanın her yerindeki Amerikalılar'ın hedef alınacağını açıkladı. 11 Eylül saldırısıyla bağlantılı bazı kişilerin halen ABD'de olabileceği sanılıyor. Ülkenin dört yanında "şüpheli madde" içeren paketler boy gösteriyor. Amerikan topraklarında kökü büyük ölçüde kazınmış olan şarbon hastalığına yolaçan ve bazı ülkelerde "biyolojik silah" olarak üretildiği bilinen antraks bakterisi, birdenbire mektupla sağa sola gönderilir oldu. Hastalığa yakalananların sayısı artarken yüzlerce kişi test ediliyor, yüzlercesi de antibiyotik stoklama peşinde. 
     
Telefon dinleme kolaylığı      İşte Kongre'nin, "terör paniği" içten içe sürerken benimsediği anti - terör düzenlemeleri de, başka bir ortamda kolay kolay yeşil ışık görmeyecek nitelikte. Onun için, geçen gün benden bu düzenlemeleri dinleyen İstanbul'daki bir meslekdaşım gibi, "Ne yani, hepsi bu mu" diyecek olursanız, sözkonusu ülkenin ABD olduğunu hatırlatın kendinize. 
     Anti - terör düzenlemelerinin en çok tartışılanlarından biri, telefon dinlemenin kolaylaştırılmasına ilişkin. 
     Yeni yasa, güvenlik görevlilerinin telefon dinlemesini, yine mahkeme kararına bağlı kılmakla birlikte, bugüne dek sadece numaraya ve eyalete bağlı olarak verilebilen dinleme izinleri yerine, kişi adına bağlı kararları geçerli sayarak, şüpheli bir kişinin telefon konuşmalarının, ABD'nin neresinde olursa olsun ve hangi numaradan yapılırsa yapılsın dinlenilmesine olanak tanıyor. Kısacası eskiden şüpheli bir şahsın telefon konuşmalarını bir numaradan ve bir eyalette dinlerken, diğer bir numaradan diğer bir eyalette dinlemesi yasak olan polis, artık tek bir mahkeme izniyle, o kişinin her konuşmasına yasal olarak kulak kabartabilecek. 
     Bir başka düzenleme, bir teröristi bile bile barındırmanın ABD yasalarınca ilk kez "suç" sayılması. Terör suçlarına verilebilen cezaların da, eskiden örneğin uyuşturucu kaçakçılığı suçundan çok daha hafifken, şimdi ağırlaştırılması öngörülüyor. 
     Güvenlik birimlerinin, terörist zanlılarının elektronik postasını ve Internet trafiğini takip amacıyla mahkemeden izin çıkarması da kolaylaştırılıyor. Ancak herhangi birinin özel haberleşmesinin, mahkeme kararı olmaksızın dinlenmesi her zamanki gibi "suç" sayılmaya devam edecek. 
     Terör soruşturması yürüten güvenlik ve istihbarat yetkililerine, bu soruşturmayla ilgili olabilecek gizli mahkeme tutanaklarının açılması da, keskin muhalefete karşın kabul edildi. 
     
Gözaltı süresinde sınırlama      Adalet Bakanı John Ashcroft'un, "Halen ülkemizde bulunan ve 11 Eylül'le bağlantısı olabilecek bir dizi teröristi elimizden kaçırmamamız için bu yetkiyi bize vermeniz şart" diyerek Kongre'den ısrarla istediği bir başka düzenleme ise reddedildi. 
     Ashcroft, ABD vatandaşı olmayan "terörist zanlıları" için sınırsız gözaltı süresi istemişti. Bir terör soruşturmasında "anahtar" nitelik taşıyabilecek yabancıların, mahkeme önüne çıkarılmaksızın, güvenlik birimleri gerekli gördüğü sürece gözaltında tutulmasıydı talep. 
     Kongre, "Bu, insan haklarıyla bağdaşmaz" dedi ve tutuksuz gözaltı süresini yedi günle sınırladı. Gözaltındaki "terör zanlısı" bir hafta içinde mahkemeye çıkarılıp tutuklanmazsa salıverilecek. Gözaltında avukat hakkı her zamanki gibi, herkes için gözetilecek. 
     Ayrıca Temsilciler Meclisi, Senato'dan farklı olarak, telefon ve elektronik posta haberleşmesinin takibini kolaylaştıran hükümlere, "günbatımı" diye ifade edilen bir "süre sınırı" getirdi. Buna göre Meclis, olağanüstü koşullar gereği federal hükümete sağladığı ek polisiye kolaylıkları üç yıl sonra geri alacak. 
     ABD'nin yeni "Anti - Terör Yasası," bu kıstaslar içinde bile "hak ve özgürlük" savunucularının tepkisine yolaçtı. Bu çevrenin argümanını özetleyen söz, ABD'nin kuruluş yıllarındaki en parlak devlet adamı, diplomat ve bilimadamlarından sayılan Benjamin Franklin'e ait 
     "Geçici bir güvenlik uğruna temel özgürlüklerinden vazgeçen toplumlar, güvenliği de, özgürlüğü de hak etmezler." 
     
     







Medeniyetler Çatışması 


Gürcistan için işbirliği 


Terör ve özgürlükler 


Fukaralık ve Afgan halkı 


Ekonomi bitti, yaşasın savaş 


Memurlar, Ali Paşa uzatmalı onbaşı 


Bekaa niye vurulmadı 


Savaş okumak istemezsin di mi 


Hata uygulayıcılarda 1 


Krizi kendi birikimimizle aşabiliriz 


Senaryo faiz dışı fazla’ üzerine kuruluyor 


</TEXT>
</DOC>
