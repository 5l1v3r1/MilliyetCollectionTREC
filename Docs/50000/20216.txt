<DOC>
<DOCNO> 20216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur16.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sel Antakya'yı vurdu, 1000'e yakın ev ve işyerini su bastı 
</HEADLINE>
<TEXT>

     Antakya Belediye Başkanı İris Şentürk, bu sabah saat 06.00'da başlayan ve halen devam eden şiddetli yağışın hayatı felç ettiğini, kent merkezinden geçen Asi Nehri'nin istinat duvarı ile dağ yamacındaki birçok evde çökme meydana geldiğini belirterek, ''Bir afet yaşanıyor'' dedi. 
     Belediye Başkanı Şentürk, yaptığı açıklamada, aşırı yağış nedeniyle sabah saatlerinden itibaren tüm belediye personelinin olağanüstü önlemler çerçevesinde çalışmalara başladığını bildirdi. ''Kentte bir afet yaşanıyor'' diyen Başkan Şentürk, yağışın şiddetini ve daha önce yaşanan acı deneyimleri dikkate alarak seferber olduklarını kaydetti ve şunları söyledi 
     ''Kentin altyapısı yetersiz kaldığı için yollar tamamen kapandı. Tüm altyapı iflas etti. Haberleşmede sorunlar yaşandı, elektrikler kesildi, radyo-televizyon yayınları izlenemez oldu. 500'ün üzerinde ev ve işyerini su bastı. Çok sayıda araç su altında kaldı. Asi Nehri istinat duvarı ve dağ yamacındaki birçok evde çökme var. Asi Nehri çok yükseldi. Su, kent içindeki bölümünde bulunan köprünün düzeyine ulaştı. Şu anda su akıntısı korkunç boyutta. 
     Kriz masası oluşturduk. Sabah erken saatlerde dere yatağındaki evleri boşalttık. Buralar genelde gecekondulardan oluşuyor ve önceki yıllarda yine aşırı yağışlarda can kayıpları meydana gelmişti. Vatandaşı erken saatlerde uyararak evlerinden çıkarttık, megafonlarla anons yaparak araçların trafiğe çıkmamasını sağladık. Can kaybı olmasını uyarılarımızla önledik. Ancak, kentte her şey felç olmuş durumda. 
     Yağışın aynı şekilde devam etmesi ihtimali bizleri endişelendiriyor. Çevre belediyelerden yardım istedik. Ekipler durmaksızın çalışıyor.'' 
     Başkan Şentürk, Hacı Kuriş deresi ve Altınçay'ın taştığını, buralardaki iki köprünün ayaklarının yıkıldığını, ayrıca Amik Ovası'nın büyük bölümünün su altında kaldığını kaydetti. 
     Bu arada, Antakya Meteoroloji Müdürlüğü, saat 07.30 itibariyle son 24 saatte kent merkezinde metrekareye 137 kilogram yağış düştüğünün belirlendiğini, ancak, binanın zemin katının su altında kalması ve elektriklerin kesik olması nedeniyle daha sonraki miktar ve karşılaştırmalı verilerin çıkartılamadığını bildirdiler. 
     
     

</TEXT>
</DOC>
