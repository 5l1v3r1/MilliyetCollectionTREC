<DOC>
<DOCNO> 16561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/soneko22.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni madeni paralar bugünden itibaren piyasada... 
</HEADLINE>
<TEXT>

     Mevcutlarına göre daha küçük ve hafif olan yeni 25, 50 ve 100 bin liralık madeni paralar, bugünden itibaren tedavüle çıktı. 
     Tarih olarak dün dolaşıma çıkması gereken paralar, 15 Nisan'ın hafta sonuna denk gelmesi nedeniyle bugün dolaşıma çıktı. Yeni madeni paralar, halen tedavülde bulunan 25, 50 ve 100 bin liralıklarla birlikte dolaşımda olacak. 
     Bu arada yeni paralar, ağırlık, çap ve kalınlık olarak eskilerinden küçük. 
     25 bin liralık madeni paraların ağırlığı 11 gramdan 2.7 grama, çapı 26 milimetreden mm 17 mm'ye, kalınlığı da 2.7 mm'den 1.65 mm'ye geriledi. 
     Aynı şekilde, 50 bin liralık madeni paraların ağırlığı 11.7 gramdan 3.2 grama, çapı 28 mm'den 17.75 mm'ye, kalınlığı da 2.6 mm'den 1.7 mm'ye indi. 
     Eskiden ağırlığı 7.5 gr olan madeni 100 bin liralıklar ise 4.6 gram olarak tedavüle çıktı. 25 mm olan 100 bin liralıkların çapı 21 mm'ye, kalınlığı da 2.05 mm'den 1.85 mm'ye düşürüldü. 
     Yeni tedavüle çıkan üç paranın ön yüzlerinde ay yıldız, tedavül değeri ve baskı yılı yer alırken, arka yüzlerinde Türkiye Cumhuriyeti yazısı, ortada Atatürk rölyefi yer alıyor. 
     Daha önce 6 Nisan tarihli Resmi Gazete'de yayımlanan Hazine tebliğinde, Darphane ve Damga Matbaası Genel Müdürlüğü tarafından, belirlenen yeni ebat ve ağırlıklarda bastırılan 25, 50 ve 100 bin liralık madeni paraların, 15 Nisan'dan itibaren tedavüle çıkacağı belirtilmişti. 




</TEXT>
</DOC>
