<DOC>
<DOCNO> 49819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sonspo02.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu " İkinci turu hakettik" 
</HEADLINE>
<TEXT>

     Galatasaray Teknik Direktörü Mircea Lucescu, Şampiyonlar Ligi'nde PSV Eindhoven maçını kazanarak büyük bir zafer elde ettiklerini belirterek, ''Sanıyorum ikinci turu hak ettik. Bunu sadece bu maça göre değil, tüm karşılamalarda gösterdiğimiz performansa göre söylüyorum'' dedi. 
     Lucescu, maçtan sonra düzenlediği basın toplantısında, iyi organize olan bir rakibi yendiklerini ve grubu çok güzel bitirdiklerini söyledi. 
     Şampiyonlar Ligi'nde bu akşam iki şeyi ortaya koyduklarını vurgulayan Lucescu, sözlerini şöyle sürdürdü 
     ''Bunlar dövüşebilme özverisi ve bunun için gerekli zekaydı. PSV Eindhoven'ın çıkış noktalarını iyi kapattık. Savunmada iyi organize olduk, hücumda etkiliydik.'' Sergen'e de övgüler yağdıran Lucescu, ''Bugün bir büyük futbolcu sahadaydı. Kendisinin 3 ay sonra daha iyi olacağını söylüyorum. 
     Olağanüstü bir maç oynadı. İki forvetimiz de bu akşam ona çok iyi yardım etti. Sergen'in yeteneğinde biri için böyle maçlar gereklidir. 
     Futbolun bu tür yeteneklere ihtiyacı var. Türk futbolu da onunla gurur duyuyor'' diye konuştu. 
     Lucescu, savunmayı da överek, oyuncuların uzun süre birarada oynamamalarına rağmen, mükemmel bir futbol ortaya koyduklarını ifade etti. 
     Bu grupta kimsenin kendilerine daha önce şans tanımadığını kaydeden Lucescu, basın toplantısında tüm oyuncuların adlarını tek tek sayarak hepsine teşekkür etti. Rumen çalıştırıcı, Bülent Akın'a da değinerek ''Bu akşam hiç top kaybetmedi ve kimse onu ıslıklamadı'' dedi. 
     -Galatasaray, karşılaşmada rakibine oranla daha az topa sahip oldu. PSV Eindhoven 29 dakika topu kullanırken, Galatasaray 23 dakikada kaldı. 
     -Hollanda ekibi, Galatasaray'a pozisyon olarak da yüzde 56'ya 44 üstünlük sağladı. Ancak Galatasaray, gollük şutta 10'a 3 maçı önde tamamladı. 
     -Galatasaraylı yöneticiler, maçtan sonra Levent'teki Galatasaraylılar Cemiyeti'nde yemek yediler ve gelen ikinci turu kutladılar. 
     






</TEXT>
</DOC>
