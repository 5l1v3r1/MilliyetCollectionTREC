<DOC>
<DOCNO> 13183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sontur19.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahnede ölen tiyatrocu Tekin Siper toprağa verildi 
</HEADLINE>
<TEXT>

     ''Sefiller'' oyunu sırasında geçirdiği kalp krizi sonucu vefat eden 35 yıllık tiyatro oyuncusu Tekin Siper, toprağa verildi. 
     Siper'in cenazesi, Dolmabahçe Küçükçiftlik Parkı'ndaki Levent Kırca-Oya Başar Tiyatrosu'nda düzenlenen törenin ardından Teşvikiye Camii'ne getirildi. Burada öğleyin kılınan namazın ardından bir süre alkışlar eşliğinde omuzlarda taşınan Siper'in cenazesi, Hasdal Mezarlığı'nda defnedildi. 
     Tekin Siper'in cenaze törenine, Şişli Belediye Başkanı Mustafa Sarıgül, İstanbul Büyükşehir Belediyesi Şehir Tiyatroları Genel Sanat Yönetmeni Şükrü Türen, Levent Kırca, Yılmaz Erdoğan, Altan Erkekli, Bülent Kayabaş, Baykal Kent, Demet Akbağ, Genco Erkal ve Sümer Tilmaç'ın aralarında bulunduğu çok sayıda sanatçı katıldı. Siper'in cenazesinin, 7 ay önce ölen annesinin Darıca'daki mezarının yanında yer olmadığı için İstanbul'da toprağa verildiği öğrenildi. Törenden sonra basın mensuplarının sorularını yanıtlayan Levent Kırca, Tekin Siper'in ölümü dolayısıyla bu yılki tiyatro sezonunu bitirebileceklerini belirterek, ''Galiba sezonu biraz erken kapattık''dedi. 




</TEXT>
</DOC>
