<DOC>
<DOCNO> 9929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/spor/aspo.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yozgat madeninde altın buldu 
</HEADLINE>
<TEXT>
YÜRÜ YA FENER 2 - 3 
Futboluyla şaşırttı, Murat’ın kalesine attığı golle kazandı 
     Kadıköy’e gelen rakipler kendilerini nasıl bir ecelin beklediğini bilmiyorsa, deplasman korkusundan kurtulamayan Fenerbahçe’yi de dün Yozgat’ta nasıl bir son bekliyordu kimse bilemezdi. 
     Adettendir, Yozgat’a gelenler testi kırarlar, içindeki kebabı yerler ve iyi temennilerde bulunup, bunu yüksek sesle söylerler. Ama dün iki takımın kırdığı testiden, üç puan Fenerbahçe için çıktı. Tarihinde ilk kez Fenerbahçe’yi konuk eden Yozgatlı hem meraklı, hem heyecanlı, hem de hırslıydı. Onlar için sahalarında oynadıkları iki maçı da kaybetmemiş olmak, lider Fenerbahçe’yi yenebilme olasılığını güçlendiriyordu. 
     Denizli’nin metorolojik korkusu, yerini Fenerbahçe için öylesine günlük güneşlik şans ortamına terketti ki, bu belki de Yozgat’ın kırılan testisinin habercisi idi. Fenerbahçe’den kovulan Preko ile bin bir güçlükle kadroya kabul ettirilen Johnson ve yanlarına Yozgat’ın yeni keşfi Ayew de eklenince, sahada Gana dansı markalı Afrika kıvraklığı ortaya çıktı. Bu üçlüye, Ayew’in daha fazla dans etmesini engelleyen Rüştü ilave olabildi. 
     Aslında Denizli’nin inanılmayacak derecedeki şansı bir daha ortaya çıktı. Futbolun beylik lafı "atamayana atarlar" bu kez işlem görmeyince atamayanlar kendilerine attılar ve inanılmaz bir Anadolu konukseverliği ile Fenerbahçe’yi kapıdan uğurladılar. 
     
DAKİKALAR      36. Dakika Johnson kaleyi cepheden gören ve yaklaşık 22 metre uzaklıktan öyle bir vuruş yaptı ki, uzun zamandır unutulmaya yüz tutmuş "doksana astı" deyimini canlandırdı 0 - 1 
     41. Dakika Selim’in serbest atışında Rüştü hatalı bir yumruk vuruşu yaptı. Johnson’dan seken top Ayew’in önüne düştü, o da kaleyi gördü 1 - 1 
     54. Dakika Fenerbahçe savunması ofsayt diye donup, kalınca Preko böyle bir karar olmadığını hissetti ve yoluna devam etti. Ayew’e topu uzattı, ustaca plase ağlarla kucaklaştı 2 - 1 
     74. Dakika Balic sağdan serbest atışı direkt kaleye kullandı. Bu vuruşu herkes "saf saf" seyredince, beraberlik sayısı filelere takıldı 2 - 2 
     85. Dakika Serhat’ın ortaladığı topa Revivo ile birlikte yükselen Murat kaleye pas yerine kafayı kendi kalesine yolladı, Fener rahat nefes aldı 2 - 3 
     
KAÇANLAR      68. dakikada Preko, 76. dakikada Ayew ve 83. dakikada yine Ayew, Rüştü ile karşı karşıya kaldılar, milli kaleciyi aşamadılar. 78 ve 79. dakikada ise Revivo zor olanı yaptı, topu boş kale yerine arkadaşlarına pas olarak attı. 
     
Rekora adım adım      Ligde üst üste 7. galibiyetini alan Fenerbahçe, hem 9 maçlık kendisinin, hem de 13 maçlık Beşiktaş’ın serisine göz dikti 
EDİZ SIRAPINAR 
     SARI - Lacivertliler, Yimpaş Yozgatspor deplasmanından da üç puan çıkararak ligdeki üst üste yedinci galibiyetini alırken Beşiktaş’ın rekoruna göz dikti. Sırasıyla Samsunspor, Kocaelispor, İstanbulspor, G.Birliği, Siirt Jetpa, Beşiktaş ve Yimpaş Yozgatspor engellerini aşan Fenerbahçe, Beşiktaş’ın 1959 - 60 sezonunda yakaladığı 13 maçlık seriyi geçmeyi hedefliyor. 
     İKİ sezon önce Joachim Löw ile ard arda dokuz maç kazanarak rekora çok yaklaşan Sarı - Lacivertliler, Samsun deplasmanında aldığı beraberlikle bu 
     periyodu noktalamıştı. Fenerbahçe bundan sonra yapacağı Antalyaspor, Çaykur Rizespor, Adanaspor, Denizlispor, Ankaragücü ve Gaziantepspor karşılaşmalarını kazanırsa ezeli rakibini yakalayacak, Trabzon’u da devirirse tarihe geçecek. 
     


 SPOR 























</TEXT>
</DOC>
