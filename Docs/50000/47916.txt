<DOC>
<DOCNO> 47916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sonspo17.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim "Tüm Türkiye yarınki Inter-Milan derbisini bekliyor" 
</HEADLINE>
<TEXT>

     AC Milan Teknik Direktörü Fatih Terim, Türkiye'de herkesin yarın yapılacak FC Inter-AC Milan derbisini beklediğini belirterek, yarın yitirenin de kazananın da Milano takımı olacağını söyledi. 
     Fatih Terim, düzenlediği basın toplantısında, hafta boyunca kendisine İtalyan basını tarafından yöneltilen eleştirilerden rahatsız olduğunu dile getirdi. 
     ''Eleştirilen gelmesi normal ama bunlar doğru olmalı'' diyen Terim, İtalyan gazetecilere, ''Sorularınızın kişiliğimle ilgili olduğunu görüyorum. Yarınki maçta Milan kaybederse hep beraber, kazanırsa hep beraber olacak. Bunu unutmayın'' diye konuştu. 
     Yapılan 6 lig maçında istediği ideal Milan'ı 90 dakika göremediğini kaydeden Terim, ''Bazı anlarda oyunun başı veya ortasında ideal Milan'ı gördük. Ama daha sonra aksaklıklar oldu. Bunları düzelterek, ideal Milan'ı yaratmak için çalışıyoruz'' dedi. 
     Rakibin yarın FC Inter olması ve bu takımda 3 Türk futbolcusunun bulunmasıyla ilgili bir soruyu da yanıtlayan Türk teknik adam, ''Biz profesyoneliz. Bu tip karşılaşmaların olması gayet normal. Onlar benim çocuklarım gibi. Her zaman başarılı olmalarını ve ülkelerini iyi temsil etmelerini istiyorum'' diye konuştu. 
     Terim, yarın Beşiktaş-Galatasaray derbisi varken Türkiye'de herkesin İtalya'daki derbiyle de çok yakından ilgilendiğini ve özel bir televizyondan maçın canlı yayınlanacağını da belirterek, ''Bizim olduğumuz her yerde ülkemizin insanları bizimle ilgilenecektir. Bu da normaldir'' dedi. 
     Bu arada taktik olarak iyi bir takımın, oyun içinde değişik sistemlere adapte olabilme kapasitesine sahip olması gerektiğini savunan AC Milan Teknik Direktörü, yarınki maçta değişik taktiklerin olabileceğini ima etti. 
     Terim, hafta başında formsuzluğu nedeniyle eleştirilen fakat sürekli ''Takımda en değer verdiğim oyunculardan biri'' dediği Serginho'ya yarınki derbide ilk 11'de şans verebileceğinin sinyallerini de verdi ve ''Rui Costa, bizim için önemli, Shevchenko da formunu hep koruyacak ve gol atmaya da devam edecek'' dedi. 
     Fatih Terim, Ümit'in sakatlığının 1 hafta daha süreceğini belirterek, yarınki maç kadrosuna alınmayacağını açıkladı. 
     Öte yandan FC Inter'in oyunu kontrol altında tutan, zor yenilen ve bu zamana kadar ligde en fazla puan toplayan takım olduğunu vurgulayan Terim, ''Ama biz hiçbir rakipten korkmuyoruz. Zaten korksak bu işleri yapmayız'' diye konuştu. 
     Türk teknik adam, AC Milan'da imza attığı gün ''Göreceksiniz Adriano Galliani ve Airedo Braida, 2 ay sonra bana yeni bir sözleşmeyle gelecekler'' sözünün hatırlatılması üzerine, ''Bunu ben söylemedim. Bana bir soru sordular. Ona cevap verdim. Sadece bir şakaydı'' dedi. 
     Yarın TSİ 21.30'da başlayacak olan karşılaşmanın yağışlı bir havada oynanması bekleniyor. 
     Bu arada Tutto Sport Gazetesi, ''Terim, Carlo Ancelotti için çalışıyor'' başlığı altında verdiği haberinde, Fatih Terim'in yarın derbi maçını kazansa dahi yerini garanti edemeyeceğini öne sürdü. 
     Gazeteye göre, İtalyan teknik adam Ancelotti, Milan'da Terim'in yerini alabilmek için yöneticilerle görüşüp kulis çalışmaları yapıyor. 
     






</TEXT>
</DOC>
