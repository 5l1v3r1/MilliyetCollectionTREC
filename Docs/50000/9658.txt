<DOC>
<DOCNO> 9658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/spor/ykol.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı ama gerçek 
</HEADLINE>
<TEXT>

     Futbol ve teknik DOĞAN KOLOĞLU 

     Beşiktaş’ın yeni antrenör arayışı sürüyor. Fatih’i istediler. Keşke gelebilseydi. Ard arda Daum adı ortaya atıldı. Ama onun Almanya’da çok başarılı olduğu ve milli takıma aday gösterildiği dönemde yaşananları bilmeyen yok. Beşiktaş’ın eski, Leverkusen’in de başarılı hocası Daum bir zamanların Alman milli takmımında yer almış ve Bayern Münih takımında görev yapan bir meslektaşı tarafından "uyuşturucu bağımlısı" olarak açıklanınca milli takımda görev alması engellendi. Türkiye’de buna gammazlık diyenler çıkabilir. Ama Almanya’da bu ön açıklama "vatanperverlik" olarak değerlenir. Çünkü ülkeyi aşağılatıcı bir polemikten kurtardığı yorumu yapılır. Nitekim Daum bu iddiayı önce inkar etti, sonra itirafa mecbur kaldı. Daha sonra özür diledi. Ardından ABD’ye gitti, epeyce bir süre kalarak ünlü bir hastaneden temiz raporu aldı. Ve ülkesine döndü. Ama artık milli takım antrenörü adayı olamaz. Almanya Daum gibi ihtiyaç duyulan bir uzmanı iki nedenle affetmedi. Önce hala ülkede süregelen "Doğu Almanya - Batı Almanya ideolojik çekişmesinde" ülke politikası spordaki inanılmaz Doğu Alman başarısını sadece "dopinge" bağlıyor. Almanlar 20 yılı aşkın bir süre bu iddialarla beyin yıkarken Daum’un bu gösterge ile milli takımda veya ciddi bir takımda görev alması imkansıza yakındır. 
     İkinci gerekçe de "sosyal barış" felsefesidir. Galatasaray, Almanya’da Hertha Berlin’e dört gol attığı maçta bir Alman gazeteciye maç öncesi söylenen tribün şarkısının anlamını sordum. "Sportmenlik ve barış şarkısıdır. Bunu tercüme edip siz de bize katılın" teklifinde bulundu. Doğrusu onuruma gitti. Çünkü hala en çok sevdiğim "Dağ başını duman almış" gençlik şarkısının neden İsveç’ten tercüme edilerek alındığını anlayamıyorum. Biz de bunları yapabiliriz. "İçimizden barış kavramı fışkırmıyor mu" düşüncesi beni rahatsız etti. Üstelik bunu söyleyen Almanların eski lideri Hitler’in, 1936’da ABD’li Owens’in Berlin olimpiyatlarında altın madalya alışına tahammül edemeyip tribünü terkettiğini hatırladım. Almanlar bugün nereye gelmiş, biz ise ne o günkü kadar şöven olduk, ne de bugünkü gelişmeyi kovalıyoruz. Nitekim biz de Galatasaray gibi dev bir takımın Faruk Süren gibi toplum vicdanında kendini tam aklayamamış bir başkana şartsız teslim edilmesinden Galatasaray kültürünün kendini sorgulamasını istiyoruz. Banka kredileri kesilmiş, kongre araştırması raporları aleyhinde iken şimdi de onu taşıyan futbolculara bile posta koyan açıklamaların anlamsızlığını Galatasaray bir gün anlayacaktır. 


 SPOR 





































</TEXT>
</DOC>
