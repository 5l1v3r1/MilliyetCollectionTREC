<DOC>
<DOCNO> 48251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sontur06.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezar taşındaki "Kaynanası yüzünden intihar etti" silinmiyor 
</HEADLINE>
<TEXT>

     Samsun'da bir karı kocanın, Almanya'da intihar eden kızlarının mezar taşına yazdırdıkları, ''Kaynanası yüzünden intihar etti'' şeklindeki sözlerin silinmesi için kayınvalidenin Cumhuriyet Savcılığı'na yaptığı başvuru, takipsizlikle sonuçlandı. 
     Yaklaşık 6 ay önce Almanya'nın Mannheim Kenti'nde, Ren Nehri'ne atlayarak intihar eden 15 aylık evli Ümmü Gülsüm Tüzen'in 21 ölümünden kayınvalidesi Sehrat Tüzen'i sorumlu tutan Ümmü'nün annesi Fikrinaz ve babası Cemal Şimşek, kızlarının mezar taşına, ''Almanya'da kaynanası yüzünden kendini Ren Nehri'ne atıp intihar eden 21 yaşındaki Ümmü Gülsüm Şimşek. Ruhuna Fatiha'' diye yazdırdı. 
     Bunun üzerine, kayınvalide Sehrat Tüzen, yazının silinmesi için avukatı Haşim Kılıç aracılığıyla Cumhuriyet Savcılığı'na başvurdu. 
     Ancak kayınvalide Tüzen'in başvurusu, takipsizlikle sonuçlandı. 
     Avukat Haşim Kılıç, takipsizlik kararına üst mahkeme olan Ağır Ceza Mahkemesi'nde itiraz edeceklerini belirterek, ''Bu yazı sadece bizim davamıza konu olmayıp tüm kaynanalar için olumsuz bir imaj yaratıyor. Yazının silinebilmesi için tüm hukuki haklarımızı kullanacağız'' dedi. 
     Kayınvalide Sehrat Tüzen de yazının silinmesi için Şimşek ailesi ile temasa geçtiklerini, ancak, aile büyüklerinin araya girmesine rağmen tekliflerinin kabul edilmemesi nedeniyle hukuk mücadelesi başlattıklarını söyledi. 
     
     Yazıyı sildirmeyecek 
     Kızının intiharıyla adeta şok olduklarını, olayda tek sorumlunun kayınvalidesi olduğunu iddia eden Fikrinaz Şimşek ise yazıyı sildirmeyeceklerini söyledi. Şimşek, şunları söyledi 
     ''Kayınbabası benim abim olur. Damadımla kızım iyi anlaşıyorlardı. 
     Ancak, kaynanası Sehrat, kızıma rahat vermiyordu. Bunu kızım sık sık bana söylerdi. Bir seferinde telefonda, Anne, artık dayanamıyorum. 
     Kaynanamın yüzünden canıma kıyacağım dedi. Bir hafta sonra intihar ettiği haberi geldi. Ben kızımın ölümüne nasıl katlandıysam, onlar da bu yazıya katlanacaklar. Yazıyı okudukça kahrolacaklar. Yazıyı sildirmeyeceğim.'' 
     






</TEXT>
</DOC>
