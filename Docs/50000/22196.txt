<DOC>
<DOCNO> 22196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/guncel/gun08.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hukukta kapkaç muamması 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Son sekiz ay içinde sadece İstanbul’da 2 binin üzerinde kapkaç olayının meydana gelmesi, kapkaçın ceza hukukundaki yerini yeniden gündeme getirdi. Kapkaççılar suçu yankesicilik suretiyle yapmışsa TCK 491. maddesi uyarınca 2 ila 5 yıl arasında, cebir ve şiddet kullanarak işlemişse de 492. maddeye göre 10 ila 20 yıl hapis istemiyle yargılanıyor. Bazı hukukçular ise kapkaçın Türk Ceza Kanunu’nda tarifinin olmadığı gerekçesiyle suçun yeniden düzenlenmesi gerektiğini belirtiyor. Bazı hukukçular da Bu suçlar hukukta belli. Yeni düzenlemeye ihtiyaç yok’ diyor. 
     
     Ord. Prof. Sulhi Dönmezer Ceza Huk. 
Yeni düzenlemeye ihtiyaç yok      Yeni bir düzenlemeye gitmeye gerek yok. Çünkü bunlar zaten kanunda düzenlenmiş. Eğer bir kişinin çantasını ona bile hissettirmeden alıp kaçıyorsanız bu adi hırsızlıktır. 
     Yankesiciliğin oluşabilmesi için malın özel bir maharetle o kişinin üzerinden alınması gerekir. O zaman bu ağırlatıcı bir neden olur. Ancak bu olay sırasında çantası alınan kadın ya da erkek karşı koyar ve onun direnci zor cebir ve şiddet kullanılmak suretiyle kırılırsa mesela yerlerde sürüklenir, kolu kırılır sakatlanırsa o zaman fiil gasp haline dönüşür ve çok ağır ceza uygulanır. 
     Bunun için yeni bir düzenleme gerekmiyor. Ve yukarıda açıkladığım gibi, fiilde, adi hırsızlık veya yankesicilik yahut gaspın varlığını gösterecek olursa fail hakkında ona göre ceza verilir. Ama bunların delille saptanması gerekir. 
     
     Abdülkadir Aksu FP Milletvekili 
Meclis’ten bir günde geçer      Öncelikle önleyici zabıta bakımından polise bu konuda görev düştüğüne inanıyorum. Bu olayların yoğun olduğu bölgelerde yaya devriye sayısını artırmak lazım. 
     Sivil polislerin halkın arasında dolaştırılması gerekir. Ceza Hukuku bakımından da bunu o kadar hafife almamak lazım. Çünkü bu olay gaspa da girer. Kapkaç dediğinizde bu biraz hafife alınmış olur. 
     Bunun Ceza Kanunu’ndaki tarifini ben gasp olarak anlıyorum. Eğer hukukçularımız bunu o şekilde anlamakta sıkıntı çekiyorlarsa Adalet Bakanımız Ceza Kanunu’nun da tümden değişimini beklemeden bu maddesini değiştiren bir madde getirir. Bir günde de Meclis’ten geçer. 
     
     Burhan Apaydın Avukat 
Cezası 10 yıldan başlamalı      Kapkaççılığın, TCK’nın hırsızlık suçunu kapsamına alan eylemler arasında kabul ederek yargılama yapılması ve hüküm verilmesi yanlıştır. 
     Elinden çantası veya üzerindeki ziynet eşyası alınarak yapılan eylemi şiddet eylemi olarak değerlendirmek gerekir. 
     Kapkaççılık eylemi insanların hayatını tehlikeye düşürücü sonuçlar hasıl etmekte olduğundan üç yıldan başlayan cezalarla değil, aşağı haddi 10 yıldan başlayan ağır hapis cezaları ile cezalandırılmalıdır. Failler bu koşullarla mahkum edildiği takdirde insanlar huzura kavuşur. 
     
     Cengiz Hortoğlu Avukat 
Gaspla kapkaçı karıştırıyoruz      Mağdurlar olayları yargıya aktarırken ya da bir şikayette bulunurken, bunun detaylarını anlatmıyor, dilekçelerini kapkaç diye veriyorlar. Oysa yağma suçu ile kapkaçı birbirine karıştırıyorlar. 
     Bu son olaylara bakın basın da bunu kapkaç olayları olarak değerlendirdi yanlış. Çünkü hırsızlık artı şiddet, hırsızlık artı tehdit var. Dolayısıyla bu gasp etmektir, yağmalamaktır. Kapkaç TCK’nın 492’nci maddesi kapsamına giren yankesicilik suretiyle hırsızlık sayılıyor. 
     Cezası 2 seneden 5 seneye kadar hapistir ama yağma suçunun cezası 20 yıla kadardır. Caydırıcı olması gerekirken suçu işleyen kişi bir de verilen cezanın yüzde 40’ını yatıyor. Bir sıyrık bile olsa olayın üzerinde durmak gerekiyor. 
     



 GÜNCEL 


















</TEXT>
</DOC>
