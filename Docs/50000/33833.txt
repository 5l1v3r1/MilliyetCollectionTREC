<DOC>
<DOCNO> 33833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sontur02.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da sunta fabrikası yandı.... 
</HEADLINE>
<TEXT>

     Kartal'da bir sunta fabrikasında çıkan yangın, başka bir fabrikaya da sıçradı. 6 ilçe itfaiye ekibinin güçlükle söndürebildiği yangında, büyük çapta maddi hasar meydana geldi. 
     Kartal Merkez Mahallesi Yalnız Selvi Caddesi'deki YEKAŞ Sunta Fabrikası'nda, gece yarısı henüz belirlenemeyen bir nedenle yangın çıktı. 
     Kısa sürede olay yerine gelen Kartal itfaiye ekiplerinin kontrol altına alamadığı yangın, bitişikteki Tropikal Bahçe ve Hayvan ÜrünleriTicaret A.Ş'nin de deposuna sıçradı. Yangının fabrika çevresindeki evleri de tehdit etmesi üzerine, çevre itfaiye ekipleri olay yerine çağrıldı. 
     Bunun üzerine Kadıköy, Pendik, Tuzla, Maltepe ve Üsküdar itfaiye ekipleri olay yerine gelerek yangına müdahale etti. 
     Yangın, itfaiye ekiplerinin yaklaşık 2 saatlik çalışması sonucu güçlükle söndürülebildi. 
     Yangında ölen ya da yaralanan olmazken, sunta fabrikasında ve depoda büyük çapta maddi hasar meydana geldi. 
     Olay yerinde inceleme yapan itfaiye ve polis ekipleri, yangının çıkış nedeninin henüz belirlenemediğini kaydettiler. 
     Olayla ilgili soruşturmaya devam ediliyor. 






</TEXT>
</DOC>
