<DOC>
<DOCNO> 49831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sonspo14.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak "İkinci turda Real Madrid'i istiyorum..." 
</HEADLINE>
<TEXT>

     Galatasaray Futbol Şubesi Üyesi Abdurrahim Albayrak, teknik direktör Mircea Lucescu'ya övgüler yağdırarak, ''O bir futbol dehası, şeytanca düşünceleri var'' dedi. 
     Albayrak, Rumen çalıştırıcının maç öncesinde adeta karşılaşmayı dakika dakika yaşadığını kaydederek, ''Lucescu, futbolu çok iyi biliyor ve işine mükemmel konsantre oluyor. Geceleri saat 03.00-04.00'e kadar kaset izliyor, bir rakip oyuncunun topu aldığında 
     sağa mı, sola mı döneceğini dahi hesaplıyor. Futbolcularına inanılmaz şeyler söyleyip motive ediyor. O bir futbol dehası'' diye konuştu. Lucescu'yu yere göre sığdıramayan ve ''Ondan çok şeyler öğreniyorum'' diyen medyatik yönetici, sözlerini şöyle sürdürdü ''Kendisi maça takımı çok iyi hazırlıyor. Şeytanca düşünceleri var. Rakibi öyle etüt ediyor ki, inanılmaz. Dünkü maç öncesinde 29 numaralı oyuncu Hofland ile kim oynayacaksa, hepsine bu futbolcunun nasıl oynadığını yarım saat anlattı. Adeta maçı onlara daha önce yaşattırdı. Hazırladığı 10-15 tablo ile futbolculara taktik verip, tesisleri adeta okula döndürdü. Savunma, orta saha ve forvet ile toplantılar yapıyor, daha sonra da hepsini toplayıp nasıl oynacaklarını anlatıyor. Florya resmen okula döndü, ben de çok şey öğreniyorum.'' 
     
     'Çok yıldız çıkacak' 
     Abdurrahim Albayrak, Lucescu yönetimindeki Galatasaray'ın bu sezon birçok yıldız oyuncu ortaya çıkaracağını iddia etti. 
     Lucescu'nun bütün futbolcuları çok iyi hazırladığını ve Fleurquin ve Victoria gibi oyuncuları yıldız yaptığını ifade eden Albayrak, bu sezon daha birçok yıldız oyuncunun ortaya çıkacağına olan inancını dile getirdi. 
     Albayrak, Rumen çalıştırıcının sahada istediklerinin yapılmasını talep ettiğini, bunu tam anlamıyla yerine getirmeyenleri ise maç kadrosuna dahi almadığını kaydetti. 
     
     'Real Madrid'i istiyorum' 
     İkinci turda İspanya'nın Real Madrid takımı ile aynı grupta yer almayı istediklerini söyleyen Albayrak, ''Figolu Real Madrid'i Ali Sami Yen cehenneminde görmek istiyorum'' dedi. 
     Galatasaray'ın ikinci turda da çok işler yapacağını iddia eden Abdurrahim Albayrak, bunu hep birlikte göreceklerini vurguladı. 
     
     'İşi gücü bıraktım' 
     Futbol şubesi üyesi Albayrak, kendisinin işi gücü bıraktığını ve adeta Florya Tesisleri'nde yaşamaya başladığını söyledi. 
     Maçlarda çok heyecanlandığını tekrarlayan Albayrak, ''Dünkü karşılaşmadan sonra da futbolcularımızla birlikte galibiyeti doyasıya yaşadım. Onlara geçtiğimiz sezondan kalan 1 milyon 600 bin dolarlık alacaklarını ödedim ve gözlerinden öptüm'' diyerek sözlerini tamamladı. 
     






</TEXT>
</DOC>
