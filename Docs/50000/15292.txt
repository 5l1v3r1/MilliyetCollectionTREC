<DOC>
<DOCNO> 15292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/son/sontur19.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis ve gazeteci maçı 6-6 berabere 
</HEADLINE>
<TEXT>

     Polis Haftası etkinlikleri kapsamında polis ve gazeteciler arasında halı sahada yapılan futbol maçı, 6-6 berabere bitti. 
     Çevik Kuvvet Şube Müdürlüğü'nün Bayrampaşa'daki merkezinde bulunan halı sahada yapılan ve İstanbul Emniyet Müdür Yardımcıları Ali Tom, Önder Karaman, Turan Tuna, Hüseyin Küllü, Necdet Çelikbilek ve Şefik Kul ile İstihbarat Şube Müdürü Halit Çatıkkaş ve Trafik Denetleme Şube Müdürü Murat Kurt'tan oluşan polis takımının teknik direktörlüğünü İstanbul Emniyet Müdürü Kazım Abanoz üstlendi. Erdal Bilallar, Erman Toroğlu, Tayfun Hopalı, Selahattin Duman, Hayri Hiçler, Sanlı Sarıalioğlu, Şenol Baştakar ve Şişli Belediye Başkanı Mustafa Sarıgül'den oluşan takımın teknik direktörlüğünü de gazeteci-yazar Ali Kırca yaptı. 
     Maç öncesi sonuca ilişkin bir değerlendirme yapan Kazım Abanoz, bu karşılaşma için 7-8 aydır hazırlık yaptıklarını belirterek, ''Karşı takım gerçi Mustafa Sarıgül'ü transfer etmiş, ama yine de 3 puan bizim olacak'' dedi. 
     Toplu fotoğrafların çekilmesinden sonra, 40 dakikadan oluşan maçın ilk yarısı gazetecilerin 3-1 üstünlüğüyle bitti. Maçın 2. yarısında ''şikelere'' başlayan gazeteci-yazar Selahattin Duman, kaleci Şenol Baştakar'ı tutarak rakip takımın gol atmasını sağladı. Bir ara kaleci Baştakar'ı, özel bir TV kanalı muhabirinin röportaj yapmasını sağlayarak oyalayan Duman, bir pozisyonda da topu rakibin boş kalesine atmayarak polislere verdi. Bununla da yetinmeyen Duman, bir süre maçı terk edip tel örgülerin ardından oyunu izleyen çevik kuvvet polisleriyle sohbet etti. Maçın 20 dakikalık 2. yarısının da normal olarak 6-4 gazetecilerin lehine sonuçlanması üzerine sürenin bitmediğini ileri süren Duman, yaklaşık 10 dakika daha uzayan maçın 6-6 bitmesini sağladı. Dostluk ve neşe içinde geçen maçtan sonra, her iki takımın futbolcu ve taraftarları, baklava yiyerek sohbet ettiler. 




</TEXT>
</DOC>
