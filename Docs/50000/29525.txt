<DOC>
<DOCNO> 29525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sonspo17.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş taraftarlarından Florya'da Nouma protestosu... 
</HEADLINE>
<TEXT>

     Beşiktaş'ta bu akşam başlayacak yenisezon hazırlıkları öncesi bir grup siyah-beyazlı taraftar, Fulya Tesisleri'ne gelerek, teknik direktör Christoph Daum'un gözden çıkardığı Nouma'ya destek verdi. 
     Yönetimin davet etmesine rağmen sezon hazırlıkları için İstanbul'a gelmeyen Pascal Nouma için tesis önünde uzun süre tezahürat yapan taraftarlar, ''Pascal'ı satanı biz de satarız'', ''Pascal sen bizim herşeyimizsin'' diye tempo tutup, Fransız futbolcunun takımda kalmasını istediler. 
     
     Rahim tesisleri terk etti 
     Sezon hazırlıkları için Fulya Tesisleri'ne gelen Rahim Zafer, menajer Sinan Engin'le yaptığı görüşmenin ardından tesisleri terk etti. 
     Rahim, Sinan Engin'in kendisine yeni sezonda kadroda olmadığını bildirdiğini ifade ederek, ''Bana, Daum'un beni istemediğini söylediler. Ben de arkadaşlarıma yeni sezon için başarılar dileyip Fulya'dan ayrılıyorum. Artık kendime takım arayacağım'' diye konuştu. 
     
     Tamer'e büyük sevgi 
     Yeni sezon öncesi bugün yapılacak ilk çalışmayı izlemek için Fulya Tesisleri'ne gelen taraftarlar, Beşiktaşlı futbolculara sevgi gösterisinde bulundular. 
     Taraftarlar, en büyük ilgiyi Trabzonspor'dan transfer edilen ve bu sabah 2 yıllık sözleşmeye imza atan Tamer Tuna'ya gösterdiler. 
     Kendisine gösterilen sevgi gösterileri üzerine taraftarları selamlayan Tamer, ''Taraftarın sevgisine layık olmaya çalışacağım'' dedi. 






</TEXT>
</DOC>
