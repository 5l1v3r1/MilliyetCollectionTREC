<DOC>
<DOCNO> 3881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sondun07.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"M60 tanklarının modernizasyonunu İsrail yapacak" 
</HEADLINE>
<TEXT>

     Milli Savunma Bakanı Sabahattin Çakmakoğlu, ABD savunma çevrelerinin dergisi olarak bilinen Defense News’a verdiği demeçte, Türk ordusunun elinde bulunan M60 tanklarının modernizasyonunun İsrail ile yapılacağını söyledi. 
     Defense News’un Ankara muhabiri Burak Bekdil imzasıyla yayınlanan röportajda Çakmakoğlu, İsrail’in IMI şirketiyle yapılan modernizasyon görüşmelerinin henüz sonuçlanmadığını, ancak M60 tanklarının bu şirketin katılımıyla modernize edilmesi konusunda fikir birliği içinde olunduğunu belirtti. 
     Çakmakoğlu, Türkiye’nin ana muharebe tankı projesinde ise ilk parçayı oluşturacak 250 tank konusunda kararın verilmesinin ardından bu tankların üretiminin 2004-2008 yılları arasında gerçekleştirileceğini anlattı. 
     Milli Savunma Bakanı Çakmakoğlu, Türkiye’nin savunma alımları için bütçeden fazla miktarda harcama yaptığı yolundaki bazı görüşlere karşı çıkarak, şöyle dedi 
     "Halen yaklaşık 60 tedarik programımız var. Bunlardan 11’i yüksek öncelik derecesine sahip. Diğer programların gerçekleştirilmesi ise 20-30 yıllık bir süre alacak. Birçok kimsenin düşündüğünün aksine, yüksek öncelikli birçok programımız Milli Savunma Bakanlığı bütçesi tarafından değil, Savunma Sanayii Destek Fonu tarafından finanse ediliyor. Yani, bu programların sadece üçte biri bütçe tarafından karşılanıyor." 
     




</TEXT>
</DOC>
