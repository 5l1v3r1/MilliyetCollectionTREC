<DOC>
<DOCNO> 28613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/dunya/adun.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Halka eziyet caiz mi 
</HEADLINE>
<TEXT>

İngilizler, halk arasında gelir uçurumu oluşturmanın ve toplumda gerginlik yaratmanın dindarlıkla bağdaşıp bağdaşmadığını konuşuyor 
     DIŞ HABERLER SERVİSİ 

     Avrupa’da, muhafazak r politikaların dini değerlerle ne denli buluştuğunu ve dinsel ideolojinin sağ politikalar tarafından ne kadar tahrip edildiğini ortaya koymaya yönelik yeni bir tartışma başladı. Toplumun duyarlılıklarına kulak tıkayan, ekonomiyi düzeltmek adına halka eziyeti göze alarak haşin ve sert bir tutum benimseyen siyasilerin sürekli gerginlik üretmelerinin dinin altında yatan temel anlayışla ve dolayısıyla dindarlıkla çatışıp çatışmadığı sorgulanıyor. 
     İngiltere eski Başbakanı Margaret Thatcher da, kişiliği, uygulamaları ve dini inançlarıyla bu tartışmanın odak malzemesini oluşturdu. 
     
     Thatcher inançlı mıydı 
     "The Mail" gazetesinin haberine göre, İngiltere Kraliyet biyografi yazarı Brian Hoey’in Kraliçe Elisabeth’in tahta geçişinin 50. yılı dolayısıyla hazırladığı "50 Görkemli Yıl" adlı kitabı konuyla ilgili çok önemli bilgiler sergiledi. Kitapta Kraliçe, Thatcher’ın başbakanlığı sırasında uyguladığı ekonomik politikalardan rahatsız olarak Demir Lady’nin inançlı bir kişi olup olmadığını ortaya çıkarmaya çalışıyor. 
     Kitaba göre, Kraliçe özellikle haşin kapitalist uygulamaların sembolü olan Thatcherizm’in toplumda yarattığı tahribata bakarak bunun Hıristiyanlık ile ne ölçüde örtüştüğünü anlamak istiyor. Thatcher’ın inançlı bir insan olmadığı kanaatine varan Kraliçe, Buckingham Sarayı’ndaki gizli bir toplantıda Canterbury Başpiskoposu Lord Robert Runcie ile konuyu enine boyuna tartışıyor. 
     Kraliçe’nin konuya ilgisinin ardında İngiliz kiliselerinin Thatcher politikalarına ilişkin endişelerinin de önemli bir payı olduğuna işaret ediliyor. 
     
     Thatcher neler yaptı 
     Hızlı özelleştirme gerçekleştirdi, on binlerce kişi işsiz kaldı. 
     Kelle vergisi çıkardı. Halk isyan etti. 
     Sıkı para politikalarının sembolü oldu, halkın alım gücü düştü. Yüz binlerce insan yoksulluğa terk edildi. 
     Sendikaları zor kullanarak yerle bir etti. 
     Arjantin’in burnunun dibindeki Falkland Adaları’na sahip çıkıp zorla geri aldı. 
     



 DÜNYA 












</TEXT>
</DOC>
