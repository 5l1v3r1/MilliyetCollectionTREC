<DOC>
<DOCNO> 28348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/ekonomi/eko08.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara paracılara kredi yok 
</HEADLINE>
<TEXT>

IMF ve Dünya Bankası’ndan kara para aklamaya göz yuman ülkelere kredi verilmemesi istenecek 
     EKONOMİ SERVİSİ 

     OECD bünyesinde faaliyet gösteren ve kara para aklamaya kolaylık gösteren ülkeleri takip eden Mali Eylem Görev Gücü FATF , Dünya Bankası ve IMF’ye bu ülkelere kredi vermemesi için çağrı yapmaya hazırlanıyor. FATF’yi oluşturan 30 ülkenin temsilcileri dün Paris’te toplanarak, kara para aklamaya karşı önlem almayan ülkelere karşı yeni tedbirler almak için görüşmeler yapıyor. 
     Geçtiğimiz yıl yayımlandığı ilk raporunda kara para aklamayı engellemeyen ülkelerin listesini açıklayan FATF, bu yılda IMF ve Dünya Bankası nezdinde girişimlerine devam etmeyi amaçlıyor. Ancak, bu ülkelere kredi verilmesinin durdurulması kararının IMF ve Dünya Bankası’nın yönetim kurullarına bırakılacağı belirtildi. 
     
     Yılda 1.5 trilyon dolar 
     Bu arada, FATF’nin yaptığı son çalışmalara göre dünyada yıllık kara para hacminin 1.5 trilyon dolara çıkmış olabileceği belirtildi. Kesin rakamın hiçbir zaman ortaya çıkarılamayacağı belirtilmekle birlikte, en düşük düzeyde tahmin edilen bir rakamın bile İspanya ekonomisinin bütün üretiminden daha fazla olacağı açıklandı. 
     FATF, kara paraya karşı alınacak önlemler arasında geçtiğimiz yıl yayımladığı listeyi genişletmeyi planlıyor. İsrail, Karaip Adaları ve Monaco gibi ülklerin yer aldığı listeye yeni ülkelerin katılabileceği belirtildi. 
     



 EKONOMİ 






























</TEXT>
</DOC>
