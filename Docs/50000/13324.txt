<DOC>
<DOCNO> 13324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sontur06.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural Savaş TV'de suçladı, mahkemede "O saygın bir eş ve anne" dedi 
</HEADLINE>
<TEXT>

     Anayasa Mahkemesi Başkanvekili Haşim Kılıç'ın eşi Gönül Kılıç'ın, bir televizyon programında yaptığı açıklamalarda kişilik haklarına saldırıda bulunduğu iddiasıyla emekli Yargıtay Cumhuriyet Başsavcısı Vural Savaş ile Kanal 6 Televizyonu aleyhine açtığı manevi tazminat davasına başlandı. 
     Ankara 3. Asliye Hukuk Mahkemesi'ndeki davanın bugünkü ilk duruşmasına, davacı Kılıç'ın avukatı Ahmet Tarım ile davalı Savaş'ın avukatı Veli Devecioğlu katıldı. Yargıç Naim Özkılıç, davalı Kanal 6 Televizyonu'na, dava dilekçesi yeterince çoğaltılmadığı için tebligat yapılamağını bildirdi. 
     Tarım'ın dava dilekçesini tekrar ettiği duruşmada, Avukat Devecioğlu da cevap dilekçesini mahkemeye sundu. 
     Devecioğlu'nun yanıt dilekçesinde, iddia edildiği gibi Savaş'ın programda Kılıç hakkında, ''... başını halı ile örtmeye çalıştı... '' şeklinde bir ifade kullanmadığı öne sürülerek, eski Başsavcı Vural Savaş'ın açıklamalarında ''... kafasını halıya şey yaptı, eliyle başını örtüyor... '' ifadesini kullandığı savunuldu. 
     Savaş'ın, davacı Gönül Kılıç ile hiçbir kişisel sorununu olmadığı kaydedilen dilekçede, ancak eşi Haşim Kılıç'ın, Türkiye'nin aydınlık geleceğinde olağanüstü öneme sahip kararlar verme gücüne sahip Anayasa Mahkemesi'nde görev yaptığı belirtildi. Dilekçede, ''Olay, böyle bir düşünceyle ve sırf kamu yararı amacıyla, üstelik çok dolaylı ve üstü kapalı bir biçimde gündeme getirilmiştir'' denilerek, özetle şu görüşlere yer verildi 
     ''... Vural Savaş'ın konuşmasında, kendisine yönelik en küçük bir incitme kastı asla yoktur, olması da düşünülemez. O bizim gözümüzde saygın bir insan, eş ve annedir. Kılık kıyafetinin de salonda ilk kez gördüğü yabancı bir erkeğe karşı içgüdüsel tepkinin de sorumlusu kendileri değildir.'' 
     Davanın reddi istenen dilekçede, Savaş'ın eşi Nermin Savaş ile İstanbul Barosu avukatlarından Turgut Kazan'ın tanık olarak dinlenilmesi talep edildi. Cevap dilekçesini inceleyip beyanda bulunmak için süre isteyen Kılıç'ın avukatı Tarım, Savaş'ın konuşmasının yer aldığı video kasetini de mahkemeye sundu. 
     Yargıç Özkılıç, tarafların ekonomik ve sosyal durumlarının tespiti için ilgili yerlere yazı yazılmasına, RTÜK'ten konuya ilişkin kasetin istenmesine ve taraflara delillerini sunmaları için 10 günlük süre verilmesine karar vererek, duruşmayı erteledi. 
     Dava dilekçesinde, Savaş'ın Kanal 6'da yayınlanan ''Ceviz Kabuğu'' programında Gönül Kılıç'a yönelik sözlerinin ''Kişilik haklarına saldırı niteliği taşıdığını'' savunularak, Savaş ve Kanal 6'dan 5 milyar lira manevi tazminat isteniyor. 




</TEXT>
</DOC>
