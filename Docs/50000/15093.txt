<DOC>
<DOCNO> 15093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/yazar/akyol.html </URL>
<DATE> 2001/04/07/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Aybars'ın cevabı 
</HEADLINE>
<TEXT>

     SAYIN Prof. Ergün Aybars'tan cevap geldi. Pazartesi günleri kitap tanıtımı yaptığım için, 2 Nisan günlü "İstatistik Tarihi" başlıklı yazımda Osmanlı istatistikleri hakkında DİE'nin yayımladığı kitaplardan bahsetmiş ve Dr. Mehmet Ö. Alkan'dan alıntılar yapmıştım. 
     Buna göre, Abdülhamit döneminde büyük bir eğitim atılımı yapıldığı gibi, hukukun laikleşmesi yönünde de çok önemli gelişmeler sağlanmıştı. 
     'İnkılap Tarihi' derslerinde anlatılan Kemalist tarih anlayışının konuya bakışına bir örnek vermek için Sayın Aybars'ın şu paragrafını alıntılamıştım 
     "İstibdat rejimi ile yenileşme hareketleri sona erdi ve baskı rejimi kuruldu, Batı uygarlığı doğrultusunda yarım yüzyılı aşan zamandan beri süren çabalar durdu. Din - devlet ayrımı yönündeki gidiş, yeni bir din - devlet bileşimiyle sonuçlandı..." 
     Köşe yazısının ölçüleri içinde, Prof. Aybars'ın yazısının Abdülhamit dönemine ilişkin bülümünü aynen yayımlıyorum, cevabımı pazartesi günü yazacağım. Söz Prof. Aybars'ın 
     
     "...Batı uygarlığı, Rönesans, hümanizma, ticaret kapitalizmi, aydınlanma devrimleri, sanayi devrimine dayanan, 'eşitlik, özgürlük' değerlerini ön plana çıkaran, laikliği demokrasinin temeli kabul eden bir uygarlıktır. Atatürk 'çağdaş uygarlığı' böyle yorumlar ve ülkü olarak gösterir. Medeni Bilgiler kitabı da bir demokrasi öğretisidir. 
     II. Mahmut reformları ve Tanzimat, Osmanlı Türkiyesi'nin batıya açılan kapısı idi. Bir bakıma laikleşme ve halkın siyasi alana girme Genç Osmanlılar hareketi idi. Gazete, tiyatro, roman 1860'larda bu ülkeye girdi. II. Mahmut'a 'gavur Padişah', II. Abdülhamit'e Ulu Hakan diyen çevreler için bu gelişme yozlaşma, dini değerlerden kopma idi. Bu gelişmenin sonucu I. Meşrutiyeti, yani Anayasa ve Parlamento'yu getirdi. II. Abdülhamit, bu gelişmeyi 'İslamcı İstibdat' rejimi kurarak durdurdu. Meclis - i Mebusan'ı kapattı. Kanun - u Esasi'yi uygulamadı. Hafiye teşkilatı, jurnalcilik bu yeni rejimin simgesi oldu. Jön Türk hareketi baskı altına alındı, v.b. 
     Uygarlık yalnızca teknik ve parasal zenginlik değildir. Uygarlık, özgürlük ve insan haklarıdır. 'Hürriyet ve İstiklal benim karakterimdir...' ve 'Öğretmenler Cumhuriyet sizden fikri hür, irfanı hür, vicdanı hür nesiller ister...' diyen Atatürk bunu en iyi şekilde ifade ediyor. Bugün İran'da, Afganistan'da, Suudi Arabistan'da da teknik gelişmeye yönelik eğitim vardır. Silah sanayii ve nükleer teknoloji konusunda ilerleme kaydediyorlar. Hepsi de 'Şeriat' rejimi ile yönetiliyorlar. Demokrasi ve insan hakları konusundaki durumlarını takdirlerinize bırakıyorum. 
     Atatürk ve Jön Türk kuşağı Abdülhamit dönemi okullarında, Abdülhamit'e rağmen yetiştiler. Bugün Cumhuriyet'in okullarından da komünist, şeriatçı binlerce insanın yetişmesi konunun esasını değiştirmez. Lenin ve Stalin de Çar'ın okullarında okumuşlardı. Bu sebeple Abdülhamit'in 'Mülkü' kurtarmak konusunda, yüzeyde de kalsa, yaptıklarını büyütmek yanlıştır. Çünkü onun döneminde yıkılış çok hızlanmıştı. Berlin Antlaşması 1878 , Kıbrıs, Tunus, Doğu Rumeli Bugünkü Bulgaristan'ın yarısı , Mısır, Kars, Ardahan, Batum yitirildi. Düyun - u Umumiye 1881 ile Osmanlı Devleti mali tutsak oldu. 
     Eğer 1919'da bir Mustafa Kemal olmasa idi... " 
     
     





Aybars'ın cevabı 


İstikrar marşı 


Tantan Paralar geri alınabilir 


Fırlatan fırlatana 


Geleceği kazanmak için kan ve gözyaşı 


Orkestra 


"Gidiyor... gitmiyor .." 


Güven erozyonu 


Mihrak 


Başka kimden istesek .. 


Esnafın derdi... 


Deniz Baykal'ın şansı... 


Sezer ve 119 


Dolarlı sözleşmeler TL'ye çevriliyor 


Her Hasan'ın arkasında bir "Mehpare Hanım" var 


</TEXT>
</DOC>
