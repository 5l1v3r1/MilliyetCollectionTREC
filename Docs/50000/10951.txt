<DOC>
<DOCNO> 10951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/spor/ygok.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yok yaaa .. 
</HEADLINE>
<TEXT>

     BİLGİN GÖKBERK 

     Önce seyircilere Red Kit’in meşhur iki düşman ailesi Uzun Burunlular ile Yelken Kulaklılar gibisiniz... Üstelik çoğunuz iki arkadaşsınız. Baba - oğulsunuz, hatta belki karı - kocasınız. Bu kadar kine ve nefrete ne gerek var Türkiye’nin bu zor şartlarında bari maçlarda dalganızı geçsenize... 
     Sonra yöneticilere Uzun Burunluları da, Yelken Kulaklılar’ı da içeri sokan sizsiniz. Polisin salondan çıkarttığını "Bu bizden" diye, tekrar içeri alan da sizsiniz. Kadınsız kızsız, parasız pulsuz, hatta umutsuz, geleceksiz, belki de işsiz ve güvencesiz, sosyal ve ekonomik şartların çıldırttığı bu kadar insanı zıvanadan çıkartan da sizsiniz. 
     İğneleri batırdık, gelelim çuvaldıza. Bu da işin en acı yönü. Hatta trajikomik. O kadar seyirciye hasretiz ki, bu seyirci bile hoşumuza gidiyor. Mevlana gibiyiz. Gelsin de, nasıl gelirse gelsin. Maçın adı Fenerbahçe - Galatasaray. Yenile yenile bıkanlar, birbirlerini yenip, günü kurtaracaklar. Ucuz kahramanlık, tatlı su kurnazlığı. Hatta göl korsanlığı. Biliyorlar ki, yenerlerse kredi artacak. Gün değil, belki hafta, hatta sene kurtulacak. 
     Maça bir türlü gelemiyoruz. Belki de gelmek istiyoruz. Koskoca 40 dakikada aklımızda kalan tek sahne Zaza’nın Galatasaray tribünlerine yolladığı öpücüktü. Ondan sonra da sahaya atılanlar. Yabancı maddeler, hatta yabancı demeyelim, çünkü çoğu tanıdıktı. Çakmaklar, ayranlar, su şişeleri, bozuk para, kıl, tüy vesaire. Zaten maç, sahaya bir şey atılmadığı dönemde oynanan, sık sık kesilen, insanda ne tat, ne de tuz bırakan acayip bir şeydi. Yöneticisi, oyuncusu, seyircisi maçın içine edecek. Sonra yazarı maçı yorumlayacak. Yok yaaa .. 
     


 SPOR 


























</TEXT>
</DOC>
