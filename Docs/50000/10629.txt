<DOC>
<DOCNO> 10629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/son/sonspo03.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Gaziantep'te 
</HEADLINE>
<TEXT>

     Gaziantepspor ile bugün oynayacağı karşılaşma için dün gece Gaziantep'e gelen Beşiktaş futbol takımı, güne basketbol oynayarak başladı. 
     Kafilenin kaldığı otelden otobüsle Gaziantep Lisesi spor salonuna giden futbolcular, basketbol oynayarak ter attılar. Teknik Direktör Christoph Daum'un, gazetecilerin izlemesine izin vermediği çalışma sonrasında, futbolcularla 30 dakika süren toplantı yaptığı öğrenildi. 
     Daum'un futbolculara, Gaziantepspor karşılaşmasının önemi üzerinde durduğu ve taktik verdiği belirtildi. Bu arada, Ayhan, Ümit, Mehmet, Erman, İbrahim, Nihat, Bayram,Tayfun ve antrenör Bülent Albayrak, otelin yakınındaki Gülbaba Camii'nde cuma namazı kıldılar. Camiye gelişleri sırasında Beşiktaş taraftarı ve namaz kılanların büyük ilgisini gören futbolcular, namaz sonrasında otele dönerek, arkadaşları ile birlikte karşılaşma saatini beklemeye başladılar. Öte yandan Daum, futbolcuların gazetecilerle görüşmelerine izin vermedi. 




</TEXT>
</DOC>
