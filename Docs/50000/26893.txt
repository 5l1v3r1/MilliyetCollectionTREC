<DOC>
<DOCNO> 26893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sontur07.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Fuat Miras'a "güle güle" dedi 
</HEADLINE>
<TEXT>

     Türkiye Odalar ve Borsalar Birliği TOBB Yönetim Kurulu Başkan Vekili Rifat Hisarcıklıoğlu, TOBB'un siyaset üstü bir kurum olarak çalışmalarına devam edeceğini bildirdi. 
     Hisarcıklıoğlu ayrıca, ''Sayın Miras'a, camiamıza ve TOBB'a bugüne kadar yapmış olduğu değerli hizmet ve katkılarından dolayı şükranlarımızı sunarız'' dedi. 
     TOBB Yönetim Kurulu Başkan Vekili Hisarcıklıoğlu, yaptığı yazılı açıklamada, Tobb'da yaşanan son gelişmeleri değerlendirdi. Hisarcıklıoğlu şöyle dedi 
     ''Bilindiği üzere Başkanımız Sayın Fuat Miras, sağlık nedenlerinden dolayı görevinden ayrılmıştır. Sayın Miras'a, camiamıza ve TOBB'a bugüne kadar yapmış olduğu değerli hizmet ve katkılardan dolayı şükranlarımızı sunarız. 
     Odalar Birliği, büyük bir camia ve en büyük sivil toplum örgütüdür. Bu camianın içerisinde bugüne kadar hiçbir siyasi hareket yer almamıştır, bugünden sonra de yer almayacaktır. TOBB siyaset üstü bir kurum olarak, çalışmalarına devam edecektir. 
     Yönetim kurulumuz gelişmelere destek veren tüm oda ve borsa başkanlarımızla birlikte, katılımcı ve paylaşımcı bir anlayışı ortaya koymayı vazife saymaktadır.'' 
     Açıklamasında, TOBB Yönetim Kurulu'nun ülkenin içerisinde bulunduğu hassas dönemi gözönüne alarak, kamuoyuna yansıyacak her gelişmeyi sağduyu ile ele aldığını ifade eden Hisarcıklıoğlu, her kesimden de bunun beklendiğini vurguladı. 
     Bu sağduyunun oluşmasına destek veren başta konsey başkanları olmak üzere tüm oda ve borsa başkanlarına da teşekkür eden Hisarcıklıoğlu, açıklamasında şu görüşlere yer verdi 
     ''Avrupa Birliği'ne giriş sürecinde ve ülkenin ekonomik koşullarının yeniden yapılanmasında, çözüme yönelik, akılcı ve rasyonel projeler üretmeyi ve bunları hep birlikte elele oluşturmayı, ülke menfaatlerini herşeyin üzerinde tutarak, hükümetimizle birlikte çalışma grupları oluşturarak, ülkenin geleceğine katkıda bulunacağımızdan, kimsenin şüphesi olmasın.'' 






</TEXT>
</DOC>
