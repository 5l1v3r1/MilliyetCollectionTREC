<DOC>
<DOCNO> 27470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sondun20.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu, Göteborg olaylarını inceleyecek 
</HEADLINE>
<TEXT>

     AB Komisyonu, Göteborg zirvesi sırasında çıkan olaylarla İsveç polisinin tavrı konusunda bir rapor hazırlandığını, bu raporun incelenmesinden sonra değerlendirmeler yapılacağını bildirdi. 
     Komisyon sözcüsü Jonathan Faull, günlük olağan basın toplantısında, zirve sırasında yaşanan şiddet olaylarına ve polisin tavrına ilişkin çok sayıda soruyu yanıtlarken, ''AB'nin tümünün ve Komisyon Başkanı Romano Prodi'nin, şiddet olaylarını kınadıklarını'' söyledi. 
     Sorumluların belirlenmesi ve olayların analizi için bir rapor hazırlandığını duyuran Faull, henüz yeterli bilgileri olmadığını, raporu aldıktan sonra ne yapmak gerektiğini kararlaştıracaklarını söyledi. Öte yandan, Bulgaristan'daki seçim sonuçlarını ve bu seçimlerde, 1946 yılında sürgün edilen Kral II. Simeon'un liderliğini yaptığı ittifakın zaferini hatırlatarak, ''AB adayı Bulgaristan monarşiye dönerse, Komisyon'un tavrının ne olacağını'' soran bir gazeteciyi yanıtlayan sözcü, ''AB üyeleri arasında saygın monarşiler vardır'' demekle yetindi. 







</TEXT>
</DOC>
