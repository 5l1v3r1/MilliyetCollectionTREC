<DOC>
<DOCNO> 13974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/son/sontur06.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümerbank davası başlıyor, banka sahibi için 2017 yıl hapis isteniyor 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Sümerbank'ın içini usulsüz kredilerle boşalttıkları öne sürülen bankanın eski sahibi Hayyam Garipoğlu ile kardeşlerinin de aralarında bulunduğu 38 sanığın yargılanmasına, 2 Nisan Pazartesi günü İstanbul 3 No'lu DGM'de başlanacak. 
     Dava iddianamesinde, suç tarihinde Sümerbank A.Ş. ile Efektif Bank Off Shore Limited Şirketi'nin sahibi Hayyam Garipoğlu'nun, olayın 245 mağduru olduğu da düşünülerek çeşitli suçlardan dolayı 808.5 ile 2017 yıl, Garipoğlu Grubu'na bağlı çeşitli şirketlerin ortağı olan M.Nida, Nizam ve Kasım Garipoğlu'nun 739 ile 1.647'şer yıl, Sümerbank Yönetim Kurulu üyesi Cengiz Biçer'in 763 ile 1904 yıl arasında ağır hapis cezalarına çarptırılmaları isteniyor. 
     İstanbul DGM Cumhuriyet Savcıları Ercan Cengiz ve Ahmet Ayvaz tarafından hazırlanan 28 sayfalık iddianamede, sanıkların işledikleri suçlar, ''Cürüm işlemek için teşekkül oluşturmak'', ''Cürüm işlemek için oluşturulan teşekküle katılmak'', ''Cürüm işlemek için oluşturulan teşekküle bilerek yardım etmek'', ''Bankayı aracı kılarak dolandırıcılık yapmak ve bu suça iştirak'', ''Tahsis edilmemesi gereken bir kredinin açılmasını sağlamak maksadıyla dolandırıcılık yapmak ve bu suça iştirak'' ile ''Banka parasını zimmete geçirmek ve bu suça iştirak'' olarak gösteriliyor. 
     Bankanın eski sahibi Hayyam Garipoğlu ile Mehmet Nida Garipoğlu, Nizam Garipoğlu, Cengiz Biçer, Murat Yüksel, Cem Feridun Yeşil, Osman Karabağ, Bülent Gökhan Günay, Ali Resul Ergeç ve Muhammet Ciğer'in tutuklu olduğu dava kapsamında, 245 mudi de ''Mağdur'' sıfatıyla yer aldı. 
     
     
     



</TEXT>
</DOC>
