<DOC>
<DOCNO> 20690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sondun17.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da işkenceci generale disiplin soruşturması 
</HEADLINE>
<TEXT>

     Fransa'da, Cezayir'de yaptığı katliam ve işkenceleri itiraf eden emekli general hakkında Savunma Bakanlığı'nın disiplin soruşturması açacağı bildirildi. 
     Fransız emekli general Paul Ausaresses'in, yazdığı bir kitapta,Fransız Ordusu'nun Cezayir'de işlediği katliamları açıkça itiraf etmesi, ülke çapında geniş yankı uyandırmıştı. 
     Cumhurbaşkanı Jacques Chirac'ın, Savunma Bakanı Alain Richard ile görüşmesinden sonra bir açıklama yapan Elysee Sarayı, emekli general hakkında disiplin soruşturulması açıldığını resmen bildirdi. Emekli generalin, suçlu bulunması halinde özlük haklarını kaybetmesiyle emekli maaşının indirilmesinin gündeme gelebileceği bildirildi. 
     Chirac, geçtiğimiz hafta yaptığı açıklamada, generalin itiraflarından ''dehşete düştüğünü'' belirterek, kendisine daha önce verilen liyakat nişanının geri alınmasını istemişti. Eski gizli servis başkanı 83 yaşındaki Fransız general, bazen kendisinin emir verdiği, bazen de bizzat tanık olduğu, Fransız Ordusu'nun Cezayir'de yaptığı katliam, işkence ve yargısız infazlara, ''Özel Servisler, Cezayir 1955-1957'' adlı kitabında geniş bir biçimde yer verdi. İşkence ve cinayetlerin, siyasi iktidarın emirleri ve bilgisi dahilinde yapıldığını belirten general, işlenen cinayetlerle ilgili olarak pişmanlık duymadığını ve bu durumun kendisi için hiçbir zaman vicdani bir sorun yaratmadığını da kaydediyor. 







</TEXT>
</DOC>
