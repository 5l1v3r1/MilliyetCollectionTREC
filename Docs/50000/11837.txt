<DOC>
<DOCNO> 11837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/son/sontur02.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer, Almanya'ya sergi açmaya gitti 
</HEADLINE>
<TEXT>

     Cumhurbaşkanı Ahmet Necdet Sezer, "Truva Düşler ve Gerçek" adlı serginin açılışını Almanya Cumhurbaşkanı Johannes Rau ile yapmak üzere günübirlik bir ziyaret için Almanya'nın Stuttgart kentine gitti. 
     Sezer, Esenboğa Havaalanı'nda hareketinden önce yaptığı açıklamada, Truva hazinelerinin Türkiye'de kalan parçalarından oluşan "Truva Düşler ve Gerçek" adlı serginin açılışını yapmak için gittiğini belirterek, şunları söyledi ''Ülkemizin önde gelen müzelerinden seçilen yapıtların biraraya getirildiği bu serginin, Truva antik kentinde 1871-1890 yılları arasında yapılan kazılarda bulunan ve halen yurtdışındaki çeşitli müzelerde sergilenmekte olan Truva hazinelerinin asıl kaynağının Türkiye olduğunun ortaya konulmasına katkıda bulunacağını umuyoruz.'' 
     Sezer, 2 milyonu aşkın Türk vatandaşının yaşadığı Almanya'nın başka kentlerinde de düzenlenecek olan serginin, Anadolu'da filizlenip gelişmiş uygarlıkların en eski kentleri arasında yer alan Truva'nın eşsiz zenginliklerinin Alman kamuoyu tarafından görülmesine olanak sağlayacağını kaydetti. 
     Günübirlik ziyareti sırasında Rau ile de görüşeceğini belirten Sezer, ''Ayrıca, Almanya'daki Türk toplumunun temsilcileriyle de görüşecek olmaktan mutluluk duyuyorum'' dedi. 
     Sezer, Truva sergisinin, Anadolu uygarlıklarının yurtdışında düzenlenen sergilerle tüm dünyaya tanıtılması yönündeki çalışmalarımızda önemli bir aşama oluşturacağına inandığını sözlerine ekledi. 




</TEXT>
</DOC>
