<DOC>
<DOCNO> 49353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/spor/spo02.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo 3 ay yok 
</HEADLINE>
<TEXT>

Fenerbahçe’nin en önemli kozu Haim Revivo’nun sol diz iç yan bağlarında yırtık tespit edildi. Yıldız futbolcu en az üç ay oynamayacak, doktorlar isterse ameliyat olacak 
     GÖKHAN TÜRE 

     SARI - Lacivertli ekibin İsrailli yıldızı Haim Revivo’nun üç ay sahalardan uzak kalacağı öğrenildi. Önceki akşam İsrail’in Avusturya ile oynadığı Dünya Kupası Eleme Grubu maçının 54. dakikasında sakatlanarak oyundan çıkan Revivo’nun, son kontrolünde sol diz iç yan bağlarında yırtık olduğu ve yaklaşık olarak üç ay süreyle sahalardan uzak kalacağı belirtildi. 
     MAÇ sonrası oldukça üzüntülü olduğu gözlenen Revivo, "Ne yazık ki kötü oynadık. Sakatlanıp çıkmasaydım belki de sonuç daha farklı olurdu. Artık Türkiye’nin galibiyeti için dua edeceğiz. Türkiye’nin Dünya Kupası’na katılacağına eminim" dedi. Bugün İstanbul’a dönecek olan Revivo’ya yapılacak son doktor kontrolünden sonra ameliyat olup olmamasına karar verilecek. 
     
İçimden geldi koştum,vurdum’      FUTBOL yaşantısında ilk kez bir maçta iki gol birden atan Abdullah, Oğuz Çetin ile başlayan rastlantıların golleri getirdiğini söyledi. Dizindeki problem nedeniyle oynamayacakken, Oğuz Çetin’in isteğiyle sahaya çıktığını belirten Abdullah, "İlk frikikte topun başına gelen Ogün’e çekil dedim. Top avuta gidiyor sandım, gol oldu. İkincisinde ise barajda bir boşluk gördüm ve Kenneth’e fırsat vermeden koşup, vurdum" dedi. 
     ATTIĞI gollere rağmen sevincinin hep yarım kaldığına da değinen tecrübeli futbolcu, "Şampiyonlar Ligi’nde tecrübesizliğimizin kurbanı olduk. İki kulvarı birbirine karıştırdık. Lig’de ise saha dışındaki birlikteliğimizi, saha içine yansıtamıyoruz. Tek tesellimiz kötü oynarken kazanmamız. Fenerbahçe takımı taraftarlarına iyi futbol borçlu. Bunu mutlaka başaracağız" diye konuştu. n YALÇIN TÜRK 
     
Denizli umutsuz      TEKNİK Direktör Mustafa Denizli, Ogün’den sonra Revivo’nun da sakatlanmasını, "Şanssızlıklar tekrarlanıyor. Geçen sene de en iyi zamanımızda Kenneth Andersson uzun süre aramızdan ayrılmıştı" sözleriyle yorumladı. Denizli Revivo’nun durumunun ciddi olduğunu ve sezonu kapatabileceğini belirterek Barcelona maçıyla ilgili olarak, "Ne çok iddialı, ne de olumsuz gidilmesi gereken bir maç. Tam yükselişe geçmişken eksikler belimizi bükebilir. Her şeye rağmen iddiasız bir görüntü çizmeyiz" dedi. 
     
Ogün kahroldu      KAPTAN Ogün’ün dün Acıbadem Hastanesi’nde çekilen MR filmleri sonucunda, sol arka adalesinde geniş çaplı bir kanama olduğu, ancak yırtık bulunmadığı öğrenildi. Kulüp doktoru İsmail Başöz, Ogün’ün en az üç hafta tedavi görmesi gerektiğini, sahalara dönmesinin ise 1,5 ayı bulabileceğini söyledi. Tecrübeli futbolcu hem takımından hem de milli takımdan uzak kalacağı için çok büyük üzüntü duyduğunu söyledi. 
     
Dertler bitmiyor      FENERBAHÇE, Barcelona maçının hazırlıklarına başladı. Dört maçta oniki puan alan futbolcular 3’er milyar primi haketmelerine rağmen, yönetim lider olana kadar hiç bir ödeme yapmama kararı aldı. Yedeğe çekilmesine bozulan Rapajic’in, hem Mustafa Denizli, hem de Lazetic dışındaki oyuncularla konuşmadığı gözlendi. Tedavileri süren Serhat ve Mirkovic’in yanı sıra Abdullah ve Mustafa Doğan’ın da adale problemleri olduğu belirtildi. 
     
Karasu’nun acı günü      FENERBAHÇE Yönetim Kurulu yedek üyelerinden Mehmet Karasu’nun kayınpederi Ersel Gülbay dün vefat etti. Gülbay’ın cenazesi yarın Altunizade Camii’nden kılınacak öğle namazından sonra defnedilecek. Milliyet Gülbay ailesine başsağlığı, merhuma da Allah’tan rahmet diler. 
     



 SPOR 

























</TEXT>
</DOC>
