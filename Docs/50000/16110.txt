<DOC>
<DOCNO> 16110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sonspo11.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'nin kalecisi Patrick zam istiyor 
</HEADLINE>
<TEXT>

     Türkiye Kupası sahibi Gençlerbirliği'nin Belçikalı kalecisi Patrick Nys, ücretinde artış yapılırsa, Gençlerbirliği'nde kalmak istediğini söyledi. 
     Belçika'nın en büyük spor gazetelerinden Het Laatste Neuws'a açıklamalarda bulunan Patrick Nys, Türkiye'de, 2 penaltı kurtardığı Fenerbahçe kupa finalinden sonra adeta kahraman ilan edildiğini ve Türkiye'de, Belçika'dan daha ünlü olduğunu vurguladı. 
     Nys, ''Türkiye'de bir kez daha yabancılara çok önem verdiklerini ve ayrım yapmadıklarını gördüm ve burada çok mutluyum'' dedi. 
     Nys, şöyle konuştu 
     ''Gençlerbirliği'ne çok güzel bir hediye verdim. Beni bazı takımlar almak istiyormuş ama ben Gençlerbirliği'nden ayrılmak istemiyorum. Bunun karşılığında Gençlerbirliği'nin de ücretimi artırması gerekiyor. Sonuçta kupanın kazanılmasında benim de büyük payım var. Kupa maçından sonra ailemle birlikte oldum ve çok güzel bir gece geçirdim. Yaşamımda en güzel günümü yaşadım diyebilirim.'' 
     Nys, Gençlerbirliği'nin yeni sezon için anlaştığı Belçikalı teknik direktör Walter Meeuws için de ''Bunun için çok mutluyuz. Gelecek sezon için yeni hocamızla çok ciddi çalışmalara başlayacağız. Yeni hoca, Türkiye'nin en hırslı, en iyi aile atmosferi olan takımına geliyor'' diye konuştu. 
     Nys, Gençlerbirliği'nin kendisinin adeta ikinci ailesi olduğunu belirterek, en önemli konulardan birinin de Gençlerbirliği'nin çok dürüst bir kulüp olması ve ödemeler konusunda bugüne dek hiçbir sıkıntının yaşanmaması olduğunu sözlerine ekledi. 




</TEXT>
</DOC>
