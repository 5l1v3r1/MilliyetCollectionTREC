<DOC>
<DOCNO> 3553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/son/sonspo03.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da hiçbir futbolcuya resmi transfer teklifi yok 
</HEADLINE>
<TEXT>

     Galatasaray Kulübü Asbaşkanı ve Basın Sözcüsü Ali Dürüst, futbolculara yönelik transfer spekülasyonlarına açıklık getirerek, ''Hiçbir futbolcumuza yurtdışından teklif gelmedi'' dedi. 
     Şu ana kadar kendilerine herhangi bir kulübün başvurmadığını kaydeden Dürüst, ''Böyle bir şey olsaydı, zaten saklayamazdık. Portekiz'in Benfica Kulübü Jardel'i istedi, bunu herkes anında öğrendi. Yani bize gelen bir teklif yok'' diye konuştu. Ali Dürüst, Paris Saint Germain'in, Fatih için kendilerine başvurmadığını da belirterek, Okan, Emre Belözoğlu ve Fatih ile yeniden anlaşmak istediklerini, ancak henüz biraraya gelemediklerini anlattı. 
     Dürüst, Emre Belözoğlu'nun sarı-kırmızılı kulüple yeniden sözleşme imzalamasının yurtdışına gitmesine engel teşkil etmeyeceğini söyledi. Geçmişte Arif'in sözleşmesi devam ederken İspanya'nın Real Sociedad takımına transfer olabildiğini hatırlatan Ali Dürüst, ''Şu anda Emre Belözoğlu sözleşme imzalasa dahi, çok istemesi halinde yine sezon sonunda yurtdışına gidebilir. Bunun örneğini Arif'in durumunda yaşadık'' diyerek sözlerini tamamladı. 




</TEXT>
</DOC>
