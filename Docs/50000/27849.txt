<DOC>
<DOCNO> 27849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/yazar/guclu.html </URL>
<DATE> 2001/06/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bütünleme, tercih, kayıt 
</HEADLINE>
<TEXT>

     Henüz kesin rakamlar belli değil ama bu yıl sınıfta kalma durumunda olanların oranı sanki daha fazla. İlköğretim kurumlarındaki sınıf öğretmenler kurulu ve liselerdeki not yükseltme sınavlarından sonra kalan geçen belli olacak. Ve hemen ardından da af ve yeni bir sınav hakkı kampanyaları başlayacak. Hatta şimdiden başladı bile... 
     Daha önce de defalarca dile getirdik. Elbette eğitimde kaliteden yanayız. Ama başarısızlığın tek nedeni öğrencilerin derslerine yeterince çalışmamaları mı ki, fatura hep onlara çıkartılıyor. Yüz binlerce öğrenci sınıfta bırakılıyor .. 
     Milli Eğitim Bakanlığı ilk yarı yıl bir genelge yayımladı ve ilköğretim okullarında sınıfta kalma kaldırıldı dedi. Aradan birkaç ay geçmedi ki, pardon bir yanlışlık oldu açıklaması yaptılar. Şu anda ise kafalar karmakarışık. Mevcut yönetmelik velilerin de görüşü alındıktan sonra, çocuğun sınıf geçip geçmemesine karar verilsin diyor. Ama her zaman olduğu gibi yine veli görüşüne itibar eden yok. 
     Liselere gelince okulların kapanmasından hemen sonra yapılan not yükseltme sınavları kandırmacadan başka bir şey değil. Eskiden yapılan bütünleme sınavları, hem eğitim kalitesinin yükseltilmesi hem de öğrencinin motivasyonu açısından çok daha iyiydi. Ama her iyi şey gibi ondan da vazgeçildi... 
     Sınıf geçme ortalaması klasik liselerde geçen yıl 2 idi sonra 2.5'a çıkartıldı. Yeniden 2'ye indirilmesi için yoğun istek var. Sınavlar bitmeden bu konuda bir geri adım atılma olasılığı çok zayıf görünüyor .. 
     
     Üniversite tercihi Milliyet'le yapılır 
     ÖSS heyacanı bitti ama öğrenciler henüz rahatlayabilmiş değiller. Hepsinin kafasında kazanır mıyım, kazanırsam hangi üniversiteyi, hangi fakülteyi kazanırım sorusu var. 
     Milliyet sınav öncesinde olduğu gibi tercihler aşamasında da adayların en büyük destekçisi olacak. Tercih kurbanı olmamaları ve hayalini kurdukları fakülteye girebilmeleri için birbirinden değerli bilgiler sunacak. Hem de ilk ağızdan, en güvenilir kaynaklardan. 
     Üniversiteler, MEF Dershanesi ve Milliyet'in ortaklaşa hazırlayacağı 2001 Üniversite Tercih Rehberi'nde adayların gereksinim duyduğu her türlü bilgi yer alacak. Üstelik öyle günlerce beklemeden gün be gün fasiküller halinde Milliyet'le birlikte... 
     Son iki yılın taban puanları, meslekler rehberi, tercih sıralamasının püf noktaları, örnek tercih listeleri, üniversiteler ve tercihlerle ilgili her şey. Dahası bir tuşa bastığınızda istediğiniz üniversitenin tüm bilgilerine ulaşabileceğiniz internet adresleri... 
     
     Kayıt maratonu hızlandı 
     Her ne kadar okullar kapansa da kayıt maratonu tüm hızıyla devam ediyor. Anaokullarından, ilköğretim okullarına, liselerden kolejlere kadar veliler okul peşinde. Zorunlu bağışlar şimdiden can yakmaya başladı. Anadolu liseleri ve kolej peşinde olanların tatil için temmuzu seçmemelerini öneririz... 
     
     







Erbakan'ın kızının düğünü 


Kara para ak para 


Meclis çalışırsa... 


Derviş, Ecevit, Özal 


Fatih Terim Bir başarı öyküsü... 


Astro FP 


Bütünleme, tercih, kayıt 


Takastan sonra takoz konmamalı 


Irak'la sağırlar diyaloğu 


Atları da yarıştırırlar 


Derviş’e destek, siyasetçiye köstek 


Geriye dönmese de olur kredisi 


İnsanlarımız 


Tantan gitti, Erdem sorguda 


Teknoloji geldi böyle oldu 1 


"Bak, şu bizim küçük Simeon'a " 


Yalap şalap banka satılmaz 


</TEXT>
</DOC>
