<DOC>
<DOCNO> 33759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/yazar/guclu.html </URL>
<DATE> 2001/07/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Farklı bir Bakan Fikret Ünlü 
</HEADLINE>
<TEXT>

     GENÇLİK ve spordan sorumlu Devlet Bakanı Fikret Ünlü, önceki gün Aydın'da Uluslararası Gençlik ve İzcilik Kampı'ndaki yarı olimpik yüzme havuzunun açılışını yaptı. Dün, dünya ve olimpiyat şampiyonalarında derece alanlara ödüller verdi. Bugün de Ağrı Dağı'na tırmanmaya başlayacak. 
     Üç günde beş kent dolaştı. Açılışlar yaptı. Ödüller verdi. Yüzlerce gençle sohbet etti. Koltuğuna yapışan bakanlardan değil. Arı gibi çalışıyor. Bir o kadar da seviliyor. 
     Hayata beden eğitimi öğretmeni olarak atılmış. Ardından Beden Terbiyesi Genel Müdürlüğü yapmış. Üç yıla yakındır, bakanlık koltuğunda. Yaptıklarını kendisinden çok hizmet götürdüğü illerin kaymakamlarından, valilerinden, belediye başkanlarından ve halktan dinledik. Teşkilatı, "içimizden, çok farklı" diyor. 
     Oysa Ünlü, elinde binlerce yeni personel alabilecek çok geniş kadrolar varken, bir kişiyi bile işe almamış. Dahası bir tane bile anlı şanlı törenle temel atmamış... 
     Peki neden bu kadar seviliyor Onca açılışı nasıl gerçekleştiriyor Bir isteyene iki nasıl veriyor 
     Bakan Bey'le tam bir yıl önce Kuşadası yakınlarındaki Davutlar Gençlik Kampı'nı ziyaret temiş ve Türkiye'nin dört bir yanından gelen gençlerle birlikte olmuştuk. 
     Gelecek yıl için de sözler vermişti. Kamp uluslararası olacak, öğrencilerin ısrarla istediği yüzme havuzu projesi de gerçekleşecek demişti. 
     Politakacılardan benzeri vaatleri çok dinlediğimiz için doğrusunu isterseniz fazla ciddiye almamıştım. Ama önceki gün açılışı gerçekleşen yüzme havuzunun ve dünyanın dört bir tarafından gelen gençlerin mutluluğunu görünce, kendisini ilk kutlayanlardan biri de ben oldum... 
     Bakan Ünlü, politikaya rant için değil hizmet için girmiş. Sorunları da yakından biliyor. Diğer bazı bakanlar gibi, konuya olan ilgisi de bakanlık koltuğuna oturduktan sonra başlamamış. Neredeyse tüm hayatı sporun ve gençliğin içinde geçmiş. "Çocuklarımız için ne yapsak azdır. 220 günleri okul dışında geçiyor. Her mahalleyi, her sokağı spor tesisleriyle donatmak zorundayız" diyor. 
     Öncelikli hedefi, yarım kalan tesisleri tamamlamak olmuş. Temeli atılıp devamı gelmeyen spor tesislerini bir bir bitirmiş. Onun ötesinde yüzlerce semt sahası, yüzlerce spor tesisi kazandırmış. 
     Nereye gitse ellerindeki yatırım dosyalarıyla kendisini adım adım izleyen yerel yöneticilere hep aynı sözleri söylüyor Hangi tesisi istiyorsanız tamam. Ama maliyetin yarısını siz, yarısını da biz karşılayacağız. Siz yoksanız biz de yokuz, diyor. 
     Sistem öylesine kabul görmüş ki, yatırım için gelenler "Efendim biz 100 milyar ayırdık, araziyi de bulduk sizden de 100 milyar istiyoruz" diyorlar ve anında parayı koparıp gidiyorlar. Bu sistemin en güzel yanı inşaat bir an önce bitiyor. Maliyet de olabildiğince ucuza çıkıyor. 
     Bakan, tenis oynuyor, kayak yapıyor, Ağrı Dağı'nın zirvesine üçüncü kez tırmanıyor ve akla gelebilecek tüm sporlarla da iç içe. Keşke diğer tüm bakanlar da yaptıkları işle bu kadar iç içe olabilseler. 
     Spor tarihimizi enine boyuna incelemiş "Atatürk Hazine'nin tamtakır olduğu bir dönemde 1924 Paris Olimpiyatları'na 54 kişi gönderdi. 48'i sporcuydu. Aynı yıllarda Konya'da tenis turnuvaları düzenleniyordu. 1948'de Aydın'da olimpik yüzme havuzu vardı. Beden Terbiyesi Müdürü, devlet protokollerinde ikinci sıradaydı. Oysa şimdi pek çok konuda yetmiş yıl sonrasının gerisindeyiz" diyor büyük bir hüzünle... 
     Çocuk ve gençlerimizin okuldaki saatlerinden Milli Eğitim Bakanlığı, okul dışındaki saatlerinden de Ünlü'nün bakanlığı sorumlu. Peki bütçeniz ne kadar diye soruyoruz ve ağzımız açık kalıyor. GSMH'nin binde 5'i. Yani yok gibi .. 
     Özetin özeti Ülkelerin kalkınmışlığının en önemli göstergelerinden biri de okul dışı saatlerin nasıl değerlendirildiğine yönelik. Karnemiz o kadar zayıf ki Ünlü'nün bu konudaki samimi gayretinin artarak devam etmesini diliyoruz. 
     
     







ANAP'ta şeffaf sandık 


Küçük kabine 


Dünyayı değiştirmek istiyorum, hemen şimdi 


Ege'nin nabzı 


Farklı bir Bakan Fikret Ünlü 


Sıcak para can çekişiyor 


Ne güzelsin sen hukuk .. 


Kıbrıs için yeni atılım 


Bademli kaymaklı Türk şirketleri 


Özkan'ın isyanı, Derviş'in çalımı 


Al vergiyi gör Laila'yı... 


Günaydın'ın arşiviyle 31 yıl öncesine dönüş 


Kanun hakimiyeti var mı 


1995'ten bu yana tütün yakılmıyor 


</TEXT>
</DOC>
