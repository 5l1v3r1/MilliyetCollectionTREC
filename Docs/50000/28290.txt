<DOC>
<DOCNO> 28290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sonspo19.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Uğur Dündar "Başkanımız isterse yeniden görev alırım" 
</HEADLINE>
<TEXT>

     Fenerbahçe Kulübü Başkanvekili Uğur Dündar, görevine devam edeceğini açıklayan kulüp başkanı Aziz Yıldırım'ın istemesi halinde, kendisinin de yeniden göreve hazır olduğunu söyledi. 
     Dündar, kulüp binasından çıkışta gazetecilere yaptığı açıklamada, Aziz Yıldırım'ın, kendisine gösterilen sevgi ve ilgi nedeniyle görevde kaldığını ve bunun tüm camia kadar kendisini de çok sevindirdiğini söyledi. 
     Yıldırım'ın artık yeni bir yönetim kurulu listesi hazırlayacağını kaydeden Dündar, ''Eğer başkanız isterse, yeniden görev almaya hazırım. Ancak şu bilinmelidir ki, önemli olan Fenerbahçe'nin başarısıdır. Kişiler hiçbir zaman önemli değildir. Bana hangi alanda görev verilirse verilsin, her koşulda Fenerbahçe'ye hizmet etmeye hazırım'' diye konuştu. 
     Yeni yönetim kurulunda görev almaması halinde bile, bir taraftar olarak her zaman Fenerbahçe'nin yanında yer alacağını ve istenilen her türlü desteği vereceğini kaydeden Uğur Dündar, ''Başkanımızın almış olduğu karar, Fenerbahçe camiasına hayırlı olsun'' dedi. 
     
     Camiada sevinç 
     Aziz Yıldırım'ın en azından 2002 Mart ayına kadar göreve devam edeceğini açıklaması, sarı-lacivertli camiada sevinçle karşılandı. 
     Yıldırım'ın daha önce ayrılacağı yönünde yaptığı şok açıklamanın ardından, görevde kalması yönünde baskı unsuru yaratan camia içindeki grup ve dernekler, ''devam'' kararını olumlu buldular. 
     Bu arada, Fenerbahçe Kulübü Genel Sekreteri Vedat Olcay, Yıldırım'ın aldığı kararla camianın beklentilerini yerine getirdiğini ifade etti. 
     Yıldırım'ın kararına çok sevindiğini kaydeden Olcay, ''Başkanımızın kalması Fenerbahçe'nin yarınları için çok olumlu olmuştur'' dedi. 
     
     Yıldırım tek aday 
     Öte yandan, Aziz Yıldırım'ın göreve devam edeceğini açıklamasıyla, sarı-lacivertli kulübün olağanüstü genel kurul toplantısında başka başkan adayının çıkmaması bekleniyor. 
     Sarı-lacivertli kulüpteki tüm grupların olağanüstü kongrede yeniden başkan adayı olacağını açıklayan olan Aziz Yıldırım'a tam destek verecekleri ve karşısına başkan adayı çıkmayacağı öğrenildi. 
     
     Olağanüstü kongre yarın... 
     Diğer yandan Fenerbahçe Kulübü'nün olağanüstü genel kurul toplantısının ilki yarın yapılacak. 
     Acıbadem İSTEK Vakfı'nda yapılacak toplantıda çoğunluk sağlanamaması halinde, olağanüstü genel kurul 30 Haziran-1 Temmuz tarihlerinde, çoğunluğa bakılmaksızın aynı yerde gerçekleştirilecek. 






</TEXT>
</DOC>
