<DOC>
<DOCNO> 42135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sondun14.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon 50 bin yedek askeri çağırmayı düşünüyor 
</HEADLINE>
<TEXT>

     ABD Savunma Bakanı Donald Rumsfeld, 11 Eylül'de yapılan saldırıların ardından, bir seferberlik projesi çerçevesinde 50 bin ihtiyat askerinin göreve çağrılmasıyla ilgili olarak, Başkan George Bush'tan talepte bulunduklarını söyledi. 
     Rumsfeld, New York Times gazetesine verdiği demeçte, ilan edilmesi planlanan seferberlik çerçevesinde 50 bin yedek askerin göreve çağrılmasıyla ilgili proje taslağını Bush'a gönderdiklerini söyledi. 
     Haberde bunun, 1991'deki Körfez savaşından bu yana yapılan en önemli çağrı olduğu belirtildi, ancak yedeklerin askere çağrılıp çağrılmayacağı konusundaki bilgi resmi kaynaklarca doğrulanmadı. ABD'deki yasalar, başkana bir milyon yedeği 24 ay süreyle askere çağırma yetkisi tanıyor. 
     Bu arada Avustralya'da, ABD'deki ''intihar dalışlarının'' ardından Müslümanlara yapılan saldırılar kınandı. 
     Avusturalya hükümeti, ABD'deki saldırıların ardından ülkede yaşayan Arap ve Müslümanlara yöneltilen her türlü şiddeti kınadığını belirten bir açıklama yaptı. 
     Avustralya Göçmen Bakanı Philip Ruddock, ABD'deki saldırıların Suudi asıllı milyarder terörist Usame Bin Ladin'e atfedilmesinin ardından ülkede Arap ve Müslümanlara karşı yapılan saldırıları kınadıklarını ve bu tür saldırıları haklı bulmadıklarını söyledi ve ''Masum insanları suçlama tuzağına düşmemeliyiz'' diye konuştu. 
     Öte yandan Güney Kore'de bugün ABD'deki saldırılarda ölen binlerce insanın anısına bir dakikalık saygı duruyşunda bulunuldu. 
     Ülkede hükümet binalar, okul ve diplomatik temsilciliklerdeki bayraklar yarıya indirilirken, sokaklarda sirenler çalındı. Başbakan Lee Han-Dong da terörizmi kınayan bir konuşma yaptı. 







</TEXT>
</DOC>
