<DOC>
<DOCNO> 18056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sontur19.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'den Ersümer'e ikinci gensoru 
</HEADLINE>
<TEXT>

     DYP, Enerji ve Tabii Kaynaklar Bakanı Cumhur Ersümer hakkında ikinci kez gensoru önergesi verdi. 
     DYP Grup Başkanvekillerinin imzasıyla TBMM Başkanlığı'na sunulan gensoru önergesinde,''Siyasi teamül ve demokrasi gereği ve yapılan soruşturma sonucunda ortaya çıkan durum itibariyle sayın bakanın istifa etmesi zorunlu iken, halen ortada hiçbir şey yokmuşçasına ve bir sorumsuzluk örneği göstererek bakanlık makamını işgal ettiği gerçeği karşısında Yüce Meclis'in ilgili bakan hakkında gereğini yapması bir zorunluluk haline gelmiştir'' denildi. 
     'Enerji darboğazı ve krizinden Türkiye'nin nasıl çıkarılacağının plan ve programını yapması gerekenlerin, tüm gerçekleri bir kenara bırakarak bakanlıkta bulundukları süre içinde yolsuzluğun ve usulsüzlüğün plan ve programını yaptıkları'' iddia edilen önergede, ''bunun en somut örneğinin, Beyaz Enerji Davası iddianamesi'' olduğu kaydedildi. 
     Enerji yolsuzluğunun boyutuyla ilgili olarak 60 sayfadan oluşan iddianamenin hemen her sayfasında Enerji ve Tabii Kaynaklar Bakanı Cumhur Ersümer'in ''devlet malını zarara uğrattığı, ihaleye fesat karıştırdığı, yasadışılığı onaylayarak görevini kötüye kullandığı ve emrindeki bürokratları tehdit ettiği'' ifadelerine yer verildiği bildirilen önergede, ''Bu gerçekler karşısında ayrıca, delil ve belge arayanların halen ne aradıklarını sormak zamanı gelmiştir'' denildi. 
     Önergede, şu görüşlere yer verildi 
     ''Gerek DGM Savcılığı, gerekse Beyaz Enerji operasyonundan önce TEAŞ'la ilgili Başbakanlık Teftiş Kurulu ve Bakanlık Teftiş Kurulu raporlarında yer alan açık ifadelere rağmen, 1999 yılından 2001 yılına kadar raporun gereğini yapmamış olması, Bakan Ersümer'in ayrıca görevini suistimal ettiği gerçeğini de ortaya çıkarmaktadır. 
     Nitekim, iddianame dışında Başbakanlık Teftiş Kurulu'nca hazırlanan 22 Mayıs 2000 tarihli soruşturma raporunun 55. sayfasındaki 3 nolu maddede ... raporun gereklerinin yerine getirilmesini sağlamayan sayın Ersümer hakkındaki değerlendirmenin Ankara Cumhuriyet Başsavcılığının takdirlerine sunulması gibi çok net bir ifadenin yer almasına karşın, suçlanan bakan hakkında 7 ay süre ile herhangi bir işlem yapılmadığı ve raporun Başbakanlıkta bırakıldığı ve Başbakanlık Teftiş Kurulu Başkanına zorlayıcı ve doğruları yansıtmayan beyanlar söyletilmesine çalışıldığı bir gerçektir.'' 
     Enerji ve Tabii Kaynaklar Bakanı Ersümer hakkında, Anayasa'nın 99,İçtüzüğün 106'ıncı maddesi gereğince gensoru açılması gerektiği ifade edilen önergede, şöyle denildi 
     'Ortada bu kadar belge ve delil bulunduğu halde, siyasi teamül ve demokrasi gereği ve yapılan soruşturma sonucunda ortaya çıkan durum itibariyle sayın bakanın istifa etmesi zorunlu iken, halen ortada hiçbir şey yokmuşçasına ve bir sorumsuzluk örneği göstererek bakanlık makamını işgal ettiği gerçeği karşısında Yüce Meclis'in ilgili bakan hakkında gereğini yapması bir zorunluluk haline gelmiştir.'' 







</TEXT>
</DOC>
