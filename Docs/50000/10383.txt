<DOC>
<DOCNO> 10383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/son/sonspo34.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Galatasaray gibi oynadı 
</HEADLINE>
<TEXT>

     Çok eleştirildi Galatasaray'lı futbolcular ve Lucescu, çok yerildiler... Ancak bu akşam Ali Sami Yen'de, alıştığımız şekilde bir destan daha yazarak ne kadar büyük olduğunu kanıtladı. 
     Sahadaki tüm Galatasaray'lı oyuncular, inanarak oynadılar, rakibe ceza sahası içine girme şansı tanımadılar. Milan'ın tüm yapabildiği birkaç cılız ataktan öte geçemedi. 
     Orta saha inanılmaz organizeydi bu akşam. Bu organizasyonla defansa maç boyunca oldukça az iş düştü. 
     Her zaman eleştirilen Galatasaray forveti de üzerine düşeni başarıyla yerine getirdi. Jardel, Lucescu'nun ondan istediği gibi "elinden geldiğince" koştu, takımını 10 kişi bırakmadı ve golünü de attı. 
     Hagi'ye gelince... Artık onun hakkında ne söylenilse az. Bu maçta da golünü attı, orta sahaya yardımcı oldu, defansa geldi... Bugün yaptığı her hareketle takımın sahadaki beyni olduğunu tekrar kanıtladı. 
     ...Ve Galatasaray her zamanki gibi çıtayı yükseltmeye devam ediyor. Bugün kazanılan Şampiyonlar Ligi'nde çeyrek finale yükselme başarısı da Galatasaray'ı durdurmaya yetmeyecek ve "Avrupa Fatihi" ilklerine devam edecek... 



</TEXT>
</DOC>
