<DOC>
<DOCNO> 26100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sonspo10.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Mehmet Cansun tatilden hızlı dönecek... 
</HEADLINE>
<TEXT>

     Galatasaray'ın transferdeki sessizliğinin, 14 Temmuz'da yapılacak olağanüstü kongrede aday olduğu kulüp başkanı Faruk Süren'in açıklamasıyla kesinlik kazanan Mehmet Cansun'un tatilden dönmesiyle bozulması bekleniyor. 
     Hafta başından bu yana Göcek'de tatil yapan ve bugüne dek adaylığı açıklık kazanan tek kişi olan Mehmet Cansun'un, yarından itibaren transfer çalışmalarına başlayacağı öğrenildi. 
     Cansun'un, ülkesinden dönecek olan teknik direktör Mircea Lucescu ile de görüşeceği ve transferdeki çalışmalara hız verileceği kaydedildi. 
     Galatasaray'ın transfer listesinde bulunan İstanbulsporlu Murat Erdoğan ile Adanasporlu Altan'ın bonservis bedellerinin toplam 3 milyon dolar olduğu ileri sürüldü. 
     2 futbolcunun menajeri Doğan Ercan, Galatasaray'ın bu oyuncuları almak istediğini ifade ederek, ''Oyuncular da kulüplerin anlaşması durumunda Galatasaray'da oynamak istiyorlar. Sayın Cem Uzan'ın ise 2'sine 1.5 milyon dolardan toplam 3 milyon dolar istediğini öğrendik'' dedi. 
     FC Bayern Münihli Berkant'ın 15 Haziran Cuma günü tatilden İstanbul'a geleceğini belirten menajer Ercan, bu futbolcunun da büyük bir olasılıkla Galatasaray ile sözleşme imzalayacağını savundu. 
     Galatasaray'da ayrıca, Bursasporlu Ender, bonservisi Siirt Jet-Pa Spor'da olan Sergen, Samsunsporlu İlhan, Gençlerbirliği'nden Ümit Karan ve Kolombiyalı kaleci Mondragon'un durumların da gelecek hafta sonuna dek kesinlik kazanması bekleniyor. 






</TEXT>
</DOC>
