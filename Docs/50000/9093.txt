<DOC>
<DOCNO> 9093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/dunya/dun03.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'ten Kürt kartı 
</HEADLINE>
<TEXT>

Başbakan Jospin'in lideri olduğu Sosyalist Parti, Kürt sorununa çözüm için Avrupa çapında bir konferans düzenlenmesini önerdi 
     DIŞ HABERLER SERVİSİ 

     Kamboçya bandıralı East Sea adlı geminin 17 Şubat günü Türkiye'den aldığı 908 kuzey Iraklı kaçak Kürt mülteci ile Fransa'nın Cote d'Azur kıyılarında karaya oturtulması, bu ülkede "Kürt sorununa uluslararası çözüm" arayışlarını birdenbire alevlendirdi. Fransa Başbakanı Lionel Jospin'in liderliğindeki Sosyalist Parti, "Kürt sorununa çözüm bulunmasına yardımcı olmak için, Avrupa çapında bir konferans düzenlenmesi" çağrısında bulundu. 
     Parti sözcüsü Vincent Peillon, dün düzenlediği basın toplantısında, "Avrupa'nın, Kürt halkının durumuna ilişkin siyasi sorunu bütün yönleriyle incelemesi gerektiğini" söyledi. 
     Peillon, gerçekleşme yoluna girmesi halinde Ankara'yı bir hayli rahatsız etmesi beklenen bu konferans önerisi hakkında konuşurken, "Kürtlerin acıları, Irak, Türkiye ve İran'daki, Kürtlere kendi topraklarında onurlu ve huzurlu bir yaşam sürme hakkı tanımayan mevcut siyasi durumun sonucudur" dedi. 
     Sözcü, "Avrupa çapındaki bu konferansın, soruna kalıcı bir çözüm bulunmasını hedefleyen bir ABD - Avrupa ortak girişimine de öncülük edebileceğini" kaydetti. 
     Öte yandan East Sea gemisinden inen kaçak Kürtlerin tutulduğu kamptan, siyasi sığınma başvurusu yapabilmeleri amacıyla izinli olarak salıverilenlerden 23 kişi Metz kentinden Almanya'ya gitmek için trene binmek üzere iken yakalandı. Daha önce aynı gemiden 30 kadar Kürt Almanya'da ele geçirilmişti. Diğer Kürtlerinr sığınma talepleri Fransız hükümeti tarafından inceleniyor. 
     


 DÜNYA 













</TEXT>
</DOC>
