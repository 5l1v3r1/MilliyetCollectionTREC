<DOC>
<DOCNO> 31428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/magazin/yazdud.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum’da star rekabeti 
</HEADLINE>
<TEXT>

Casita Mantı, Köşşe, Küba, Ginger, Dodo Beach, Han 13, Şaziye, Askh, New Yorker, Soho, Veysel Bodrum’a demir attı, Taşevi, Nispet ve Güverte 
     Efendim, bu kez hayli kısa oldu Bodrum seyahatim. Ama iş olduğu için bir gecede 4-5 mekan gezdim, suyun dışında da bir şey içmedim. Amaç, kankalarımdan olan sevgili Veysel’in, saç doktorunun yeni açtığı iki mekanı gezmekti. Veysel bu yıl Bodrum’a demir attı. Bağlar Koyu’ndaki Joya Beach’de ve Yüksel Çağlar İş Merkezi’nde iki dükkan birden açtı. Bu kez hanımlara da servis veriyor. Malumunuz Veysel’in Ulus’daki dükkanı sanat, sosyete, iş dünyasının ünlü isimleriyle dolup taşar. Aynı isimlerin çoğu yaz mevsiminde de Bodrum’dadır. Fatih Terim, Cenk Eren, Tuncer Öztarhan, Kenan Doğulu, Bahattin Demir, Derya Umut, Murat Cevahiroğlu, daha kimler kimler. Şimdilerde herkes rahat. Çünkü Veysel Bodrum’da. İki dükkanda da alıştıkları saç ve cilt bakım ürünlerini bulabiliyorlar. Telefon numarası 0252 313 57 71. Oya Bayrı’yı tanımayan yoktur sanırım. İstanbul Cerrahi Hastanesi’nin ünlü ve başarılı estetik cerrahlarındandır. Bayrı, Türkbükü Güverte’de kendisi ve dostları için keyifli bir yer açtı. Adı Güverte Restaurant-Plaj-Bar. Barda Bülent Özdemir ve Betül Demir sahne alıyorlar. Yıllardır ameliyathanelerde, mikroskop başında olan Bayrı şimdilerde eğlenceye neşter attı. Çok da başarılı. Mutfak tertemiz. Eğlence dünyasına kaliteyi getiren isimlerden biri olan Garo Nişan da Bayrı ile birlikte. İşletme müdürlüğünü ise Giritli’nin sahibi Ayşe Sensılay yapıyor. Fiks mönü. Alakart isteyenler için de her türlü konfor mevcut. 13 meze, 2 ara sıcak var. Ana yemek balık. Limitsiz içki fiyatı, kişi başı 27.5 milyon. Beach ise 10.00-19.00 arası hizmet veriyor. Akdeniz mutfağının mükemmel lezzetleri, hamur işleri, salata çeşitleri grill barda. Güverte’nin spesyalleri arasında al pollo’ spagetti ve soslu tavuk salatası ön planda. Rezervasyon için telefon numarası 0252 377 60 67. 
     
Cenk, Fatih, Rober, Kenan, Hande ve yarış başladı      Sevgili Ali Sayar’ın işletmeciliğini yaptığı Bodrum Han 13’ün galasına gittim. Ardından da Askh’a Zerrin Özer’in açılış gecesine. Çok yorulduğum için yeminliydim ama, dost hatırına yine minik bir seyahat yaptım. Bu kez Bodrum’u hayli hareketli gördüm. Neredeyse bütün gece kulüpleri, beachler açılmıştı. Han 13’de hafta içi Cenk Eren yine fırtına gibi, haftasonları ise Hande Yener var. Zerrin de haftasonları Askh’ı yıkıp geçiyor. Hafta arası genç kızların yeni gözdesi Altay coşturuyor. Sevgili arkadaşım Nedim Binler’in sahibi olduğu Şaziye’de de işler tıkırında. Kenan Doğulu’yu özellikle sanatçı arkadaşları yalnız bırakmıyorlar. Sevgili Can Koç’a ait olan Nispet’de ise Rober Hatemo son albümünde yeralan müthiş şarkılarıyla fıkır fıkır. Mert’e ait yaklaşık bin kişilik Zevk-i Sefa’da Fatih Ürek, Asena ve esprileriyle Ali Poyrazoğlu eğlendiriyor. Yalnız bu kadar mı Müşteri sıkıntısı çektiği için gala gecesinde Ebru Yaşar’ın havlu attığı Tesadüf Bar, Yıldız Tilbe’nin sahne aldığı Agora... Tabii Bodrum’un kahramanlarından Günay Tuncel’in sahibi olduğu, hafta arası Fedon’un, haftasonu starların çıktığı Günay’ı da unutmamak gerek. 
     
Dodo Beach, Köşşe, Küba, Soho ve Ginger      Bodrum’a çalışmaya gittiğim için, sevgili Ali Sayar’ın işlettiği Dodo Beach’e yarım saat uğrayabildim. Bodrum’da yerli ve yabancı turist az olmasına rağmen Dodo iyiydi. Alper Nalçaoğlu sıcaktan kavrulan içimi serinletmek için bir karışım yaptı. Sizin için formülünü aldım, deneyin. Archers, malibu, portakal, kavun suyu ve Blue Coracov’u karıştırmanız yeterli. Dodo’ya giriş 5 milyon. İçerde mükemmel bir açık büfe var. Ucuz mu ucuz, yiyin yiyebildiğiniz kadar. Turlarken sevgili Besim’i gördüm. Dodo Beach’in karşısında bir beach show yapıyorlarmış. "Çok güzel bir tesis Şenay’cığım. Yabancı turist ağırlıkta" dedi. Bildiğiniz gibi Besim, Muazzez Abacı gibi pek çok starın taklidini harika yapıyor. Dodo çıkışı Küba’ya uğradım. Tıklım tıklımdı, herkes birbirini görmeye gelmiş anlaşılan. Ardından Kemal Kurçer’in açtığı Ginger’a baktım, burada da kalite oturmuş. Ardından canımız alaturka dinlemek istedi, Bodrum’u mesken tutan sevgili Ertan Öztaş’ın yeri Köşşe’ye gittik. Akrep Nalan’ı dinlemek ayrı bir zevk oldu. Akrep, cumartesi ve pazar geceleri çıkıyor. Hafta arası Feraye ile Mr. Cole var. Bir köşede sevgili Ferdi Özbeğen’i ve her zaman kusursuz bir beyefendi olan, müzik dünyasının dev isimlerinden Dany Gürenberg’i gördüm. Eski dostlarla lafladık. Ertan buraya üyelik sistemini getirtmiş. Semra Özal, İmren Aykut, Ergon Mengi, Ferhunde Verdi, Sema Çelebi, Kadir Akorak, Nazan Şoray, Şevket Altuğ, Fuat Yargıcı, Canan Yaka-Ergin Tanca müdavimlerden. Rezervasyon için telefon numarası 0252 316 79 67. Geceye Soho’da nokta koydum. Eğlence yerlerinin en sık olduğu Neyzen Teyfik’de bulunan Soho Supper Club 12.00’de cafesiyle hizmet veriyor. 23.00’e kadar akşam yemeği, 04.00’e kadar da müzik sürüyor. 
     
Taşev, New Yorker Restaurant, ve Casita mantı      Bana göre eğlence dünyasının bir beyefendisi Mehmet Kurşuncu. Türkbükü’nde muhteşem bir yer açmış Mehmet, uğradım. Manzara, mutfak, atmosfer, herşey kusursuz. 1998 yılında Bebek’de faaliyete geçirdiği New Yorker, Türkbükü’nde bir ayrıcalık. Mekanda kaliteyi oturtan, fiyatlarla ucuzluğu seçen Mehmet, New Yorker Bodrum şubesi için aşçıbaşı Cemal Başturan’a özel mönü hazırlatmış. Özünde İtalyan-Amerikan yemeklerini içeriyor. Taze otlarla çeşitlendirilmiş, İtalyan domates soslu Main ıstakozu, Fransız usulü ithal Kanada midyeleri, Maryland usulü yengeç mücveri, taze deniz mahsulleriyle hazırlanmış taş fırın pizzası spesyal. Başturan, New York’daki Brian Miller New York Times , Gael Green New York Magazine gibi çeşitli gurmelerden övgü almış. Rezervasyon için telefon numarası 0252 377 52 66. Yemek sonrası sevgili Korkut Baysal’ın işlettiği ve Fedon ile çalışmalarından tanıdığımız usta tavernacı buzuki Hakan’ ile Hande’nin olduğu Taşevi’ne gittim. Eğlence tıkırındaydı ve Bodrum’da ne kadar ünlü sanatçı varsa orada eğleniyordu. Finali, Haluk Tanrıverdi’nin yerinde, yani Etiler’den tanıdığım Casita 
     Mantı’da yaptık. Mönü müthiş. 
     İnsan dayanamıyor. Reflü yüzünden fazla yiyemedim ama, Haluk Tanrıverdi bu işi gerçekten iyi biliyor. Rezervasyon için telefon numarası 0252 313 24 84. Kısmetse iki yıl aradan sonra bu hafta 6 günlük izne çıkıyorum. Telefonlarımı kapatacağım. Televizyon, hatta gazete bile olmayacak, kendimi doğanın kucağına atacağım. Bilginize sevgili okurlar. En kötü gününüz benimkinden iyi olsun, sevgiyle kalın. 
     
     



 MAGAZİN 












</TEXT>
</DOC>
