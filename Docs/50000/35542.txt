<DOC>
<DOCNO> 35542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/spor/ymes.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan’ın vedası 
</HEADLINE>
<TEXT>

     BİLAL MEŞE 

     KANIM çekildi, gözlerim doldu, yaşlar kirpiklerimin arasında sıkıştı kaldı. Ali Aydın’ın ilk yarıyı bitiren düdüğü ile İnönü Stadı bir anda karanlığa ve sessizliğe gömüldü... 
     Müthiş bir tablo çıktı karşımıza... Türkiye’nin geleceğine bir "ışık" tutan, ve giderayak son "altın" golünü atan Şifo Mehmet’in finali de "muhteşem" oldu. 
     Orta alanda bir spot altında bekleyen Şifo Mehmet’e ellerinde fenerlerle koşan yüzlerce çocuğumuzu izlerken, ağlamamak için zor tuttum kendimi... 
     Evet, son söyleşimizde Şifo Mehmet mendilinizle gelin diye uyarmıştı bizi... Ağlamak istedim, olmadı, içime attım... Helal olsun sana Şifo Mehmet... Senin gibi adamın önde gidenine de böylesi bir jübile yakışırdı... Bu jübile adınla tarihe geçecek, yıllarca dillerden düşmeyecek. 
     Sen "adamsın" kimseye gönül koymazsın... Seni anlamlı gününde "yalnız" bırakanlara da kırılmazsın, affedersin, biliyorum... Ama sana yanlış yapanları da tarih unutmayacak, seni hatırladıkça yüzleri kızaracak. 
     Bu "görkemli" jübilenin oluşmasında tüm emeği geçenlere, sevgili hocamız Fatih Terim’e gönül dolusu sevgiler sunuyoruz. Dünyanın devleri arasında yerini alan Milan’ı dolarları akıtsanız, halılar döşeseniz getiremezsiniz. Teşekkürler Terim, teşekkürler Milan. 
     Güle güle "güzel adam"... 
     Türkiye, çocuklar ve bizler seni asla unutmayacağız, her zamana yine yanında olacağız, yardımına koşacağız, baş tacı yapacağız. 
     
     Bu maçın eleştirisi olmaz... Koskoca Milan karşısında lig için son provasını yapan Beşiktaş ezilmeden mücadele etti, zaman zaman rakip kaleyi yokladı. Milan’ı anlatmaya gerek yok, yıldızlar topluluğu adeta. Topu ayağa kullanan, rakip kalede sürekli pozisyon üreten bir ekip. Dostluk maçı olmasına karşın maçı ciddiye aldı, Kartal’a zor anlar yaşattı.Terim’in İtalya Ligi’nde büyük başarılara imza atacağını diliyoruz, biliyoruz. 
     
     Beşiktaş’ı bu sezon çıplak gözle ikinci kez izleme olanağı bulduk... Daha önce belirttik, Kartal’ın tribünleri ve de takımını ayağa kaldıracak bir "yıldızı" yok. Ancak çok koşan, kollektif oynamaya çalışan bir ekip. Savunmada Ahmet Yıldırım gelecek için güven veriyor... Shorunmu’nun gidişine fazla üzülmeye de gerek yok. Fevzi aslanlar gibi kaleyi korur... Sadece geri pas handikapı var, o kadar. Yasin’e yine kızdım dün. Böylesi anlamlı maçta rakibine sert girmesini yakıştıramadık. Hırsını rakibe değil, futbola yansıt Yasin. Baya oldukça hırslı... Attığı goldeki zorluk derecesi de oldukça yüksekti. Sadece tek dezavantajı ayağının ayarı yok, paslar ya rakibe, ya da uzağa gidiyor. İkinci yarıda oyuna giren Tümer, çok yararlı, duran topları iyi kulanan bir yetenek. İlhan Mansız rakip savunmayı yıpratıyor, hepsi o kadar. 
     Kartal için "umutsuz" değilim... Koşan, rakibine pres yapan Kartal’ın savunmasındaki sıkıntılar da bir an önce giderildiği taktirde yarışın içinde olur. 
     Bizce bu Başkan’ın vedasıydı. Milan gelmiş, Scala, Milne, Briegel ve daha adını sayamadığımız niceleri gelmiş, ama Başkan gelememiş Hammam’daki geceye. 
     Bence o gece Başkan’ın da vedasıydı. 
     



 SPOR 






















</TEXT>
</DOC>
