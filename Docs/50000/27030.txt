<DOC>
<DOCNO> 27030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/soneko04.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Türkiye için ilk kez ülke raporunu açıkladı... 
</HEADLINE>
<TEXT>

     Uluslararası Para Fonu IMF , Türk hükümetinin isteğiyle ilk kez yayınladığı Türkiye'ye ilişkin iç değerlendirme raporunda, ekonomik programın başarısının, Türk hükümetinin ''programı tam ve zamanında gerçekleştirerek güveni sağlamasına'' bağlı olduğunu bildirdi. 
     IMF'nin, 6 ve 7'inci gözden geçirmelerden sonra hazırladığı, 7 Mayıs 2001 tarihli iç değerlendirme raporu, Türk hükümetinin de izniyle açıklandı. IMF Avrupa Direktörü Michael Deppler'in onayını taşıyan raporda, programın ana riskinin uygulamada olduğu belirtilerek, son iki krizin piyasalarda zayıflattığı güveni yeniden kurmak için, ekonomik programın tam ve zamanında uygulanmasının önemli olduğu vurgulandı. Raporda, Türkiye'nin güçlü ekonomi ekibinin, programı uygulamada çok kararlı olduğu, siyasi parti liderlerinin de programa güçlü destek verdiği ve zaten programdaki kilit bazı tedbirlerin alındığı anlatılarak, ''bu programın, güveni yeniden kurma şansı yüksek'' denildi. 
     Enflasyon hedefinin beklenenden daha farklı çıkmasının, dalgalı kur çerçevesinde büyük bir sorun olmadığı belirtilen raporda, ''ancak enflasyon oranı yüzde 80, yüzde 100 gibi aşırı yükselirse problem çıkabilir. Çünkü bu, döviz kuru artışı ve fiyat tahmininde de belirsizliği artırır. Yüksek faiz kalır. Enflasyon hedefinin tutturulamaması riski, sadece program hedeflerinden önemli bir sapma halinde ortaya çıkabilecek bir gelişmedir'' denildi. 
     
     Faiz oranlarının düşmesi kilit önemde 
     Programın başarısı ve güvenin yeniden sağlanması için, faiz oranlarının hemen düşmesinin de kilit önemde olduğu belirtildi. IMF raporunda, ''faiz oranlarının düşürülmesinde problem, sadece yerel piyasada şok yaratmakla kalmaz, gelişmekte olan piyasaların sorunlarının da Türkiye'ye yansımasına neden olabilir. Ancak bu risk için de programın emniyet marjı var'' ifadeleri kullanıldı. Büyümenin de beklenenin altında çıkabileceği belirtilerek, özellikle faiz oranları düşmezse, büyümenin de beklenenden az olmasının hiç de küçük bir risk olmadığı kaydedildi. Raporda, Türkiye'nin yükümlülüklerini zamanlı olarak yerine getirmesinin beklendiği de birkaç kez vurgulandı. 
     
     Güçlü bir program ortaya konuldu 
     IMF raporunda, Türkiye'nin yeni ekonomik ekibinin, ülkenin ekonomik problemlerinin köküne inen güçlü bir program ortaya koyduğu belirtilerek, programın, soruna kısa dönemde çare bulmanın yanı sıra büyüme ve enflasyonu indirmeyi hedeflediği anlatıldı. 
     Programın yapısal politikalarının, Türkiye'de iş yapmanın yönteminde temel değişiklikler öngördüğü belirtilerek, bankaların yeniden yapılandırılacağı, mali şeffaflığın artacağı, özelleştirmenin önündeki engellerin kalkacağı ve özel sektörün ekonomideki yerinin güçlendirileceği ifade edildi. Raporda ayrıca, Türk hükümetinin, sosyal diyaloğu canlandırma çabalarının memnuniyetle karşılandığı da belirtildi. IMF raporunda, Türkiye'nin ekonomik programının sık gözden geçirmeye tabi tutularak, uygulamanın yakından takip edileceği de kaydedildi. 







</TEXT>
</DOC>
