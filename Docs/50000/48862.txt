<DOC>
<DOCNO> 48862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/guncel/gun02.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk Ekmek’in ciğerini söktüler 
</HEADLINE>
<TEXT>

İhalesiz işlemlerle Halk Ekmek’ten yılda 5 trilyon çarpan Albayraklar’ın, ek sözleşme oyunuyla büfelerin reklam gelirlerini de alma hakkına kavuştuğu ortaya çıktı 
     TOLGA ŞARDAN Ankara 

     İstanbul Büyükşehir Belediyesi’nden ihalesiz yöntem ve 1 trilyon 400 milyar lira bedelle ekmek taşıma işini alan Albayrak AŞ’nin, özel ek sözleşme oyunuyla İstanbul Halk Ekmek AŞ’den kazandığı yıllık gelirin 5 trilyon lirayı aştığı ortaya çıktı. Albayrak AŞ’nin "ekmek vurgun"u, Sanayi ve Ticaret Bakanlığı müfettişlerinin, İstanbul DGM Başsavcılığı’nın belediye iktisadi teşebbüsleriyle ilgili yürüttüğü soruşturma kapsamında hazırladığı raporda ayrıntılarıyla anlatıldı. 
     Raporda, imzalanan ek sözleşmede, firmaya günlük satış ortalamasının 700 bin adedin üzerinde olması halinde sözleşmenin ek 1a’daki indirime ilaveten satılan her ekmek için yüzde 10 indirim daha verilmesi yönünde yeni hüküm getirilerek Halk Ekmek’in zarara uğratıldığı, Albayraklar’a menfaat sağlandığı belirtildi. Ek sözleşmeyle Albayrak AŞ dağıtımını yaptığı her ekmek için Halk Ekmek’ten yüzde 14.2 komisyon aldı. İstanbul’da bir milyona yakın ekmek dağıtan Albayrak A.Ş’nin yıllık kazancı böylece 5 trilyon lirayı geçti. 
     
     Reklam ve ihale kıyağı 
     Müfettişlerin raporuna göre, Albayrak AŞ, ek sözleşmenin içeriğinde değişiklik yapılmasıyla, Halk Ekmek’in büfelerinden yararlanma, işini layıkıyla yapmayan satıcıları kendi inisiyatifinde değiştirme ve büfelerin reklam gelirini alma hakkına da kavuştu. Ek sözleşmede Albayrak AŞ’ye ayrıca ilgili tüm ihalelere kendi nam ve hesabına katılma ve resmi ihalelerde Halk Ekmek adına yer alma yetkisi de verildi. 
     
     Tek pazarlama ve dağıtıcı 
     Müfettişler, İstanbul Halk Ekmek AŞ’nin ihalelerini inceledikten sonra raporda şu değerlendirmeyi yaptı "24.05.2000 tarihli ihalede, ihaleye davet edilen firmalar Halk Ekmek’in sadece Edirnekapı fabrikasında üretilen ekmeklerin taşınması ve kasaların toplanması işi için fiyat tekliflerini komisyona sunmuşlar ve pazarlıklar belirlenen iş çerçevesinde yürütülmüştür. Buna karşın ek sözleşmeyle işin hacmi Halk Ekmek’in sadece Edirnekapı fabrikası yerine Halk Ekmek’in tüm fabrikalarının ürettiği ekmek ve unlu mamüllerin tümünü kapsar hale gelmiştir." 
     Raporda ek sözleşmeyle Halk Ekmek A.Ş’nin tüm satış büfelerini Albayrak AŞ’ye devrettiğine dikkat çekilerek şöyle denildi "Böylece Albayrak AŞ, Halk Ekmek’in tüm ürünlerini pazarlayan 'tek pazarlama ve dağıtıcısı’ konumuna gelmiştir. Eğer, ihalede işin bu boyutu söz konusu olsaydı, davetli firmaların işe yönelik yaklaşımlarının farklı olması muhtemeldi." 
     



 GÜNCEL 

















</TEXT>
</DOC>
