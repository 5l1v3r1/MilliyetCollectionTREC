<DOC>
<DOCNO> 45257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/soneko09.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkbank, ihracatçı firmalara döviz kredisi kullandırmaya başladı 
</HEADLINE>
<TEXT>

     Halkbank, ihracatın finansmanı amacıyla yeni bir döviz kredisi programı sunmaya başladı. 
     Halkbank'tan yapılan açıklamaya göre, döviz kazandırıcı faaliyet olan, özel sektörde ''imalat, tarıma dayalı sanayi ve turizm'' sektöründe faaliyet gösteren ihracatçı firmalara döviz kredisi kullandırılacak. 
     Kredi euro bazında, kısa vadeli, yüzde 9.22 faiz oranlı ve 100 bin euro üst limitli olarak verilecek. 
     Bu kapsamda kullandırılacak krediler, ihracatın gerçekleşmesiyle kapanacak. Daha sonra firma, tekrar krediyi kullanabilecek. Böylece ihracatçı firmalar bu şekilde, düzenli ihracatları için sürekli fonlama imkanına sahip olabilecekler. 
     Döviz kredisinden yararlanma koşullarına sahip Halkbank müşterilerinin, ayrıntılı bilgi almak için banka şubelerine başvurmaları gerekiyor. 
     
     Eximbank kaynaklı talepler 
     Öte yandan Halkbank, Eximbank kaynaklı Türk Lirası ve döviz kredi talepleri ile gayrinakdi kredi taleplerini teminat mektubu, akreditif v.s karşıladığını bildirdi. 
     Banka, hedef kitlesi içinde önemli yere sahip olan KOBİ'lerin, özel fon kredileri ve sanayi kredilerinin kullanımına devam ettiğini de duyurdu. 
     






</TEXT>
</DOC>
