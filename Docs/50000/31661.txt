<DOC>
<DOCNO> 31661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sondun01.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Coca Cola'ya Amerikan usulü dava... 
</HEADLINE>
<TEXT>

     Kanada'da satıcı makinadan Coca-Cola almak isterken makinayı sarsan ve bu nedenle makinanın üzerine düşmesi sonucu ölen bir kişinin ailesi Coca-Cola şirketi aleyhine dava açtı. 
     Ülkenin Quebec eyaletindeki Bishop Üniversitesi'nde 1998 yılında meydana gelen olayda 21 yaşındaki Kevin Mackle, içeceğini çıkartmak için makinayı sallamış ve makinanın üzerine devrilmesi sonucu ölmüştü. 
     Mackle'ın ailesi kaza sonrasındaki cenaze masrafları dahil maddi ve manevi 665 bin dolarlık tazminat davası açtı. Dava dilekçesinde, makinanın sarsılması durumunda devrileceği yönünde tüketiciye uyarıda bulunulmadığı belirtildi. 
     Bu yöndeki suçlama, Coca-Cola şirketinin yanı sıra makinayı üreten Vendo şirketi ile işleten Beaver Gıda aleyhine de yapıldı. 
     Coca-Cola şirketinin Sözcüsü Shannon Denny ise makinayı sarsmanın ölümle sonuçlanabileceğine dair makina üzerine uyarı etiketi yapıştırıldığını belirtti. 
     Dava dilekçesinde üniversiteyi de suçlayan Mackle'ın ailesi, üniversite çalışanlarının öğrencilerin makinayı sık sık sarstıklarını bilmelerine rağmen, bunu önlemek için hiçbir şey yapmadıklarını savundu. 
     







</TEXT>
</DOC>
