<DOC>
<DOCNO> 36899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sonspo14.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Lejyoner futbolcularımız umut dolu... 
</HEADLINE>
<TEXT>

     Norveç ile yapacağı özel maç için İstanbul'da toplanan A Milli Futbol Takımı'nın lejyoner futbolcuları, forma giydikleri kulüplerde başarılı olacaklarını söylediler. 
     İnterli Hakan Şükür, Okan ve Emre ile birlikte sezon başında fazla forma şansı bulamadıklarını, ancak çok çalışarak, ileriki günlerde bunu başaracaklarını ifade etti. Talihsiz bir sakatlık geçirdiğini, bu nedenle de sezon başı idmanlarına geç katıldığını kaydeden Hakan, şöyle konuştu ''Geçen sezon da zaman zaman yedek kaldım ama daha sonra çok çalışarak formayı giydim. Bu sezon da Okan, Emre ve ben yine çok çalışarak Inter formasını mutlaka giyeceğiz. Şimdi formayı giymeye en yakın kişi Emre. Biz de çok yakında yeni teknik direktörümüzün gözüne gireriz.'' 
     
     Emre "Dönmeyi düşünmüyorum" 
     Emre Belözoğlu ise İnter'de çok güzel bir ortam yakaladıklarını ve futbol adına her türlü güzelliği yaşadıklarını belirterek, Türkiye'ye dönmeyi hiç düşünmediğini kaydetti. İnter'in Avrupa'nın en önemli kulüplerinden biri olduğunu öne süren Emre, ''Bu takımda forma giymek, herkesin sandığı gibi kolay değil. Ancak biz ülkemizi en iyi şekilde temsil etmek amacıyla vargücümüzle çalışıyoruz. İnanıyorum ki, formayı kapıp, bir daha da üstümüzden çıkarmayacağız'' diye konuştu. 
     Emre, eski takımları Galatasaray'ı da hiç bir zaman unutamadıklarını vurgulayarak, ''Galatasaray'ın dünkü maçını izlerken, kendimi cezalı veya sakat sandım. İçim bir tuhaf oldu. Sürekli formasını giydiğim takımı, şimdi dışarıdan seyrediyorum. Her zaman kalbimiz Galatasaray'la birlikte olacak'' dedi. 
     
     Okan "Kalbimiz burada" 
     Okan Buruk ise, ''Türkiye'den ayrı olmamıza rağmen, kalbimiz her zaman burada'' dedi. Yıldız oyuncusu çok olan bir takımda forma giydiklerini belirten Okan, ''Dolayısıyla kadroya girmek zor oluyor. Ancak ben idmanlarda çok iyi bir şekilde çalışıyorum. Gerisi artık teknik direktörümüzün kararı'' şeklinde konuştu. 
     
     Fatih memnun 
     Real Mallorca'da forma giyen Fatih Akyel ise İspanya'da oynamaktan memnun olduğunu ifade etti. Mallorca'da herkesin kendisine yardımcı olduğunu ve uyum sorununu aşmasını sağladıklarını vurgulayan Fatih, ''Ben Mallorca'da çok mutluyum. Yeni takımıma yararlı olmak için de elimden geleni yapıyorum'' diye konuştu. Bu arada, milli takımın bir diğer lejyoner oyuncusu Aston Villalı Alpay Özalan'ın akşam saatlerinde İstanbul'a gelerek kampa katılacağı bildirildi. 







</TEXT>
</DOC>
