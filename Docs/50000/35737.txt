<DOC>
<DOCNO> 35737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/sonspo10.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadi Tekelioğlu "Bazı oyuncularda psikolojik sorunlar var" 
</HEADLINE>
<TEXT>

     Trabzonspor Teknik Direktörü Sadi Tekelioğlu, Beşiktaş ile deplasmanda yapacakları sezonun ilk maçından galibiyetle ayrılmaları durumunda bu yıl bordo-mavili kulüpte yeni bir sayfanın açılacağını ve bu yılın kendileri için bir umut sezonu olacağını söyledi. 
     Sadi Tekelioğlu, yaptığı açıklamada, takım olarak Beşiktaş maçına hazır olduklarını da belirterek, şöyle konuştu 
     'Akçaabat Sebatspor karşısında bir yenilgi aldık ancak bu motivasyon eksikliğinden kaynaklandı. Takımda ilk 11'de görev vereceğim 8-9 oyuncu şu an hazır, diğer oyuncular ise sakatlıklarından dolayı tam hazır değiller. Bu maçtan galibiyetle ayrılırsak, camia yeniden havaya girecek. Birlik ve beraberlik oluşacak, şehir, teknik adam ve yönetim kurulu kenetlenecek. Ekonomik sıkıntıların aşılmasında bir etken olacak.'' 
     Beşiktaş'ın AC Milan karşısında aldığı galibiyetin lig için bir ölçü olmayacağını da ifade eden Tekelioğlu, ''Özel maçlara baktığımızda Kocaelispor, Arsenal'i farklı mağlup etti. Real Madrid Suudi Arabistan takımına yenildi. Özel maçlarda motivasyon eksikliği olabilir. Lig maçları puan maçıdır, resmi maçtır. Milan da Beşiktaş maçının ikinci yarısında değişik bir kadroya görev verdi'' diye konuştu. 
     
     "Bazı oyuncularda psikolojik sorunlar var" 
     Bu yıl takımda bazı oyuncuların boş sözleşmeye imza attığını hatırlatan Tekelioğlu, şöyle devam etti ''Futbolcuların alacakları konusunda durumlarının tam netleşememesi, üzerlerinde psikolojik sorunlar doğuruyor. İleriyi görme adına bir beklentileri var. Futbolcularım yine de bunları sahaya yansıtmıyorlar. Bu sorunun halledilmesini umut ediyoruz. Yönetimimiz bu konuda çalışmalar yapıyor. Şu ana kadar yönetim kurulu, verdiği sözlerin arkasında durdu. Maddi kaynak bularak, bu sorunu aşacaklardır.'' 
     Tekelioğlu, bordo-mavili takım içinde sağ kanada çare olacak en iyi oyuncunun Gökdeniz olduğunu da kayderek, ''Gökdeniz'in nerede, ne kadar başarılı olacağını bilen bir insanız. Gökdeniz'i bugün tanımıyoruz. Bu mevkide derdimize çare olacak bir oyuncudur. Bu futbolcunun da ona görev verilen mevkiyi yadırgadığını sanmıyorum'' diye konuştu. Hazırlık karşılaşmalarında takım arkadaşlarına yaptığı çıkışlarla dikkati çeken Cafer ile ilgili olarak da Tekelioğlu, ''Bu futbolcuyu biz transfer ettik. Eğer bizim arzuladığımız çizgide olmazsa, bu oyuncudan vazgeçebiliriz. Trabzonspor'un düzeni bakımından bunu yaparız. Kamuoyunun bu konuda böyle düşünmesini istiyoruz'' diye konuştu. 
     Tekelioğlu, bu sezon kadrolarına dahil ettikleri yabancı oyunculardan memnun olduğunu ifade ederek, şunları söyledi ''Bu oyuncular içinde Eduardo'nun biraz fizik kapasitesi yetersiz.Diğer oyuncuların çalışması gayet iyi. Takıma yeni katılan Salazar ise iyi bir oyuncu. Çok soğukkanlı, zaman zaman bazı yanlışları oluyor ancak bunları düzelteceğini umuyorum. Fiziği ve oyun anlayışıyla ideal bir libero görüntüsü veriyor.'' Tekelioğlu, şampiyonluk yolunda her takımla aynı koşullara sahip olduklarını da belirterek, ''Bizim bir artımız, 17 yıllık hasretini çektiğimiz şampiyonluk özlemimiz'' dedi. 
     






</TEXT>
</DOC>
