<DOC>
<DOCNO> 49483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/dunya/dun01.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzlerce hayvan itlaf edildi 
</HEADLINE>
<TEXT>
Şarbon şimdi de Pakistan’da 
ABD’yi destekleyen Pakistan da şarbon tehdidi altında. Ülkedeki 4 kentte şarbon vakasına rastlandı. Yetkililer aşı bulma derdinde 
     AHMET DUMANLI Peşaver DHA 

     Pakistan'ın Guldara, Danaikhula kentlerinin ardından Orakzai ve Kurram kentlerinde de şarbon vakalarına rastlanması, ülkede büyük paniğe neden oldu. Yetkililer, şarbon vakalarının artışını ve enfeksiyonun yayılımını önlemek için acilen aşıya ihtiyaç olduğunu açıklarken Peşaver'deki Veteriner Araştırma Enstitüsü de Kurram'dan aşı istendiğini doğruladı. Kurram'daki hayvanlarda şarbon salgını olduğu, hayvanlardan bir bölümünün tedavi için veterinerlere götürüldüğü ifade edildi. 
     
     Posta merkezleri alarmda 
     Hayvanlarda görülmesine rağmen insanlara da bulaşabilen hastalığın 3 formundan en tehlikelisinin akciğerlere bulaştığı ve bunun ölüme neden olduğu hatırlatıldı. Peşaver eyaletinde yüzlerce hayvan Kurram'daki yüksek şarbon riski nedeniyle apar topar itlaf edildi. ABD'deki şarbon vakalarına uygulanan önlemlerin Pakistan'da da uygulandığı, posta işletmelerine gelen şüpheli mektupların Lahor'daki laboratuvarda incelendikten sonra sahibine teslim edildiği ifade edildi. 
     



 DÜNYA 















</TEXT>
</DOC>
