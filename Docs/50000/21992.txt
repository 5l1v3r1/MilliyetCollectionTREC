<DOC>
<DOCNO> 21992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sonspo11.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor "Fenerbahçe şampiyonluk kutlamalarına erken başladı" 
</HEADLINE>
<TEXT>

     Bursaspor, 20 Mayıs Pazar akşamı deplasmanda Fenerbahçe ile yapacağı maçın hazırlıklarını sürdürüyor. 
     Vakıfköy Sosyal Tesisleri'nde teknik direktör Nejat Biyediç gözetiminde yapılan ve yaklaşık 2 saat süren antrenmanda yeşil-beyazlı futbolcular, topla çabukluk, yön değiştirme ile Fenerbahçe maçının taktik provasını yaptılar. 
     Biyediç, golsüz berabere biten çift kale maçta özellikle savunma oyuncularının gösterdiği performanstan memnun kaldı. Antrenmana, ülkesinin milli takım kampında bulunan Bouazizi katılmadı. Tunuslu oyuncu, 20 Mayıs Pazar akşamı yapılacak maçta forma giyemeyecek. 
     Yeşil-beyazlılar yarın Vakıfköy'de yapacakları antrenmanın ardından karayoluyla İstanbul'a giderek Swiss Otel'de kampa girecek. Bursaspor'un, Pazar akşamki maçta muhtemelen şu 11 ile mücadele etmesi bekleniyor 
     Şenol, Ömer, Ümit, Erkan, Ender, Sinan, Moshoeu, Fatih, Murat Hacıoğlu, Okan ve Murat Sözkesen. 
     
     Bijediç puan bekliyor 
     Teknik direktör Nejat Biyediç, Fenerbahçe ile yapacakları zorlu maçta puan almak için mücadele edeceklerini belirterek, ''Fenerbahçe şampiyonluk kutlamalarına erken başladı'' dedi. 
     Hafta başından beri sürdürdükleri çalışmalarda futbolcularının gösterdiği performanstan çok memnun olduğunu kaydeden Biyediç, ''Rakibimiz için bu maç çok önemli,bunun bilincindeyiz. Ancak rakibin durumu bizi ilgilendirmiyor. Amacımız, bu zorlu maçtan puan veya puanlar çıkarmak olacak'' diye konuştu. 
     Bu arada antrenman sonrası tesislere giren bir taraftar, teknik heyet ve futbolculara baklava ikram etti. 






</TEXT>
</DOC>
