<DOC>
<DOCNO> 34314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/sonspo06.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya basınından Emre'ye övgü Hakan'a yergi 
</HEADLINE>
<TEXT>

     İtalya'nın İnter takımının geçen sezon sonunda Galatasaray'dan transfer ettiği Emre Belözoğlu, oynadığı ilk maçta İtalyan spor kamuoyunu fethetti. 
     Basında bugün yer alan haberlerde, Türk futbolcuya övgüler yağdı. La Gazzetta dello Sport gazetesi, ''İnter'de büyük yetenek Emre ve Dalmat'' başlığı altında verdiği haberinde, Emre'nin, İnter formasıyla ilk kez oynadığı hazırlık maçında iyi başlangıç yaptığını belirtti. Gazetede Emre için, ''Çabuklukta, oyunu değiştirmede, orta yapmada, 
     oyunu açmada oldukça becerikli ve kalitesini daha da yükseltecek biri. Savunmaya gelirken biraz eksikliği var. Bir ateşböceği gibi bir durup bir başlıyor ama ne zaman ışığını yakıyor, kendisine hayran bırakmayı başarıyor'' ifadelerine ye verildi. 
     La Gazzetta dello Sport'un hafta sonu eki ''Sportweek''de yer alan haberde ise Emre, İtalya'da bu sezonun en iyi transferleri arasında gösterildi. 
     Corriere dello Sport gazetesi de Emre'nin iyi bir oyuncu olduğunu gösterdiğini ifade ederken, gazeteye takımlar hakkında yorumda bulunan Milan'ın eski teknik direktörü Alberto Zaccheroni, ''Kişisel olarak Emre'ye büyük bir beğenim var. Şampiyonlar Ligi'nde bizi elediklerinde rakipti. Onu Milan'a getirmeyi istediğimi kabul ediyorum. Türk futbolcunun takdir edilecek sürati, aşırı agresifliği ve büyük teknik kalitesi var. Emre'ye dikkat edin'' yorumunda bulundu. 
     Tutto Sport gazetesi ise ''En iyisi Emre'' başlığı altında verdiği haberde, ''Hemen hemen tüm maçı oynuyor, büyük bir dinanizmi var. Oyunu nasıl organize edeceğini biliyor, uyum sağlıyor, suç çekiyor, eksik olan sadece gol. Onu da harika olan sol ayağıyla deniyor. Cuper'in önemli bir kartı olabilir'' görüşünü belirtti. 
     Bu arada İtalyan basınının bugünkü haberlerinde Emre'ye övgüler yağdırılırken, Hakan Şükür ise bir o kadar yerildi. Sondirio takımına karşı dün oynanan hazırlık maçında 1 penaltı kaçıran Hakan Şükür için, ''Şükür, penaltı noktasında da yanlış yapıyor. Kötü tünelden çıkmayı başaramıyor. Topa az dokunduğu gibi bir de penaltı kaçırıyor. Şükür her zamanki gibi. Hiç değişmedi. Çok fazla fırsat kaçırıyor. Arkadaşlarıyla bağ kuramıyor'' yorumları yapıldı. 
     İnter'deki diğer bir Türk temsilci Okan ise ortasahanın sağında elinden geleni yapan, çalışan, ancak dinanizmini uzun süre yüksek seviyede tutmayı şimdilik başaramayan bir futbolcu olarak tanımlanıyor. 







</TEXT>
</DOC>
