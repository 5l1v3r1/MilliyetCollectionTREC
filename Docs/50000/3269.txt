<DOC>
<DOCNO> 3269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/dunya/dun02.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Che’yi Debray mı ele verdi 
</HEADLINE>
<TEXT>

     DIŞ Haberler Servİsİ 

     Efsanevi Arjantinli gerilla lideri Ernesto "Che" Guevara’nın 34 yıl önce Bolivya’da yakalanıp öldürülmesi konusunda hazırlanan bir belgesel, şüpheleri Fransız felsefeci - yazar Regis Debray üzerinde yoğunlaştırdı. Debray’ın Che’nin 1967 yılının Ekim ayında Bolivya’da ordu birliklerince yakalanışı ve idam edilişinde önemli rolü olduğu belirtildi. 
     Fransız tarihçi Pierre Kalfon tarafından hazırlanan ve İsveç devlet televizyonu SVT2 kanalında yayınlanan bir belgeselde, Che’nin ölümüyle ilgili olarak Debray ile birlikte Arjantinli ressam Ciro Bustos’un adı üzerinde duruldu. Bu ikilinin ’dava arkadaşları Che’yi satmakla’’ suçlandığı programda askerlerin eline daha önce geçen Bustos ve Debray’ın verdiği bilgilerle Che’nin yakalandığı ileri sürüldü. 
     Fransız tarihçi Kalfon, ’kendilerini devrime adamış Regis Debray ve Ciro Bustos’’un 20 Nisan 1967’de Bolivya’da tutuklandıklarını ve ömür boyu hapisle cezalandırıldıklarını hatırlattı, Che’nin de bu ikilinin tutuklanmasından 6 ay kadar sonra ele geçirdildiğine dikkati çekti. Belgeselde bilgisine başvurulan Che’yi yakalayan Bolivya birliğinin komutanı, Debray’in askerlerle işbirliğine "fazla gönüllü" gözüktüğünü söyledi. Bolivyalı komutan, "İfadeleri okurken Debray’in Che’nin Bolivya’da olduğunu sorgunun hemen başında söylediğini gördüm. İşin sırrı Debray’de" diye konuştu. 
     


 DÜNYA 











</TEXT>
</DOC>
