<DOC>
<DOCNO> 31231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/guncel/gun08.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Solda yeni bir parti gerekli mi 
</HEADLINE>
<TEXT>

ÇAPRAZ ATEŞ 
     ESRA KURT 

     Erdal İnönü, DSP ve CHP’nin, özlenen bir parti haline gelememeleri durumunda, solda üçüncü bir seçenek olarak yeni bir parti kurulması gerektiğini belirtti. İnönü’nün sözleri, "Solda yeni bir parti gerekli mi " tartışmasına yol açtı. İşte görüşler 
     
     Önder Sav CHP Genel Sekreteri 
Soldaki oluşum CHP      Solda yeni bir partiyi şart görenlerin, bunu neden gördüklerini, onlara sormak lazım. Solda yeni bir partiye gerek yok. Soldaki ciddi oluşum CHP’dir. Onun etrafında toparlanmak gerekiyor. Tabandaki insanımız, gözlerini CHP’ye dikmiş. CHP’nin geleceğini parlak görüyorlar, sorunlara yaklaşımını uygun buluyorlar. Böyle gören bir vatandaş, solda yeni parti arayışına niye girsin 
     
     Tayfun İçli DSP Gn. Başkan Yrd. 
DSP eleştirilemez      Yeni bir parti şart değil. Erdal İnönü, CHP’deki hizip yapısını eleştiriyor, ama bizim 16 yıl gerimizdeler. Ecevitler bu tespiti yapıp DSP kurulduğunda, bizi bölücülükle suçlamışlardı. Kaldı ki DSP, demokratik sol fikrin üzerine inşa edilmişti ve örgütlenme bazındaki hizibi Ecevitler o tarihte reddetti. DSP önce solun, ardından Türkiye’nin birinci partisi oldu. Güvenini yitiren sol düşüncenin yeniden inşa edilmesini ve toplum tarafından benimsenmesini sağladı. Hükümet olduğumuz dönemden bugüne kadar yapısal birçok sorunu çözdü. Türkiye’de, bence yeni bir sol anlayış olabilmesi için, fikir düzeyinde yeni olması, kişiler düzeyinde de yeni olması lazım. Yeni parti kurma yoluna çıkanların, geçmişte siyasette yaptıklarının hesabını vermeleri lazım. Barajın altında kalan bir siyasi partinin parçalanması sonucu ortaya çıkacak bir parti, özeleştiri yapıp CHP’yi neden o duruma getirdiğinin hesabını vermeli. DSP’yi eleştirerek bir yere gidemezler. Bizi eleştireceklerine, kendilerini eleştirsinler. 
     
     Ercan Karakaş SD Vakfı Başkanı 
Yeni oluşuma destek verilmeli      Solda yeni bir parti, bence zorunlu. Çünkü, mevcut partiler, solda olduğunu iddia edenler, bu işlevlerini yerine getiremiyor. Türkiye’de siyaset tıkandı. Türkiye’nin sorunlarına ancak sosyal demokrat sol çözüm bulabilir. Kim krizden kurtulmak istiyorsa, solda gerçekleşecek yeni oluşuma destek vermelidir. Kamuoyu araştırmalarına göre hiçbir parti yüzde 5’i aşamıyor. Bu da gösteriyor ki seçmenler, yurttaşlar, solda olduğunu iddia eden iki partiyi diğerlerinden farklı görmüyor. CHP iktidar alternatifi olarak görülmüyor. CHP, bu yönetim anlayışıyla, 1999 seçimlerinde zaten sınıfta kalmıştı. O günden bu yana hiçbir düzelme belirtisi yok. Solda yeni bir oluşum gerekli. Bu sadece yeni parti değil, yeni siyaset anlayışını ve kültürünü yerleştirmek demek. Mevcut siyaset, üretken ve halka dayalı değil. 
     
     Gökhan Çapoğlu Değişen Türkiye Partisi Genel Başkanı 
Yeni insanlar olmalı      Solda yeni bir parti, yeni insanlarla şart. Erdal İnönü yeni bir isim değil. Etrafındakiler de yeni değil, daha önce denenmiş. Eski insanlarla yeni parti kurmanın anlamı yok. Adının değişik olması, bir şey ifade etmiyor. Özellikle Türkiye’nin içinde bulunduğu koşullar, solun yeşermesi, büyümesi ve tek başına iktidara gelmesi için müsait. Ancak, SHP kökenlilerin kuracağı parti, "Neden CHP ile birleştiniz, neden ayrıldınız Başarılı olamadınız, neden tekrar geliyorsunuz" gibi sorularla karşılaşacaktır. Yeni partiyi yeni insanlar kurmalı. 
     
     Prof. Dr. Mümtaz Soysal 
Yeni parti şart      Solda yeni parti şart. Kuşatma altına alınmış Türkiye’nin bugünkü sorunlarına ancak yeni bir sol parti yanıt verebilir. Bence yeni bir sol partinin düşünülmesi gerekiyor. 
     
     Ufuk Uras ÖDP Genel Başkanı 
İşbirliğine gidilmeli      Bugün solda, memleketin ihtiyaçları doğrultusunda, sosyal adaletsizliğe, eşitsizliğe, yoksulluğa karşı, demokratikleşmeden yana, aslında güçlü bir işbirliği ve ittifaka ihtiyaç var. Bugün ekmek, iş ve demokrasi mücadelesinde, onurlu bir yaşam, insanca düzen için, solun bütün renklerinin, sosyal demokratlardan sosyalistlere kadar işbirliğine, dayanışmaya ve seçim ittifakına gitmeleri gerekiyor. Herkes, bulunduğu yerde kökleşerek, bu yanyanalık güçlendirilebilir. Topluma güven ve umut verecek işbirliği sağlanabilir. Solun değişik renkleri var. Herkes bulunduğu yerde örgütlenmeli. Yeni bir parti de kurulabilir. Önemli olan bunun hangi eksende olacağı. Küreselleşmenin mağdurlarını örgütleyecek, ücretli çalışanların yaşam düzeyini yükseltecek, demokratikleşmeden yana perspektifinin olması gerekir. Sosyal demokrat camiada da yüzünü demokratikleşmeye dönen bir yapılanma, yelpazeyi tamamlayacak unsur olarak değerlendirilmeli. 
     



 GÜNCEL 


















</TEXT>
</DOC>
