<DOC>
<DOCNO> 20383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sontur01.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Reha Muhtar en iyi anchorman, Defne Samyeli en iyi anchorwoman 
</HEADLINE>
<TEXT>

     Magazin Gazetecileri Derneği'nce MGD bu yıl 8. düzenlenen ''Altın Objektif Ödülleri'' törenle sahiplerini buldu. 
     Olivium Outlet Center'da gerçekleştirilen törende konuşan MGD Başkanı M. Uğur Güneri, MGD'nin ödüllerinin en objektif değerlendirmelerle belirlendiğini söyledi. 
     Sunuculuğunu Show TV'den Öykü Serter, Ayşin Zeren ve Jess Moho'nun yaptığı ödül töreninde ''En İyi Anchorwoman Ödülü'' Kanal D'den Defne Samyeli'ne, ''En İyi Anchorman Ödülü'' Show TV'den Reha Muhtar'a verilirken, ''En İyi Kadın Haber Spikeri Ödülü''nü TRT'den Nermin Tuğuşlu, ''En İyi Erkek Haber Spikeri Ödülü''nü TV 8'den Kaan Yakuphan aldı. 
     ''En İyi Kadın Sunucu Ödülü''ne ATV'den Esra Ceyhan, ''En İyi Erkek Sunucu Ödülü''nü Kanal D'den Behzat-Süheyl Uygur kardeşler layık görülürken, ''En İyi Kadın DJ Ödülü'' Radyo Tatlıses'te ''Pınarreyting'' programıyla Pınar İnanç'a, ''En İyi Erkek DJ Ödülü''de Kral FM'den ''Mehmet'in Gezegeni'' programı ile Mehmet Akbay'a sunuldu. 
     ''En İyi Dizi Yönetmeni Ödülü''nü TGRT'de yayınlanan ''Benim İçin Ağlama'' dizisinin yönetmeni Ümit Efekan, ''En İyi Kadın Dizi Oyuncusu Ödülü''nü İkinci Bahar dizisi ile Türkan Şoray, ''En İyi Erkek Dizi Oyuncusu Ödülü''nü Deli Yürek ile Kenan İmirzalıoğlu alırken, ''En İyi Yerli Dizi Ödülü'' ise Kanal D'de yayınlanan ''Yılan Hikayesi''ne verildi. Ödülü dizinin prodüktörü Osman Yağmurdereli aldı. 
     "En İyi Film Ödülü''nü ''Güle Güle'' alırken, ''En İyi Yönetmen Ödülü'' Kahpe Bizans ile Gani Müjde'ye, ''En İyi Kadın ve Erkek Oyuncu Ödülleri''de yine Kahpe Bizans ile Nurseli İdiz ve Mehmet Ali Erbil'e takdim edildi. 
     ''En İyi Kadın TV Yıldızı Ödülü'' Gülben Ergen'e layık görülürken, ''En İyi Erkek TV Yıldızı Ödülü''nü Kenan Işık aldı. 







</TEXT>
</DOC>
