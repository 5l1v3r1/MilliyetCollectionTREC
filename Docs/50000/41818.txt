<DOC>
<DOCNO> 41818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sonspo21.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol Federasyonu Başkanı'ndan Athena Grubu'na kupa... 
</HEADLINE>
<TEXT>

     Basketbol Federasyonu Başkanı Turgay Demirel, 32. Avrupa Erkekler Basketbol Şampiyonası'nda ''12 Dev Adam''bestesiyle Türk basketbolcuları ateşleyen Athena Grubu'na kupa verdi. 
     Çırağan Sarayı'nda gerçekleştirilen törende konuşan Demirel, Athena Grubu'nun yaptığı beste ile milli takımı ateşlediğini, hiçbir para talep etmeden 10 gün süresince milli takımla yatıp kalktığını kaydetti. 
     Maçlar sırasında da Athena'nın seyircilerle birlikte basketbolcularımızı destekleyerek, milli takımın finale çıkmasında katkısı olduğunu belirten Demirel, hazırlanan kupayı Athena Grubu'na verdi. Daha sonra, grup üyeleri ve Demirel kupayı birlikte kaldırarak, poz verdiler. 
     Öte yandan, 12 Dev Adam bestesinin telif hakkını elinde bulunduran Müzik Eseri Sahipleri Grubu MSG Yönetim Kurulu Üyesi Cemal Noyan da Athena Grubu üyelerine ''Müzik ile Türk sporunu buluşturduğu'' için birer plaket verdi. 
     Athena Grubu ve törene katılanlar daha sonra, 12 Dev Adam şarkısını birlikte seslendirdiler. 






</TEXT>
</DOC>
