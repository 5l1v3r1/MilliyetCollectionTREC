<DOC>
<DOCNO> 29676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/son/sontur09.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Kurultay delgelerini coşturdu... 
</HEADLINE>
<TEXT>

     CHP Genel Başkanı Deniz Baykal, 2000 yılında Türkiye'nin 10 yıl geriye düşürüldüğünü savunarak, ''Bugün sadece fondaki 17 bankanın 17 milyar dolar zararı var. Bu neyin bedelidir CHP'yi anlamamanın, dinlememenin bedelidir'' dedi. 
     Baykal, CHP 29. Olağan Kurultayı'nda yaptığı konuşmada, kurultayın Türkiye'nin sosyal, siyasi ve ekonomik yaşamının çok kritik bir aşamasında yapıldığını kaydetti. Baykal, Türkiye'nin, Cumhuriyet tarihinin en ağır ekonomik bunalımını yaşadığını öne sürerek, ''Türkiye'nin bir çok sorunu var, bu tablo çok ağır bir tablodur' dedi. Türkiye'nin ekonomisiyle, tarımıyla, sanayisiyle büyük sıkıntıların içine ''itiliverdiğini'' söyleyen Baykal, ''2000 yılında Türkiye 10 yıl geriye düşürülmüştür.'' diye konuştu. 
     Baykal, şöyle devam etti 
     ''Ne olmuştur da Türkiye bu hale gelmiştir. İnsan aynı insan, toprak aynı toprak, fabrika aynı fabrika.. Neden olmuştur, neden Bunun tek nedeni var Türkiye son 15 yılda kötü yönetilmiştir, kötü. Birbiri ardından gelen hükümetler, siyasi kadrolar aynı yanlışın içine girmişlerdir. 1980'li yılların ortasında ekonominin temel kuralları bir yana itilerek, Türkiye yeni bir anlayışla yönetilmeye başlanmıştır. Bu anlayış üretmeden tüketme anlayışıdır. Üretmeden, çalışmadan zenginleşmek mümkünmüş gibi sunulmuş ve sonrasında arabanın duvara vurduğu zaman gelmiştir. Bir söz vardır Borç yiyen kendi kesesinden yer diye. Ama 1980'li yılların ortasında borç yiyenler çocukların, gençlerin kesesinden yemiştir.'' 
     ''Bugün geldiğimiz nokta iflas noktasıdır'' diyen Baykal, geçmişte alınan borçların ödenmediğini, ''dönüştürüldüğünü'' ve piyasa ifadesi ile ''takla attırıldığını'' belirtti. 
     Baykal, CHP'nin Türkiye'nin 15 yıllık ''çürüme süreci içinde'' sorumluluk taşımadığını, ve tüm uyarılarına rağmen bu gerçekleri anlatamadıklarını ifade etti. 
     Bankalar ile ilgili olarak bundan 3 yıl önce uyarılar yaptıklarını anımsatan Baykal, sözlerini şöyle sürdürdü 
     ''O zaman kayıp 3.6 milyar dolardı. Bugün sadece fondaki 17 bankanın 17 milyar dolar zararı var. Bu neyin bedelidir CHP'yi anlamamanın, dinlememenin bedelidir. Paraları Ankara'da kaybettik, Washington'da arıyoruz. Ondan sonra 9 milyar doları oradan bulduk diye bizden zil takıp oynamamız isteniyor. Türkiye yolsuzluk batağına çekilmiştir. Son dönemde 115 milyar dolarlık yolsuzluk yapıldığı ifade ediliyor. Yolsuzluk yanlış politikalar ile elele vermiş ve Türkiye'yi bu noktaya taşımıştır.'' 
     CHP Genel Başkanı Baykal, Türkiye'nin bu krizden bu yapıyla çıkamayacağını, ancak üreterek ve kalkınarak bu sorunları aşabileceğini belirterek, Cumhuriyetin ilk yıllarındaki ekonomik durum ve uygulamalarla ilgili örnekler verdi. Baykal konuşmasında sık sık Atatürk ve İsmet İnönü'den de söz ederek ''Onların ekonomi diplomaları, prensleri yoktu ama yüreklerinde ve akıllarında vatanseverlik vardı'' dedi. 
     

</TEXT>
</DOC>
