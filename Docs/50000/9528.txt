<DOC>
<DOCNO> 9528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/sondun11.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban Buda heykellerini roketatarla yıkıyor 
</HEADLINE>
<TEXT>

     Aralarında dünyanın en büyük Buda heykelinin de bulunduğu tüm heykelleri imha etmeye başlayan Taliban rejimi, bu heykellerin yıkılışında tanktan roketatara kadar kadar her türlü silahı kullanıyor. 
     Taliban lideri Molla Ömer'in kararıyla heykellerin yıkım işlemi, Kabil, Celalabad, Herat, Kandahar, Ghazni ve Bamiyan'da başladı. 
     İslam'a aykırı olduğu gerekçesiyle yıkım kararı alınan heykeller arasında, 53 metrelik boyu ile dünyanın en büyük ayakta duran Buda heykeli ve 37 metre boyunda bir başka Buda heykeli de bulunuyor. Taliban yönetiminin Enformasyon Bakanı Kudretullah Cemal, başkent Kabil'deki müzede bulunan yüzlerce Buda heykeli ile sanat çalışmasının da yıkılacağını açıklayarak, ''Ülkenin her yerindeki tüm heykeller yıkılacak'' dedi. Bu arada, Pakistan'da bulunan Afganistan Kültür Varlığını Koruma Kurumu Sözcüsü Brigitte Neubacher, Kabil Müzesi'nde yaklaşık 6 bin parça Budist sanat örnekleri bulunduğunu açıkladı. Neubacher, son 3 ayda, Taliban güçlerinin İslam öncesi eserleri tahrip ettiğine dair kendilerine bilgi ulaştığını kaydetti. 




</TEXT>
</DOC>
