<DOC>
<DOCNO> 34853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/spor/spo02.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne yaptığımızı iyi biliyoruz 
</HEADLINE>
<TEXT>

Denizli, hazır duruma geldiklerini, bir sorun yaşamayacaklarını söyledi 
     HÜSEYİN YAVUZ 

     FENERBAHÇE Teknik Direktör Mustafa Denizli, takıma yöneltilen eleştirileri doğal karşıladığını söyledi, "Biz düşüncelerimizi uygulamaya devam edeceğiz" dedi. Denizli, "En azından ne yaptığımızı iyi biliyoruz. Fizik olarak hazır duruma geldiğimize göre bir sorun yaşamayız. Glasgow Rangers maçına kadar kalan eksiklerimizi de gidereceğiz" diye konuştu. 
     RAPAJİÇ ile ilgili problem yaşamadıklarını kaydeden tecrübeli hoca, "Darbe alıp oyundan çıkması normal. Fenerbahçe’nin ortamını değişik şekilde ortaya koymak istiyorlar" dedi. Maraton tribününün yıkılmasının kendilerini etkilediğini söyleyen Denizli, transferi noktaladıklarını belirtmesine rağmen "Buna pek inanmayın" yorumunu da beraberinde getirdi. 
     
     Eli boş döndüler 
     FENERBAHÇE, 3. Zürih seferinden de sonuçsuz döndü. Sarı - Lacivertliler, Murat Yakın’ın bonservis bedelini tahsil etmek için gittikleri İsviçre’de yine şok bir teklifle karşılaşınca isyan ettiler, "İki yıldır parayı alamıyoruz. Bu durumda kimse bonservis bedeli ödemez" dediler. FIFA, Kaiserslautern’e 10 gün daha süre verdi. 
     
     Hazırlıklar devam ediyor 
     SARI - Lacivertli takım hazırlıklarını dün Samandıra tesislerinde sürdürdü. Sakat olan Serkan ve Mirkoviç’in katılmadığı antrenmanda Teknik Direktör Mustafa Denizli oyuncularını bol bol koşturdu, daha sonra yapılan çift kale maçın ardından yine düz koşu ile idmanı tamamladı. Rapajiç ise takımdan ayrı çalıştı. 
     
     Geremi, Real’de devam 
     FENERBAHÇE’nin uzun süre transfer gündeminde yer alan Geremi’nin kulübü Real Madrid’de kalacağı açıklandı. Genel Menacer Jorge Valdano daha önce satış listesine koydukları ve satmak için kulüp aradıkları Kamerunlu oyuncuyu takımda tutacaklarını söyledi. Chelsea’den gelen son teklifi de reddeden İspanyol yöneticiler, "Geremi’yi ancak paraya çok ihtiyacımız olursa satarız. Kendisi takım için çok önemli bir oyuncu" dedi. 
     



 SPOR 




















</TEXT>
</DOC>
