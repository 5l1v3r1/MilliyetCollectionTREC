<DOC>
<DOCNO> 30521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sonspo14.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de kampa yeni transfer kaleci Mojdan da katıldı 
</HEADLINE>
<TEXT>

     Süper Ligin yeni takımı Göztepe, yeni sezon hazırlıklanı Bolu'nun Gerede İlçesi'nde yaptığı hazırlıklarla sürdürüyor. 
     Yeni transfer ve Polonya Milli Takımı'nın kalecisi Miroslav Mojdan'ın da kampa katılmasıyla hazırlıkların devam ettiğini belirten teknik direktör Rıza Çalımbay, Polonya'nın Pogon takımından transfer ettikleri kaleci Miroslav Mojdan'ın, antrenör Feyyaz Uçar ile birlikte dün kampa katıldığını belirtti. 
     Çalımbay, kampın çok iyi geçtiğini kaydederek, ''Kondisyon ve teknik ağırlıklı olarak çalışıyoruz. Yabancı futbolcuların takıma katılmasıyla takımın daha iyi olacağını ve yapacağımız hazırlık maçlarından sonra istediğimiz noktayı yakalayacağımızı düşünüyorum'' diye konuştu. 
     Çalımbay, Göztepe'nin süper lige yeni çıktığını hatırlatarak, ''Takıma yeni isimler katıldı. Takımda uyum çok önemli ve gelecek olan yabancı futbolcularımızla takımın son hali ortaya çıkacak'' ifadelerini kullandı. 
     Öte yandan ilk kez antrenmana çıkan Miroslav Mojdan, yaptığı kurtarışlarla antrenmanı izleyen teknik heyetten tam not aldı. 
     Kaleci Bülent ise dün yapılan antrenmanda sakatlanarak, çalışmayı yarıda bıraktı. Bülent'in sağ ayağındaki ağrıların nüksettiği öğrenildi. 
     Yetkililer ayrıca, dünkü antrenmanda sakatlanan Erkan'ın 1.5 ay sahalardan uzak kalacağı ve kendisine artroskopi yapıldığı belirtildi. 
     İki gün önce yine antrenmanda sakatlanan Tayfun'un çekilen MR'ında sol ayağında su toplanması olduğu tespit edildi. 
     Günü çift antrenman ile geçiren Göztepe'de, Belçika'nın Genk takımından denenmek üzere getirilen 20 yaşındaki gurbetçi futbolcu İsmail Girginol da antrenmanda göz doldurdu. 
     Sarı-kırmızılı takımın yetkilileri, Slovak orta saha oyuncusu Bargk ile görüşmelerin sürdüğünü, sözleşme imzalanan Sellami'nin ise Almanya kampına katılacağını söylediler. 






</TEXT>
</DOC>
