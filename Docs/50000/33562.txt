<DOC>
<DOCNO> 33562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/siyaset/siy04.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İş dünyası revizyon istedi 
</HEADLINE>
<TEXT>

Cumhurbaşkanı Sezer ve ANAP Lideri Yılmaz’ın da katıldığı "Türkiye - AB ilişkileri" konulu toplantıda İTO ve İKV’nin başkanları hükümeti sert bir şekilde eleştirdi 
     SERHAT OĞUZ, GÜNTAN MAVİGÖZLÜ İstanbul 

     Türkiye İktisadi Kalkınma Vakfı’nın düzenlediği "Türkiye - AB ilişkileri" konulu toplantıda, İKV Başkanı Meral Gezgin Eriş ve İTO Başkanı Mehmet Yıldırım hükümeti eleştirerek acil revizyon istediler. Başbakan Yardımcısı Mesut Yılmaz ise programı eleştirenlerin çok olduğuna dikkat çekerek, alternatif getiren olmadığını söyledi. 
     İstanbul Ticaret Odası’nda İTO düzenlenen toplantının onur konukları Cumhurbaşkanı Ahmet Necdet Sezer ve Başbakan Yardımcısı Mesut Yılmaz’dı. Eriş, siyasi istikrar ve güven ortamının bir türlü sağlanamaması nedeniyle ekonomide taşların yerine oturmadığını belirterek şöyle konuştu 
     "Koalisyon liderleri, hükümet içinde mevcut olduğunu varsaydıkları sanal uyum ve uzlaşma pahasına sürdürdükleri kabine revizyonu yapmama dirençlerini bir tarafa bırakmalıdır. Bakanlar Kurulu, hem bakan sayısını hem de ehliyetleri ve programa inançlarıyla siyasi istikrarı sağlayacak nitelikteki bakanlardan müteşekkil biçimde yeniden oluşturulmalıdır. Kabine revizyonu hemen hiç geciktirilmeden yapılmalıdır. Bu, güveni oluşturmanın olmazsa olmaz koşuludur." 
     Eriş, "İkinci adım, koalisyon liderleri ve tek tek bakanların, programa inançlarını, ekonomiyi düzlüğe çıkarma kararlılıklarını kanıtlayacak uygulamaları yine hemen hiç gecikmeden ortaya koymalarıdır. 
     Ancak etkin, gerçekten uyumlu, kararlı, sorunları ve çözümleri bilen, bildiğini uygulama iradesine sahip bir hükümet, ihtiyacımız olan güven ve istikrarın oluşmasını sağlayabilecektir" dedi. Yıldırım da revizyon isteğini dile getirdikten sonra şunları söyledi "Başbakanın ekonomi ile ilgili demeç vermesi ödümüzü patlatır hale geldi. Çünkü iki gün sonra yeniden kriz patlıyor. Biz özel sektör olarak yarın sabah ne olacağını bilmek istiyoruz. Radikal önlemler almalıyız. Ülkeyi yönetenlerin yanlış yaptıklarını görmeleri gerekir. Her gün bit pazarını eşelemekten bıktık. Yeni bir isim aramıyoruz. Mevcutların karar almalarını bekliyoruz. Türkiye’nin geleceğini ermişlerde dervişlerde değil, Türk insanında arıyoruz." 
     
     Yılmaz Eleştiren çok, üreten yok 
     Başbakan Yardımcısı Mesut Yılmaz ise revizyon tartışmalarına hiç girmeden AB’ye adaylık sürecini anlattı. Türkiye’nin AB adaylığını değerlendirmemesi halinde, kepenkleri indirip, kendini evine kapatacağını bildiren Yılmaz, Türk halkının AB’ye sıcak baktığını söyledi. Yılmaz, ekonomik programla ilgili olarak da "Programı eleştiren çok var ama alternatif program üreten kimse çıkmadı" eleştirisini getirdi. 
     
     Sezer Teknokrat hükümet olmaz 
     Cumhurbaşkanı Sezer, Türkiye’nin 2003’e kadar üyelik görüşmelerini başlatması gerektiğini belirterek, "AB perspektifi ortaya konulmazsa, Türk kamuoyunun genelde AB’ye, özelde Türkiye’nin tam üyeliğine ilgisi kaçınılmaz olarak azalmaya başlayacaktır" dedi. Sezer, konuşmasında şu noktalara değindi "Türkiye’nin demokratikleşme sürecini başarıyla sürdürmesi, siyasal partiler yasasında, parti içi demokrasiyi sağlayıp güvence altına alacak değişikliklerin yapılmasına bağlıdır. " 
     Sezer, teknokratlar hükümeti isteğini de eleştirdi "Ülkemizin içinde bulunduğu sıkıntılı dönemden, Anayasal kurallar çerçevesinde çıkacağına inanıyorum. Her sıkıntılı dönemde Anayasaya uygun düşmeyen yönetim arayışlarına girilmemeli." 
     



 SİYASET 












</TEXT>
</DOC>
