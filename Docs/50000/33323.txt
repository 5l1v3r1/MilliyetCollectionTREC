<DOC>
<DOCNO> 33323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/yazar/uras.html </URL>
<DATE> 2001/07/22/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Turizmin kaymağını yabancılar yiyor 
</HEADLINE>
<TEXT>

     Türkiye'ye gelen her 100 yabancının 80'i "paket tur" ile gelir. Paket turda bir Alman turist 1000 mark ödediğinde, bunun içinde 1 Uçak ile geliş gidiş. 2 Havaalanından otele - otelden alana getirme götürme hizmeti. 3 Türkiye'de otelde bir hafta, on gün konaklama, kahvaltı ve bir öğün yemek parası vardır. 
     Alman turiste "paket tur"u Almanya'daki seyahat acentesi satar. O acente Alman turisti istediği ülkeye yönlendirebilir. Aklını çelebilir. Acente "paket tur" satışı karşılığı 1000 markın 110 markını komisyon olarak alır. Turistin Türkiye programını uygulayacak olan seyahat şirketi tur operatörü de 100 mar alır. Uçak şirketine 330 mark ödenir. Türkiye'de yabancı turistle meşgul olan seyahat şirketine 50 mark, diğer harcamalara 30 mark gider. Kalan 380 mark da Türkiye'deki otelin payıdır. 
     1990 Körfez krizi ve savaşı döneminde yabancı tur operatörleri Türkiye'ye tur düzenlemedi. Seyahat acenteleri "paket tur" satmadı. Yabancı uçak şirketleri turist taşımadı. Bizim oteller boş kaldı. 
     Bunun üzerine bizim müteşebbislerimiz "Ulusal Model" adı verilen bir sistem geliştirdi. Yurtdışındaki önemli pazarlarda Türkler seyahat acentesi kurdu. Bu acenteler müşteri buldu. Türk şirketleri "paket turlar" düzenledi. Türk seyahat acenteleri bu paket turları sattı. 
     Türkler ulusal bayraklı charter uçakları ile yabancı turistleri taşımak için özel hava yolu şirketleri oluşturdu. Uçak kiraladı. Satın aldı. Türkiye'deki turistik tesislerin tamamını da Türkler işletiyordu. 
     Bu "Ulusal Model"de Alman turistin "paket tur" ücreti olarak ödediği 1000 markın tamamı Türk turizmcilerin elinde kalır oldu. 
     Bütün bunlara ek olarak yurtdışındaki Türk seyahat acenteleri ve tur operatörleri, yabancılara Türkiye'yi "alternatif turizm ülkesi" olarak değil "gidilebilecek tek ülke" olarak satmaya başladı. 
     Ancaaak... Bu pembe tablo uzun süre devam edemedi. 1 Türklerin "kurtlar sofrasına" oturarak "mama"dan büyük pay almaları yabancıları harekete geçirdi. Türkleri piyasadan silmek için işbirliğine girdiler. 2 Avrupa ve Türkiye ekonomilerindeki dalgalanma piyasaya yeni giren acente ve tur operatörlerini sarstı. 3 Benzin fiyatlarındaki artış, dolar değerindeki değişim maliyetleri yükseltti. 
     Yurtdışındaki acenteler, tur operatörleri, Türkiye'ye turist taşıyan Türk uçak şirketleri kredi arayışına girdi. Dışarıda bulamadılar. İçeride Turizm Bakanlığı, acente ve tur operatörleri için 100 milyon dolar, uçak şirketleri için 100 milyon dolar toplam 200 milyon dolar kredi kaynağı bulmak için bir gayret göstermedi. 1998 yılında "Ulusal Model" çöktü. 
     Şimdilerde seyahat acentesi, tur operatörü, uçak şirketi yabancı. Türkiye'de turisti karşılayan turistle ilgilenen turizm bürosu yabancı. Otellerin çoğu yabancılar tarafından kiralanmış durumda. Sonuç Alman turistin ödediği 1000 markın sadece 380 markı kalabilir ise Türkiye'de kalabiliyor. İşte bunun içindir ki, turist sayısı arttığı halde turizm geliri artamıyor. 
     
     







Sultan Bahşiş 


Ponzi tipi kısır döngü 


Tayyip'le ilgili soru işaretleri 


Aslan Başkan 


İngilizlerin Monika'sı 


Tercih sıralaması yaparken 


Fransız diplomat haklı çıktı 


Küresel ütopyanın sonu mu 


Zamanı yönetmede taş mı önemli, mıcır ve kum mu 


Süre iki yıldır 


Beklenen ne 


Küreselleşme tuhaf bir dünya yaratıyor 


Turizmin kaymağını yabancılar yiyor 


Jet - Pa milletvekili yenilikçi olursa... 


</TEXT>
</DOC>
