<DOC>
<DOCNO> 2417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/yasam/yas02.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne yaptın çocuk 
</HEADLINE>
<TEXT>

Arkadaşlarına Doğum günümde sansasyonel bir şey yapacağım’ diyen öğrenci sözünü tuttu’ ve okula gelip kafasına bir kurşun sıktı... 
     İSMAİL POLAT, GÜNTAN MAVİGÖZLÜ İstanbul 

     Maltepe’deki Küçükyalı Hasan Şadoğlu İlköğretim Okulu’nda dün dehşet dolu dakikalar yaşandı. Arkadaşlarına daha önceleri, doğum gününde sansasyonel bir iş yapacağını söyleyen 14 yaşındaki M.İ.K., okulda intihara kalkıştı. M.İ.K. ölümle pençeleşiyor. 
     Dokuz gün devamsızlığı olan sekizinci sınıf öğrencisi M.İ.K. dün de derslere girmedi. Arkadaşlarına sık sık "Bu okulda öyle bir bir iş yapacağım ki, ses getirecek. Doğum günümde öleceğim" diyordu M.İ.K. Ancak kimse ne yapacağını tahmin edemediğinde onu ciddiye almıyordu. 
     
     Tek el ateş etti 
     Ve dün saat 11.40 sıralarında okula geldi. Önce, yanında getirdiği kırmızı sprey boyayla duvara 15 Ocak’ yazdı, ardından usulca içeri girdi. Herkes derste olduğu için koridorlar bomboştu. 
     O anda bütün okul bir silah sesiyle yankılandı. Ne olduğunu anlamak için sınıflardan dışarı fırlayan öğrenci ve öğretmenlerin koridorda karşılaştıkları manzara aynen şöyleydi M.İ.K., koridorda kanlar içinde yerde yatıyordu. Yanı başında da 7.65 milimetre çapında bir tabanca vardı. Sonradan anlaşıldı ki, tabanca babasına aitti ve ruhsatsızdı. 
     M.İ.K. hastaneye kaldırıldı ve derhal ameliyata alındı. Durumu ciddiyetini koruyor... 
     Polis, ilk olarak oto lastikçisi baba Cemal Kansu’yu, ifadesine başvurmak üzere gözaltına aldı. 
     
     İyi bir öğrenciydi 
     Olayı duyan annesi Fatma Kansu ile ablası Gülay Kansu apar topar hastaneye koştular. Gülay Kansu’ya göre kardeşi, neşe dolu, sevecen ve insanlarla iyi geçinen bir çocuktu. 
     Öğretmenleri de aynı şeyleri düşünüyordu. Onlara göre de M.İ.K., başarılı ve sevilen bir öğrenciydi. Ayrıca, rehberlik servisine ulaşan herhangi bir sorunu da yoktu. Okul futbol takımında da oynayan öğrencinin, sınıf tekrarı için gereken 10 günlük devamsızlık süresini dün doldurduğu da belirtildi. 
     
     Yaşasın diye dua ediyorlar 
     Sıradan bir gündü aslında. Ancak, patlayan silahın koridorda yankılanan sesi sıradanlığı bozmuştu. M.İ.K. dediğini yapmış, arkadaşlarına unutulmaz’ olduğunu kanıtlamıştı. O hastanede ölümle boğuşurken, yakınları panik halde hastaneye koştular. Şimdi hepsi M.İ.’nin yaşaması için dua ediyor... 
     


 YAŞAM 



























</TEXT>
</DOC>
