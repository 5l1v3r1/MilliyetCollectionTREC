<DOC>
<DOCNO> 19428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/ekonomi/eko06.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlerin gözü Türk esnafında 
</HEADLINE>
<TEXT>

     ŞULE YÜCEBIYIK Kopenhag 

     Türkiye’de daha çok esnaflar tarafından tercih edilen hafif ticari araç pazarı, dünya otomotiv devlerinin ilgisini çekiyor. Fiat, Peugeot Karsan, Hyunda ve Ford Türkiye’de hafif ticari araç üretiyor. Son olarak Renault da Opel ile geliştirdiği hafif ticari aracı Türkiye’de üretmeyi planladığını açıkladı. 
     Fransız otomotiv üreticisi Renault ile General Motors’un ortak projesi olan X83 adlı hafif ticari araç projesinin, Avrupa’da talep görmesi halinde Türkiye’de de üretileceği belirtildi. Renault’un Trafic, Opel’in ise Vivaro adlı araçlarla, pazara sunacağı projenin Genel Direktörü Jean - Michel Jalinier, araçların öncelikle Renault’un İngiltere ve Barcelona’daki fabrikalarında yılda 150 bin adet üretileceğini, kapasite artımı söz konusu olduğunda ise Bursa’daki Oyak - Renault fabrikasının devreye sokulacağını kaydetti. Jalinier, "Türkiye bizim için çok önemli bir üretim platformu. Bursa’da üretim için yeterli kapasite mevcut" dedi. 
     
     Fiyatı 10 milyar 
     Yılda toplam 150 bin adet üretilecek olan yeni modelin 80 binini Renault, 50 binini Opel, 20 binini de Nissan’ın satacağını belirten Jalinier, Türkiye’deki hedef kitlelerinin ise esnaf ve tüccar, okul servisleri, ulaşım sektörü hatta Türk Silahlı Kuvvetleri olduğunu belirtti. Jalinier, Renault Trafic’in fiyatının 10 - 13 milyar TL seviyesinde olacağını açıkladı. 
     



 EKONOMİ 






















</TEXT>
</DOC>
