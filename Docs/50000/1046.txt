<DOC>
<DOCNO> 1046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/yazar/oral.html </URL>
<DATE> 2001/01/07/ </DATE>
<TIME>  </TIME>
<AUTHOR> Zeynep ORAL  </AUTHOR>
<HEADLINE>
Marquez hayatta ve sağlıklı 
</HEADLINE>
<TEXT>

     Yeni yıla girmeden önceki günlerde internet ve elektronik posta yollarında bir mektup dolaştı durdu. Edebiyat tutkunlarını üzüntüye boğan ancak "bunu herkes duymalı, herkes okumalı" dedirten bir mektup. Dünya edebiyatı ustalarından Gabriel Garcia Marquez’in, yakalandığı lösemi hastalığı nedeniyle ölmekte olduğu ve dostlarına kısa bir "veda metni" açıklanıyordu mektupta... 
     Neyse ki, çok geçmeden bütün bu haberlerin yalan olduğu ortaya çıktı. Yazar, Fransız Liberation gazetesinde hakkında yayılan kanser haberlerinden ötürü utancından ölebileceğini belirtti. Teşekkürler Buket Uzuner, bilgileri bana aktardığın için. Ama o "veda metni" sözcükleri kime ait olursa olsun, uydular arasında dolaşmayı yine de sürdürdü ve sürdürüyor... 
     
Hayır, o yazmadı      Veda niyetine değil, yeni bir milenyuma başlangıç için kısaltarak sizlerle paylaşıyorum o metni 
     "Tanrı, bir an için bana bir parça hayat bahşetse, herhalde bütün düşündüklerimi söylemez, söylediklerimi düşünürdüm. Her şeyi kıymetiyle değil, anlamıyla değerlendirdim. Az uyur, daha 
     çok düş görürdüm. Gözümüzü kapadığımız her dakika, altı saniye ışık yitirdiğimizi anlayarak... 
     Başkaları dururken, ben yürürdüm, başkaları uyurken ben uyanırdım. Başkalarının konuşmalarını dinlerdim ve güzel bir çikolatalı dondurma yemenin keyfini çıkarırdım. Tanrı bana bir parça hayat bahşetse, kendimi güneşe atardım, yalnız bedenimle değil, ruhumla da... Nefretimi buza yazar, güneşin çıkmasını beklerdim. Gözyaşlarımla gülleri sulardım, dikenlerin acısını, taç yapraklarının kırmızı öpücüğünü hissetmek için... 
     Tanrım, bir parçacık daha hayatım olsaydı... Sevdiğim insanlara, onları sevdiğimi söylemeden bir gün bile geçmesine izin vermezdim. Her kadını ve her erkeği benim için özel olduklarına inandırır, aşkla, aşk içinde, aşka aşık olarak yaşardım. İnsanlara yaşlanınca aşkın sona erdiğini düşünmenin yanışlığını gösterirdim. Aşk bitince yaşlanıldığını anlatırdım. Çocuklara kanat verirdim, ama kendi başına uçmayı öğrenmelerine izin verirdim. Yaşlılara, ölümün yaşlılıktan değil, unutmaktan kaynaklandığını öğretirdim. 
     Ey insanlar, sizlerden ne çok şey öğrendim... 
     Herkesin dağın tepesinde, dorukta yaşamak istediğini, gerçek mutluluğun ne olduğunu bilmeden, o dağın o doruğun ölçüsünü, nasıl oluştuğunu bilmeden hep tepelerde yaşamak istediğini öğrendim... 
     Yeni doğmuş bir bebeğin, babasının parmağını tutup avucunda ilk sıktığı an, babayı sonsuza dek hükümranlığına aldığını öğrendim... 
     Bir insanın, bir başkasına tepeden bakmasının hiçbir hakkı olmadığını, bu hakkı ancak ve ancak düşmüş olanı yerden kaldırmak için kullanabileceğini öğrendim... 
     Sizlerden ne çok şey öğrendim, ama doğrusu bavulumda taşıdığım bu şeylerin pek bir yararı olmayacak, çünkü maalesef ölüyor olacağım..." 
     Hayır bu mektubu Marquez yazmadı. Ama içinden birkaç cümle belki işinize yarayabilir... 
     
     





SİCİLYA 
Burası Akdeniz kokuyor 


Resmi hesap... 


Dokunabilmek... 


Adlarında i harfi var 


Çocuklarımızın geleceği için... 


Öngörü ve yönetim 


Tanımadığımız "bizim" insanlarımız 


YÖK'e ne oluyor 


Bir af daha kapıda... 


Yasa çiğneyen kazanıyor... 


Şiddet tarlasındaki şaşkınlar 


Marquez hayatta ve sağlıklı 


Kıssadan hisse 


Kubrick çağı 


Şaşırtma, şaşkınlık, şaşılık 


Demirel Beyaz Saray'a bile Çağlar'la gitmişti 


Türkiye, yeni partisini bekliyor 


Bağışın da raconu var 


</TEXT>
</DOC>
