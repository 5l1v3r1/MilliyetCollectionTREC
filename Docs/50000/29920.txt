<DOC>
<DOCNO> 29920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/sondun13.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuoyu yoklamalarına göre Avrupalılar bizi AB'ye istemiyor 
</HEADLINE>
<TEXT>

     AB'nin kamuoyu yoklamaları kurumu Eurobarometre'nin verilerine göre, her 10 AB vatandaşından biri Türkiye'yi tam üye görmek isterken, her 10 kişiden ikisi Türkiye'nin tam üyeliğine karşı görüş bildiriyor. 
     Eurobarometre tarafından tüm AB ülkelerinde yapılan son kapsamlı kamuoyu yoklamasının bugün açıklanan sonuçları, AB vatandaşlarının yüzde 16'sının AB'nin genişlemesine tamamen karşı olduğunu, yüzde 45'inin ''bazı adayların girmesinden'', yüzde 21'inin ise ''tüm adayların tam üye olmasından'' yana görüş bildirdiklerini gösterdi. 
     AB'lilerin yüzde 78'i, genişleme konusunda iyi bilgilendirilmediğini düşünürken, yüzde 85'i bu konuyu ilgi çekici bulmadığını açıkladı. 
     AB vatandaşlarının, tam üyelik konusunda, yüzde 21 oranla en fazla destek verdikleri ülkelerin, aday olmayan Norveç ve İsviçre olduğu gözlemlendi. Adaylar arasında en büyük destek ise Polonya yüzde 18 , Macaristan yüzde 16 ve Çek Cumhuriyeti yüzde 12 tarafından alındı. Bu sıralamada Türkiye'nin tam üyeliğine, AB vatandaşlarının yüzde 10'unun destek verdiği görüldü. 
     AB'ye katılımı istenmeyen ülkeler sıralamasında ise Arnavutluk yüzde 23 , Türkiye yüzde 20 , Fas ve Bosna-Hersek yüzde 19 , Yugoslavya yüzde 15 yer aldılar. 
     Kamuoyu yoklamasının sonuçlarına göre, AB vatandaşlarının yüzde 64'ü, genişlemenin ve birleşmenin ''önemli bir konu'' olduğunu düşünürken, yüzde 22'si bu görüşe karşı çıkıyor. 
     AB vatandaşlarının yüzde 41'i, Nice Zirvesi'nden söz edildiğini hiç duymadığını ifade etti. Yüzde 6'sı ise, bu konuyu duymak istemediğini belirtti. 
     AB'lilerin yüzde 58'i, ortak para birimi euro hakkında iyi bilgilendirilmediğini savunurken, sadece yüzde 20'si, euro'nun ulusal para birimine oranla değerini biliyor. 
     AB vatandaşlarının öncelik verdikleri konular sıralamasında işsizlik, vatandaş hakları, gıda güvenliği, sağlık ve çevre önde geliyor. 
     AB'lilerin yüzde 62'si, AB konulu tartışmalara ilgi göstermediğini, yüzde 26'sı ise bu konudaki tartışmalara katılmak istediğini ifade etti. 
     
     
     







</TEXT>
</DOC>
