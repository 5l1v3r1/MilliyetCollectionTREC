<DOC>
<DOCNO> 12070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sondun08.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin'den Saddam'a mektup "Ambargonun kaldırılmasından yanayım" 
</HEADLINE>
<TEXT>

     Rusya Devlet Başkanı Vladimir Putin, Irak Devlet Başkanı Saddam Hüseyin'e gönderdiği mektupta, Moskova'nın Irak'a uygulanan ambargonun kaldırılmasından yana olduğunu bildirdi. 
     Irak Haber Ajansı'nın INA bildirdiğine göre, Putin'in mektubunu,dün Bağdat'a gelen Rus parlamentosu alt kanadı Duma'nın Başkanı Gennadi Selezniyov iletti. 
     Putin, mektubunda, Duma'nın da Irak'a uygulanan ambargonun kaldırılması için bir bildiri yayınladığına ve ABD ile İngiltere'nin hava operasyonlarını kınadığına dikkat çekti. 
     Selezniyov'u kabulunde yaptığı konuşmada, Irak-Rusya ilişkilerinin ''yüksek düzeyde'' olduğunu ifade eden Saddam Hüseyin, bu ilişkileri daha da geliştirmek istediklerini bildirdi. Saddam, tüm Arap ülkelerini de Rusya ile ilişkilerini geliştirmeye çağırdı. Konuşmasında Irak'ın Türkiye ve İran ile ''tarihi sorunlarına'' değinen Irak lideri, ''Arap ulusu ile Türkiye ve İran arasında tarihsel sorunlar vardır. Biz bunlardan sorumlu değiliz'' diye konuştu. Saddam Hüseyin, konuşmasına devamla, ''Türkler, İslam parolasıyla 400 yıl egemenlikleri altında tuttukları Arapların milliyetlerini değiştirmek isterken, Araplar direndiler'' şeklinde ifadeler kullandı. Bu arada, Irak Meclis Başkanı Sadun Hammadi ile Duma Başkanı Gennadi Selezniyov, ambargonun kaldırılmasını isteyen ortak bir bildiri yayınladılar. 




</TEXT>
</DOC>
