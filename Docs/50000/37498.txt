<DOC>
<DOCNO> 37498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/ekonomi/eko03.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Uzanlar yatırımcı kaçırır 
</HEADLINE>
<TEXT>

Telsim’in Motorola’ya borcu konusunda endişeli olduklarını belirten bir ABD yetkilisi, sorun çözülemezse Türkiye’deki yatırım ortamının olumsuz etkilenebileceğini söyledi 
     REUTERS 

     Bir ABD yetkilisi, ABD’nin Motorola INC’nin Uzan ailesine ait Telsim’e verdiği 2 milyar dolarlık kredinin ödenmemesi konusunda büyüyen anlaşmazlık nedeniyle endişeli olduğunu söyledi. 
     İsminin açıklanmasını istemeyen ABD yetkilisi, eski Türkiye Büyükelçisi ve Dışişleri Bakan Yardımcısı Marc Grossman ile şimdiki Türkiye Büyükelçisi Robert Pearson’ın Türk hükümet yetkilileriyle durumu görüştüklerini söyledi. 
     
     Hukuka uysunlar 
     Yetkili, "Herkesi sözleşme vaatlerini yerine getirmeye ve bunu hukuk kurallarına göre, dostça çözmeye çağırıyoruz. Endişemiz, Türkiye’deki yatırım ortamının algılanmasına potansiyel olumsuz etkilerdir" dedi. 
     Yetkili, ABD Dışişleri Bakanlığı’nın anlaşmazlığın haklı ve haksız tarafı konusunda bir tavır alıp almadığı sorusuna karşılık, "Bu özel bir ticari konudur" diyerek Dışişleri Bakanlığı’nın tavır almadığını ekledi. 
     
     Hassas bir dönem 
     ABD yetkilisi, Türkiye’deki krize atıfta bulunarak "Hassas bir dönemdeyiz" dedi. Yetkili, "Türk hükümeti endişelerimizden haberdar" diye ekledi. 
     Konuya yakın kaynaklar, Uzan ailesinin varlıklarını incelemek üzere Motorola ve yine Telsim’den alacaklı olan Finlandiya’nın Nokia şirketinin ABD’den Kroll Associates isimli araştırma şirketiyle anlaştıklarını söylediler. Son zamanlarda yayımlanan bir haberde Uzan ailesinin servetinin 1.6 milyar dolar olduğu tahmin edilmişti. 
     Son haber konusunda yorum yapmayan Motorola yetkilileri, sadece mümkün olan yasal önlemler de dahil olmak üzere bütün seçenekleri araştırdıklarını tekrarladılar. 
     Kredi, Telsim’in yüzde 66 hissesiyle garanti ediliyordu, ancak Motorola geçen ay Telsim’in hisse artırımı nedeniyle bu oranın yüzde 22’ye düşürüldüğünü açıklamıştı. 
     
     
     



 EKONOMİ 






















</TEXT>
</DOC>
