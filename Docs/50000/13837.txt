<DOC>
<DOCNO> 13837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sontur11.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaffar Okkan'ın tetikçisi operasyona hazırlanmış 
</HEADLINE>
<TEXT>

     Diyarbakır Emniyet Müdürü Gaffar Okkan'a suikast düzenleyenler arasında yer alan ve iki gün önce ölü geçirilen terör örgütü Hizbullah militanı Hasan Sarıağaç'ın, polisin eline sağ geçmemek için hücum yeleğine dört şarjör doldurarak çatışmaya girdiği belirlendi. Çatışma sırasında evde bulunan beş çocuk da, Emniyet Müdürlüğü'nde psikolojik tedaviye alındı. 
     Bağlar mahallesinde önceki gün sabaha karşı güvenlik güçlerinin yaptığı baskında "teslim ol" çağrısına ateşle karşılık veren ve çatışmada öldürülen Sarıağaç'ın Kalaşnikof silahıyla ilgili balistik inceleme tamamlandı. Çatışmada 12 kez ateş ettiği Kalaşnikof silahı, Okkan ve beş koruma polisine düzenlenen saldırıda da kullandığı saptanan Sarıağaç'ın, suikastta 37 kez ateş açtığı tespit edildi. 
     Yetkililer, örgütün Diyarbakır askeri kanat sorumlusu Sarıağaç'ın polisin çevrede aldığı tedbiri fark ettiğini, bunun üzerine, evde bulunan hücum yeleğine dört şarjör takarak çatışmaya girdiğini açıkladı. Okkan suikastında gelişme sağlanabilmesi için Sarıağaç'ın sağ ele geçirilmesinin istendiğini dile getiren yetkililer, "Ancak tam teçhizatla kuşanıp çatışmaya girdi. Sağ ele geçmemek için bu yöntemi seçtiğini sanıyoruz" dedi. 
     Sarıağaç'ın öldürülmesinden sonra evde bulunan CZ marka Çek yapımı 16'lı tabancanın da, yine Okkan suikastında kullanıldığı, bu silahla Okkan'ın şoförünün başına yakın mesafeden ateş edildiği belirtildi. 
     Operasyonda gözaltına alınan Sarıağaç'ın eşi Azize, babası Abdulkadir, annesi Ayşe ve ablası Fatma'nın sorgularının sürdüğü ve daha sonra DGM Savcılığı'na sevk edilecekleri kaydedildi. Sarıağaç'ın beş çocuğu da, çatışmadan etkilenmiş olabilecekleri ihtimali üzerine tedaviye alındı. 
     Hizbullah militanının hastane morgunda bekleyen cenazesine de sahip çıkan olmadı. 15 gün içinde kimsenin başvurmaması durumunda, belediye ekiplerinin cenazeyi kimsesizler mezarlığına defnedeceği belirtildi. 



</TEXT>
</DOC>
