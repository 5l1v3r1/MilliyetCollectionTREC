<DOC>
<DOCNO> 33649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/sonspo04.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşıtları baston ile gezerken o 87 yaşında tenis oynuyor 
</HEADLINE>
<TEXT>

     Türkiye'nin en eski atletlerinden olan Rıza Maksut İşman, 87 yaşında olmasına karşın sergilediği performansla gençlere parmak ısırtıyor. 
     Sporu, kelimenin tam anlamıyla ''yaşam biçimi'' durumuna getiren İşman, 1948 Londra ve 1960 Roma Olimpiyatları'nda Türkiye'yi temsil etmiş bir atlet. Yıllarca bisiklet sporuyla da uğraşan İşman, tek başına yaşadığı Bornova'daki evinde her işini kendi yapıyor ve günün büyük bölümünü spora ayırıyor. 
     Evindeki minik kondisyon salonunda her gün 2-3 saat halterle ağırlık çalışan İşman, Ege Üniversitesi Hastanesi'ndeki tenis kortlarının müdavimi ve en renkli kişiliği olarak biliniyor, takdir ediliyor. Burada Karşıyaka Anadolu Lisesi öğrencisi Evşen Takavcı'ya yaklaşık 1 yıldır tenis dersleri veren Rıza Maksut İşman, öğrencisinin gelecekte bu sporun yıldızı olacağına da kesin gözüyle bakıyor. 
     Gelişmiş ülkelerde sporun ileri düzeyde ele alındığına dikkati çeken İşman, ''Spor bir disiplindir. Çocuklara daha küçük yaşlarda spor kültürü verilirse, hem kendine güvenen, bedeni ve ruhu sağlıklı nesiller yetiştiririz. Hem de uluslararası sahada özlediğimiz başarıları yakalarız'' diyerek düşüncelerini dile getirdi. 
     







</TEXT>
</DOC>
