<DOC>
<DOCNO> 37880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/yasam/yas02.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Başlarını aşk yaktı 
</HEADLINE>
<TEXT>

Dört kadın bankacı.. Dördü de sevgilileri uğruna müşteri hesaplarından trilyonlar çekmekle suçlanıyor.. Ve dördü de, kararan hayatlarıyla baş başa 
     ERDEM ÖZTÜRK İstanbul 

     Sibel Buluş, Adviye Tepecikli, Funda Arı ve Billur Güzide Balyemez... Hepsi kadın, hepsi bankacı. Mesleklerinin doruğundaydılar. Kimi aşk, kimi de daha iyi hayat uğruna bankalarını değişik oyunlarla milyarlarca lira dolandırdı. Hik yeleri ayrı olsa da, kariyerleri demir parmaklıklar ardında noktalandı. 
     
     Sevgilim mutlu olsun’ 
     Bir bankanın Müdiresi Adviye Tepecikli sevgili kurbanlarından. 
     Tepecikli, İskender Fatih Deveci ile 1999'da tanıştı. Kısa sürede Deveci'ye aşık olan Tepecikli, Kapalıçarşı'da döviz alıp satan sevgilisine günlük işlemlerde kullanması için sık sık EFT yoluyla borç gönderdi. Son olarak bir milyon dolar gönderen Tepecikli'nin dünyası para geri gelmeyince yıkıldı. Ancak Tepecikli'nin yaşadığı bu şok ilk değildi. Çünkü sevgilisi evliydi ve karısıyla Amerika'ya kaçmıştı. Tepecikli ifadesinde şöyle diyordu 'Mutlu olsun istiyordum. Ama beni kullandı. Aşkım için kariyerimi mahvettim.' 
     
     Mafyaya mı, sevgiliye mi 
     Banka dolandıran kadınların arasına ismini son yazdıran, Billur Güzide Balyemez oldu. 26 yıl önce başladığı bankacılıkta birçok başarıya imza attı. Öyle ki, çalıştığı bankanın Yönetim Kurulu üyeliğine kadar yükseldi. Ancak Balyemez'in takdirnamelerle dolu bankacılık hayatı 8 ay önce usulsüz kredi verdiği ve zimmetine para geçirdiği iddiaları ile son buldu. 
     Müfettişler Balyemez hakkında önce zimmetine 19 milyar lira geçirdiği iddiasıyla işlem başlattı. Ardından 2 milyon 850 bin dolar usulsüz kredi verdiği iddiasıyla bir başka soruşturma gündeme geldi. 
     Balyemez, sekiz ay bir akrabasının Göztepe'deki evinde saklandı. Ama bir hafta önce gelen ihbar üzerine sabahın ilk ışıklarıyla eve düzenlenen baskınla yakalandı, Mali Şube'de sorgulandı. 
     Bilgisi ve soğukkanlılığıyla dedektifleri şaşırtan Balyemez, hiçbir suçlamayı kabul etmedi. İfadesinde 'Yalnızca bir yılda bankama 23 trilyon kazandırdım. Ama beni günah keçisi yaptılar' dedi. 
     Yeraltı dünyasının ünlü isimlerinden Sarı Avni olarak bilinen Avni Musullu ve 'Drej Ali' lakaplı Ali Yasak'ın da aralarında bulunduğu bazı karanlık’ kişilere 2 milyon 850 bin dolar usulsüz kredi verdiği ve sevgilisi olduğu iddialarını da yalanladı ama, bu tutuklanıp cezaevine gönderilmesine engel olamadı. 
     
     İnceldiği yerden kopsun’ 
     Bir bankanın Mevduat Hesapları Şefi olan Sibel Buluş da, sevgilisi uğruna müşteri hesaplarını boşalttığı iddia edilen bir başka bankacı kadın. 
     İddiaya göre Buluş, müşterilerine ödeme yapıyormuş gibi belge düzenleyip kendi hesabına geçirdiği paraları sevgilisine yedirdi. Bankadan aldığı para 400 milyara ulaşınca çıkmaz bir sokakta olduğunu anladı. Ancak, 'İnceldiği yerden kopsun' diyerek dolandırmaya devam etti. 
     Sevgilisi Sabahattin Atlı'ya ne istediyse alan Buluş, polislere durumunu şu dramatik açıklamayla anlattı 
     'Beni çok zengin sanıyordu. Terk edilirim korkusuyla bu durumu devam ettirdim' 
     
     Sevgilisini kurtardı ama... 
     Funda Arı da, sevdiği erkek uğruna bankasını 1998'de 180 milyar lira dolandırmakla suçlanıyor. Taksim Şubesi'nde çalışırken müşterilerinin repodaki paralarını çekip sevgilisi Turgay Köse'ye verdiği öne sürülen Arı mahkemede şunları söylüyor 'Sevdiğim adamın kurbanı oldum. Acil paraya ihtiyacı olduğunu söyledi ama paraları geri vermedi. Her şeyi aşkım için yaptım ama boşunaymış.' 
     Dört ay tutuklu kalan Arı, şimdi tutuksuz yargılanmak üzere serbest ama kariyeri ve hayatı çoktan mahvoldu bile.. 
     



 YAŞAM 






















</TEXT>
</DOC>
