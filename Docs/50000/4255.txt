<DOC>
<DOCNO> 4255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/son/sontur14.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır Valisi "Çatışmada 527 mermi kullanıldı" 
</HEADLINE>
<TEXT>

     Diyarbakır Valisi Cemil Serhadlı, Emniyet Müdürü Gaffar Okkan ile 5 polis memurunun şehit edildiği saldırıyla ilgili olarak ''Her dakika gelişme oluyor. Somut ipuçları var'' dedi. 
     Serhadlı, Valilik'te düzenlediği basın toplantısında, çatışmada 16 adet Kalaşnikof marka tüfeğin kullanıldığını ve bu silahlardan birinin de güvenlik kuvvetlerine ait olduğunu belirtti. Serhadlı şöyle konuştu 
     ''24 Ocak 2001 günü saat 17.50 sıralarında Şehitlik Semti Sezai Karakoç Caddesi üzerinde menfur bir saldırıya uğrayan İl Emniyet Müdürü Ali Gaffar Okkan ve 5 güvenlik görevlisi şehit olmuştur. 4 güvenlik görevlisi de yaralanmıştır. Çıkan silahlı çatışmada 469 Kalaşnikof marka uzun namlulu silaha ait boş kovan, 10 adet 9 mm çapındaki Makarof marka tabancaya, 48'i de 9 mm çapında bir silaha ait toplam 527 boş kovan ele geçirilerek zaptedilmiştir. Yapılan balistik incelemede boş kovanların, 16 ayrı uzun namlulu silah ve biri Makarof olmak üzere 5 ayrı tabancadan atıldığı anlaşılmıştır.'' 
     Vali Serhadlı, yapılan balistik inceleme sonucu mermilerden 48'inin görevlilerce 4 ayrı silahtan atıldığı, 16 değişik Kalaşnikof silahlardan 1'inin de görevlilerce kullanıldığının anlaşıldığını bildirdi. Çatışma sonrası olay yerinde, 1 Kalaşnikof tüfek, 1 Makarof tabanca, 1 kütüklük, 3 patlamamış el bombasının da ele geçirildiğini ifade eden Serhadlı, konuşmasını şöyle sürdürdü 
     ''Makarof tabanca daha önce faili meçhul bir olayda, Kalaşnikof tüfeğin de yine bir öldürme olayında kullanıldığı anlaşılmıştır. Yapılan menfur saldırı ile ilgili olarak teröristlerin yakalanmasına yönelik seri operasyonlar sürdürülmekte olup, vatandaşlarımızın güvenlik kuvvetlerine güveninin bir ifadesi olarak sürekli verdikleri bilgiler, en hassas şekilde değerlendirilmektedir. Bu bilgi akışının aynı şekilde sürdürüleceğine inanıyorum.'' 




</TEXT>
</DOC>
