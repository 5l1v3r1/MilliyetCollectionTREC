<DOC>
<DOCNO> 6172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/ekonomi/eko01.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Programı deldirmeyiz 
</HEADLINE>
<TEXT>

Özel sektörle görüşen liderler bugün de ekonomi bürokrasisini dinleyecek. Hazine, tüm taleplerin karşılanması halinde ekonomik programın alt üst olacağı görüşünde 
     ZÜLFİKAR DOĞAN Ankara 

     Ekonomi bürokrasisi, dün koalisyon liderleri ile bir araya gelen iş dünyası örgütlerinin talepleri ve kamuda ücret iyileştirmelerinin maliyetinin toplam 10 katrilyonu bulacağının ve bunun karşılığı olmadığını belirtiyor. 
     
     Taleplerin karşılığı yok 
     Hazine bürokratları bugün özel sektöre yönelik önlemleri belirlemek üzere bir araya gelecekleri koalisyon liderlerlerine mevcut koşullarda yeni kaynak yaratılmasının güç olduğu görüşüyle, istikrar programı uygulamalarına ters düşecek, hedefleri saptıracak bir düzenlemenin, yabancı kaynak girişini daha da geciktireceği, programa güveni sarsacağı değerlendirmesini aktaracak. 
     Tarım ve esnaf kesimine yönelik alınabilecek olası iyileştirme, erteleme, indirim ve benzeri kararların, Ziraat ve Halk Bankası’na ilave yükler getirecek yeni düzenlemelerin yapılamayacağını vurgulayan Hazine kurmayları, Merkez Bankası’nın da önceki gün yaptığı açıklamanın hükümete bir mesaj niteliğinde olduğunu kaydetti. 
     Ekonomi yönetimi, para ve kur programının gevşetilmesinin söz konusu olamayacağı, yönünde Başkan Gazi Erçel’in imzasını taşıyan bu yazılı açıklamanın, bugünkü toplantıda Merkez Bankası’nın tavrı açısından da net ifadeler içerdiğine dikkat çekti. 
     
     Kaynak için Dünya Bankası’na gidilsin 
     Reel sektörün ana talebi olarak gündeme getirilen "Tüzel Kişiliği Olan, Hazine Garantili Rehabilitasyon Fonu" önerisine ise ekonomi yönetimi sıcak bakmıyor. Bankacılık sektörünün kendi içinde böyle bir fon oluşturabileceği, reel sektörle bir uzlaşıya varabileceğ belirtiliyor. Öte yandan Dünya Bankası’nın sanayinin rehabilitasyonu amaçlı bir programın uygulamaya konulmasına olumlu bakabileceği, Hükümetin bu yönde bir karar alması durumunda, ekonomi yönetiminin Dünya Bankası ile bu yönde müzakerelere oturabileceği ifade ediliyor. 
     


 EKONOMİ 




















</TEXT>
</DOC>
