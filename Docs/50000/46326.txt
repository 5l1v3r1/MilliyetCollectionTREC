<DOC>
<DOCNO> 46326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sondun19.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan ABD'ye "Uyarılarınız aptalca" 
</HEADLINE>
<TEXT>

     Irak, ABD'nin Afganistan'daki hava operasyonu sürerken Washington'ın Bağdat yönetimini, ''teröristlere destek vermesi veya Kuzey Irak'a saldırması durumunda ağır şekilde cezalandıracağı'' şeklindeki uyarısını ''aptalca'' bulduğunu bildirdi. 
     Bağdat yönetimi, Pazar günü Amerika'nın Afganistan'a yönelik operasyonu sürerken, ABD'nin BM temsilcisi John Negroponte'nin Irak'ın BM temsilcisi Muhammed El Duri'yi bu konuda uyardığını belirtti. 
     Irak İstihbarat Bakanlığı da yaptığı açıklamada, ''Irak'ın ABD'den korkmadığını'' kaydetti. 
     Açıklamada, Duri'nin Negroponte'nin bu uyarısına, Irak'ın gündeminde böyle bir harekat olmadığını, ancak ülkesinin hakkını kaybettiğinde bunu doğru zamanda yeniden bulacağını, ABD'den ya da başkalarından korkusu olmadığını söylediği belirtildi. 
     Bakanlık açıklamasında, Duri'nin Amerikalı temsilciye, ülkesiyle ilgili uyarıları ve tehditlerini ''aptalca, akılsızca ve küstahça'' bulduğunu söylediği de ifade edildi. 
     ABD'nin önde gelen gazetelerinden The Washington Post'un haberine göre, ABD'nin BM'deki Daimi Temsilcisi John Negroponte, Iraklı muhatabı Muhammed Duri ile Pazar günü beklenmedik bir görüşme yaptı. 
     ABD ile Irak arasında yıllardır ilk yüz yüze görüşme niteliğini taşıyan bu kısa toplantıda Negroponte'nin, Irak'ın BM'deki daimi temsilcilik bürosuna bizzat gelerek, Duri'ye bir ültimatom verdiği belirtildi. 
     The Washington Post'a göre Negroponte, Duri'ye, ''Afganistan'da meşgul olduğumuz şu dönemde Afganistan'daki terörist düşmanlarımıza yardım ederseniz, komşularınıza veya Kuzey Irak'a saldırırsanız veya bir şekilde kitle imha silahı kullandığınız ortaya çıkarsa, sizi çok ağır şekilde cezalandırırız'' dedi. 
     






</TEXT>
</DOC>
