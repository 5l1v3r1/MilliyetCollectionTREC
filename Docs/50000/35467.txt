<DOC>
<DOCNO> 35467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sontur17.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman 15 sene sonra çöp bidonlarına kavuştu 
</HEADLINE>
<TEXT>

     Batman'da, güvenlik gerekçesiyle 15 yıl önce kaldırılan çöp bidonları, huzur ve güven ortamının sağlanmasıyla, yeniden kentin değişik yerlerine konuldu. 
     Terör olaylarının yoğun olduğu dönemlerde meydana gelen bazı bombalama olaylarından sonra, 1986 yılında henüz il olmayan Batman'da, Kaymakamlık tarafından konulan çöp bidonu yasağı, bugün düzenlenen bir törenle kaldırıldı. 
     Batman Belediye Başkanı Abdullah Akın, törende, 15 yıl önce güvenlik gerekçesiyle çöp bidonlarının yasaklandığını hatırlatarak, sağlanan huzur ve güven ortamıyla birlikte Valilik tarafından yasağın kaldırıldığını söyledi. 
     İlk etapta 300 çöp bidonunun kentin işlek caddelerine monte edileceğini ifade eden Akın, ''Bundan sonra şehrimiz daha temiz olacak'' dedi. 
     Törenden sonra, kentin değişik yerlerine çöp bidonları monte edildi. 
     Batman'da 1986 yılında, terör örgütü mensuplarının çöp bidonlarına patlayıcı bırakması sonucu, Kaymakamlık tarafından kentteki tüm çöp bidonları kaldırılmıştı. 1990 yılında il olan Batman'da, bu yasak 15 yıl süreyle devam etti. 







</TEXT>
</DOC>
