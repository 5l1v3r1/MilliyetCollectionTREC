<DOC>
<DOCNO> 8863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/sondun07.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat Powell görüşmesi başladı 
</HEADLINE>
<TEXT>

     Filistin Devlet Başkanı Yaser Arafat, ilk yurtdışı ziyaretini yapan ABD'nin yeni Dışişleri Bakanı Colin Powell'ı, Batı Şeria'daki Ramallah kentinde kabul ederek görüşmeye başladı. 
     Filistin Ulusal Özerk Yönetimi'nin Uluslararası İşbirliği Bakanı Nebil Şaat ve İsrail ile müzakerelerde heyet başkanlığı yapan Saib Erakat da Arafat-Powell görüşmesine katıldı. 
     Powell'ın Arafat ile görüşmesinde, İsrail-Batı Şeria-Gazze Şeridi'nde 5 aydır süren, 400'ün üzerinde kişinin yaşamını yitirdiği tedhişin durdurulması için Filistinlilerin alabileceği önlemleri gündeme getirmesi bekleniyor. Filistin Ulusal Özerk Yönetimi polisi, görüşme için olağanüstü güvenlik önlemleri aldığından Ramallah şehri ıssızlığa büründü. Filistin örgütleri ise ABD'nin, İngiltere'nin ortaklığında 16 Şubat'ta Irak'ın başkenti Bağdat yakınına düzenlediği hava bombardımanının protesto edilmesi için, Powell'ın Ortadoğu ülkelerini kapsayan ziyaretinde esnafın kepenk indirmesini istemişti. 
     İsrail'de başbakanlık seçimini kazanan Ariel Şaron, Powell ile ortak basın toplantısında bir soru üzerine yaptığı açıklamada, Filistin yönetimiyle görüşme kanalları bulunduğunu belirterek, Filistin yönetimine, yeni İsrail hükümetinin kendilerinden ne beklediğini anlatmak için özel bir temsilci göndermeye de hazır olduklarını kaydetti. Şaron, Arafat ile yakında bir görüşme olasılığı bulunup bulunmadığı yönündeki bir soruyu, ''Arafat bazı önlemleri aldıktan sonra olabilir. Bu önlemlerin ne olduğunu o çok iyi biliyor'' diyerek yanıtladı. Yediot Ahronot gazetesinin bugünkü haberine göre, Ariel Şaron'un temsilcileri ve üst düzey Filistinli yetkililer arasında, kısa bir süre önce gizli görüşmeler yapıldı. Gazete, Perşembe günü yapılan görüşmelerde, ekonomi, diplomasi ve güvenlik konularının ele alındığını ileri sürdü. 




</TEXT>
</DOC>
