<DOC>
<DOCNO> 4933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/spor/ygscol.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kadarı fazla 
</HEADLINE>
<TEXT>

     Kritik Zeki Çol 

     Top çalarken, adam kovalarken, pas atarken, savunmanın derinliklerine sarkarken... Sahanın adeta her yerinde o vardı. Mükemmel oynadı, takımını sırtladı. Bir golü, Münir Takpak’ın hatalı ofsayt bayrağına takıldı. İki golle de tura adını yazdırdı. Ama o hareket... Üçüncü golün ardından tribünleri öfkeden kudurtan o işaret, Emre’ye hiç yakışmadı. 
     Evet, Trabzonspor taraftarı da çirkinlikler sergiledi, tahrik dolu tezahüratlar yaptı. Ancak... Bir profesyonel, üstelik de adı artık dünyaca anılmaya başlayan bir profesyonel, böylesine gafleti yaşamamalıydı. 
     Emre’nin her geçen gün biraz daha artan performansını takdir ve hayranlıkla hepimiz izliyoruz. Lakin her geçen gün artan ve kendisine hiç yakışmayan agresifliklerinden de onun adına endişe duyuyoruz. 
     Endişe duyduğumuz bir başka gelişme de Galatasaray ile diğerleri arasındaki farkın giderek açılması. 
     Doğru, Galatasaray gerçekten de bir başka oynuyor. Daha sahaya çıktığında rakibe endişe ve korku salıyor. Gerçek bir aslan edasında... Gücünü biliyor, kendisine güveniyor, avını kıstırıp, parçalıyor. Tıpkı dün akşam da olduğu gibi. Emre’nin ilk golünün hemen ardından Hami’nin o nefis beraberlik volesi gelmese, maç daha ilk yarım saatte farka gidecek. Çünkü savunması darmadağınık olan Trabzonspor, dalga dalga gelen Galatasaray atakları karşısında direncini daha o dakikalarda yitirip, teslim bayrağını çekecek. 
     Hep diyoruz ya bu takım çok farklı. İşte o farklardan birisi. Ve çok önemlisi. Taffarel’in kornerden gelen topu hemen soldan atak yapan Hasan’a verişi ve o atak sonunda ikinci golün gelişi. Taffarel neden büyük, oyunun nasıl okunduğunu ve topun oyuna nasıl sokulduğunu ders verircesine her defasında gösterdiği için büyük. 
     Galatasaray’ı takdir etmemek olası değil. Ama keşke makas bu kadar açılmasa... Ve bir - iki takım daha oyun olarak Galatasaray’a yaklaşsa. 
     


 SPOR 






























</TEXT>
</DOC>
