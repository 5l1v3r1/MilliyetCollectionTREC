<DOC>
<DOCNO> 6699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sondun07.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bild gazetesi Türkiye'yi tanıttı 
</HEADLINE>
<TEXT>

     Almanya'da yayınlanan Bild gazetesi, bugünkü sayısında tatil ülkesi olarak Türkiye'ye geniş yer verdi. 
     ''Türkiye sahillerinde en güzel 7 tatil merkezi'' başlığıyla verilen haberde, Fethiye, Marmaris, Kaş, Kemer, Antalya, Side ve Alanya'daki tatil olanakları anlatıldı. 
     Türkiye'nin bir tatil ülkesi olarak geçen yıllarda gittikçe daha yoğun şekilde keşfedilmeye başlandığını yazan gazete, ''ince kum sahilleri, romantik körfezler, uygun fiyatlı aile otelleri ve birçok spor olanağı sunmasının yanı sıra Türkiye'nin uçakla sadece 3 saatlik mesafede bulunduğunu'' hatırlattı. 
     Fethiye'yi ''kumsal cenneti'' olarak tanımlayan gazete, burada bir çok güzel cafe ve restoranın, ayrıca ''cam gibi suyu olan'' Ölü Deniz'in bulunduğunu belirtti. Marmaris'i özellikle yatçılara tavsiye eden gazete, Kaş'ın ise genelde gençler tarafından tercih edildiğini yazdı.Bild gazetesi, Kemer'in doğa güzelliğinin etkileyici olduğunu ve Antalya'da olduğu gibi her türlü eğlence ve tatil imkanının bulunduğunu belirtti. 2 bin 500 yıllık geçmişe sahip olan Side'nin ise kuyumcu, diskotek ve barlarla dolu olduğuna işaret eden gazete, 15 kilometre uzunluğundaki sahilde sörf yapma olanağı olduğunu kaydetti. Gazete, Alanya'da tatil, eğlence ve spor olanaklarının yanı sıra tarihi birçok yer bulunduğunu ve buradaki sahilde Kleopatra'nın yıkandığını yazdı. 



</TEXT>
</DOC>
