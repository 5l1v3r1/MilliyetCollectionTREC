<DOC>
<DOCNO> 36866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/soneko06.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancıların İMKB'deki net satışları sürüyor 
</HEADLINE>
<TEXT>

     İstanbul Menkul Kıymetler Borsası İMKB ulusal pazarda yabancı yatırımcılar, bu yılın Temmuz ayında net 128 milyon 213 bin dolarlık satış yaptı. 
     İMKB'nin aylık bültenine göre, yabancı banka, aracı kurum veya şahıs nam ve hesabına ulusal pazarda gerçekleştirilen alım işlemleri 375 milyon 976 bin dolar olarak hesaplandı. Yabancı yatırımcıların geçtiğimiz ay yaptıkları satış tutarı ise 504 milyon 189 bin dolar olarak belirlendi. 
     Bu arada yabancı yatırımcılara ait saklama bakiyesi de Temmuz ayı itibariyle 3 milyar 938 milyon dolar ile son 30 ayın en düşük düzeyine geriledi. Yabancıların saklama bakiyesi, son olarak Ocak 1999'da 3 milyar 429 milyon dolar düzeyindeydi. 
     Yabancı yatırımcılar, en fazla işlem gerçekleştirdikleri ilk 10 hissede, Temmuz ayında Tüpraş dışında net satış yaptı. Yabancıların en fazla ilgi gösterdiği hisse olan YKB'de işlem hacmi 188 milyon 398 bin doları bulurken, bu hissede Haziran ayında net alım yapan yabancılar Temmuz'da satışa geçti. Yabancı yatırımcı Temmuz'da YKB hisselerinde net 32.3 milyon dolarlık satış gerçekleştirdi. En fazla işlem yapılan bir diğer hisse de, 126 milyon 671 bin dolarlık hacimle Garanti Bankası olurken, bu hissede de bir önceki aydaki net alış Temmuz'da net satışa dönüştü. Yabancıların en fazla işlem yaptığı ilk 10 hisse içinde net alım yaptıkları tek kağıt Tüpraş oldu. Haziran ayında da yabancıların en fazla net alım yaptıkları hisse olan Tüpraş'taki bu eğilim Temmuz'da da devam etti ve 3.9 milyon dolarlık net alım gerçekleştirildi. 







</TEXT>
</DOC>
