<DOC>
<DOCNO> 25255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/ekonomi/eko03.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Uğur Bayar Piyasalar eylülde açılır 
</HEADLINE>
<TEXT>

Özelleştirme İdaresi Başkanı Uğur Bayar, halka arzlar için uygun koşulların oluşması gerektiğini ve eylülde borsalarda bir hareketlenme olacağını belirtti 
     ANKARA Milliyet 

     IMF heyeti dün Özelleştirme İdaresi ÖİB Başkanı Uğur Bayar’ı ziyaret ederek, özelleştirme çalışmaları konusunda bilgi aldı. Görüşmeden sonra bir açıklama yapan Bayar, "Yatırım ortamının, uygun koşulların oluşmaması halinde, her şartta özelleştirme yaparız" dedi. 
     
     Halka arz piyasaya bağlı 
     Programın sürdürülmesi, yasaların geçmesi ve enflasyonun düşüşe geçmesiyle, Türkiye’nin görünümünün "yatırım yapılabilir" hale geleceğini belirten Bayar, "Eylül ayı ile birlikte Türkiye’deki borsalarda bir hareketlenme olacağını ümit ediyorum" diye konuştu. 
     Planlanan halka arzlar konusunda IMF’yi bilgilendirdiklerini anlatan Bayar, THY ile ilgili olarak da uluslararası hava yolları, piyasalar ve Türkiye’deki piyasaların gidişatına göre halka arz çalışması başlatılabileceğini söyledi. 
     Bayar, şöyle konuştu "THY’nin yüzde 1.8’i borsada işlem görüyor. Belki bunu arttırmaya yönelik hem daha sağlıklı bir fiyat istikrarını sağlayabilmek için hem de Morgan Stanley endeksi gibi, belirli bir işlem hacmine sahip şirketlerin alındığı endekse girmesini temin edecek büyüklükte, bir halka arz çalışması yapılabilir." 
     Tüpraş ve Petrol Ofisi’nde halka arz üzerinde çalışıldığını kaydeden Bayar, blok satılacaklardan Ataköy Marina ve Ticaret Merkezi’yle ilgili çalışmaların da devam ettiğini belirtti. Bayar, ayrıca, şeker fabrikalarının özelleştirilmesine ilişkin kanunda fabrikaların devri için konulan altı aylık süresinin bu ayın 20’sinde dolduğunu, bu sürenin uzaltılması çerçevesinde çalışmalar yapıldığını belirtti. 
     
     Türk Telekom 
     Türk Telekom için de yeni bir ihale komisyonu oluşturulacağını anımsatan Bayar, yasaya konulan altın hissenin Avrupa Birliği AB açısından sorun oluşturmadığını söyledi. Bayar, AB’nin, ulusal güvenlikle ilgili değil, sermaye hareketini engeller nitelikteki altın hisse uygulamasına karşı olduğunu vurguladı. 
     
THY Almanya’daki Türklere satılacak      Uğur Bayar, Türk Hava Yolları’nda THY yurtdışında çalışan işçileri de hedef alan bir halka arz üzerinde çalışıldığını açıkladı. "Almanya sermaye piyasaları son derece katı kurallara sahip bir piyasa, yapılacak halka arz, Almanya’daki Türk vatandaşlarıyla sınırlandırılamaz, bu Almanya’da yapılacak bir halka arzdır" diyen Bayar, bunun da mutlaka Frankfurt Borsası’na kote edilmiş bir halka arz olması gerektiğini söyledi. Bayar, "Frankfurt’ta kotasyon almak zaman olarak uzun sürerse, Almanya’daki vatandaşlarımızın, Türkiye’ye gelerek hisse almasını gerçekleştirebiliriz" dedi. 
     



 EKONOMİ 
























</TEXT>
</DOC>
