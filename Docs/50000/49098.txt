<DOC>
<DOCNO> 49098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sondun10.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşerref "Hedefine ulaşıncaya kadar ABD'ye destek vereceğiz" 
</HEADLINE>
<TEXT>

     Pakistan Devlet Başkanı Pervez Müşerref, ABD'nin askeri harekatı hedefine ulaşıncaya kadar destek vereceklerini söyledi. 
     Müşerref, İngiltere'de yayımlanan The Times Gazetesi'ne verdiği demeçte, ''Her askeri harekatın bir hedefi vardır ve bu hedeflere ulaşılmadan harekat sona ermez'' dedi. 
     ABD'ye, Afganistan'a yönelik harekatı hedefine ulaşıncaya kadar destek verme taahhüdünde bulunan Müşerref, ''Hedefe ulaşmadan yarıda bırakılan harekat başarıya ulaşamaz, bizim belirlediğimiz bir tarih sınırı bulunmuyor.'' dedi. 
     Pakistan'ın askeri harekatın bir parçası olduğunu söyleyen Müşerref, ''Harekat kısa olmalı ve siviller ölmemeli, aksi halde yalnızca Müslüman aleminin değil bütün dünyanın verdiği destek azalır. 
     Askeri yöntemlerle hedeflerimize ulaşmaya çalışmalıyız, bu hedeflere belirli bir zaman içinde ulaşamıyorsak, o zaman bizi aynı hedeflerin gerçekleştirilmesine götürecek olan siyasi stratejiye yönelmemiz gerekir'' diye konuştu. 
     






</TEXT>
</DOC>
