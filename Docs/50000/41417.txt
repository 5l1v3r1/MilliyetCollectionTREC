<DOC>
<DOCNO> 41417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/soneko18.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Oral "Mali hedeflerden sapma söz konusu değil" 
</HEADLINE>
<TEXT>

     Maliye Bakanı Sümer Oral, mali hedeflerden sapmanın söz konusu olmadığını söyledi. 
     2001 bütçe uygulamala sonuçlarının, program hedefleriyle tam bir uyum içinde olduğuna da işaret eden Bakan Oral, 2001 makro büyüklüklerinin henüz tespit edilmediğini vurguladı. 
     Bakan Oral, IMF Türkiye Masası Şefi Juha Kahkonen ile görüşmesinin ardından yaptığı açıklamada, Kahkonen ile görüşmelerinde 2001 yılının mali polika ve bütçe yönünden genel bir değerlendirmesini yaptıklarını, ayrıca 2002 yılı genel çizgileri üzerinde durduklarını söyledi. 2001 yılında bütçe uygulama sonuçlarının, program hedefleriyle tam bir uyum içinde seyrettiğine işaret eden Oral, gerek gelir gerçekleşmeleri gerekse harcama büyüklükleri bakımından, gayet uyumlu ve program hedefine uyan bir gelişme gösterdiğini, IMF heyetiyle yapılan görüşmede de bu konular üzerinde durduklarını söyledi. Bakan Oral, ''Bu uygulamayı aynen devam ettirme kararlılığı üzerinde, karşılıklı görüş beyanımız oldu'' dedi. Oral, kamu harcamaları konusunda uygulamaya kararlılıkla devam edeceklerini de belirtti. 
     Oral 2002 yılı makro büyüklüklerinin henüz tespit edilmediğini anlatırken, bu konuda Devlet Planlama Teşkilatı DPT , Hazine Müsteşarlığı, Maliye Bakanlığı ve Merkez Bankası yetkililerinin çalışmalarını sürdürdüklerini kaydetti. 
     Teknik çalışma yapıldıktan sonra, konunun Yüksek Planlama Kurulu ve Bakanlar Kurulu'na geleceğini hatırlatan Bakan Oral, görüşmede 2002 yılı bütçe rakamlarını etkileyecek olan unsurlar üzerinde değerlendirmeler yaptıklarını da bildirdi. Mali dengelerde bir sapma olmayacağını ifade eden Oral, bunun bir hükümet kararı olduğunu, ayrıca kamu harcamalarını titizlikle uygulayacaklarını ifade etti. 
     Maliye Bakanı Oral, daha sonra soruları yanıtladı. ''Sosyal güvenlik kuruluşlarının açıklarının bütçe üzerinde bir sıkıntı yaratıp yaratmayacağı'' şeklindeki bir soruya bakan Oral, ''O ayrıntılara girmedik'' yanıtını verdi. 2002 yılı bütçesi rakamlarında etkili olabilecek unsurlardan söz ettiğinin hatırlatılması üzerine de Oral, ''2002 yılına çok var'' dedi. ''Ek vergi söz konusu mu'' şeklindeki bir başka soruya karşılık Oral, ''O konulara girmedik'' demekle yetindi. Oral, ''2001 bütçe rakamlarında revizyon söz konusu mu '' şeklindeki soru üzerine de, ''bugünlük söyleyceklerim bu kadar'' yanıtını verdi. Toplantıya, Maliye Bakanlığı Müsteşarı Ertan Dikmen, Gelirler Genel Müdürü Akif Hamzaçebi ile Hazine Müsteşarlığı'ndan yetkililer katıldılar. IMF heyeti, sabah da Merkez Bankası yetkilileriyle biraraya geldi. 







</TEXT>
</DOC>
