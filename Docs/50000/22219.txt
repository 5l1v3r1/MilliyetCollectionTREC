<DOC>
<DOCNO> 22219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/spor/spo03.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan’a son şans 
</HEADLINE>
<TEXT>

Yönetim Kurulu, Gaziantepspor yenilgisi halinde son maça PAF takımı ile çıkmayı gündeme getirecek, kadroyu da yenileyecek 
     ERHAN TELLİ 

     GALATASARAY yönetimi, futbolcular için Gaziantep maçının son şans olduğu görüşünde birleşti. Eğer yenilgi alınır da Şampiyonlar Ligi şansı kaybedilirse operasyon için düğmeye basılacak. Takımın Trabzonspor ile yapacağı son maça PAF takımı ile çıkılması gündeme gelecek. Ayrıca Lucescu gönderilecek, gelecek sezon için de takım tamamen değiştirilecek. Yönetimin Faruk Süren de dahil maçı tam kadro halinde izleyeceği belirtildi. 
     
Cim - Bom önde      GALATASARAY ile Gaziantepspor, ligde 30. kez karşı karşıya gelecek. İki takım arasında yapılan maçlarda, Sarı - Kırmızılı ekibin galibiyet sayısında 16-6 üstünlüğü bulunuyor. İki ekip, aralarındaki 7 maçta da eşitliği bozamadı. Galatasaray’ın toplam 44 golüne, Gaziantepspor 19 golle karşılık verebildi. Cim - Bom, rakip sahada yapılan maçlarda rakibini 7 kez yenerken, ev sahibi ekip 3 kez sahadan galibiyetle ayrılabildi, 4 maç berabere bitti. Galatasaray, rakibine deplasmanda son 9 sezonda yenilmedi. 
     
Paralardan haber yok      SARI - Kırmızılı futbolcuların birikmiş alacaklarının yine ödenmemesi nedeniyle Gaziantep’e moralsiz gittikleri belirtildi. Cezalı Okan ve Popescu ile sakatlıkları süren Marcio - Hakan Ünsal ikilisi kadroda yer almadı. Sarı-Kırmızılılar dün sabah Florya’da yaptıkları çalışmanın ardından öğleden sonra özel bir uçakla Gaziantep’e gelirken, kafileyi taraftarlar karşıladı. 
     



 SPOR 



























</TEXT>
</DOC>
