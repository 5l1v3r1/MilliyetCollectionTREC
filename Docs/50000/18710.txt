<DOC>
<DOCNO> 18710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/ekonomi/eko02.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersümer’in istifası iyi bir adım oldu 
</HEADLINE>
<TEXT>

ABD’nin eski Ankara Büyükelçisi Parris, yabancıların yatırım için yolsuzlukla mücadelenin sonucunu beklediğini söyledi 
     SEÇKİN ÜREY İzmir 

     ABD eski Ankara Büyükelçisi Mark Parris Türkiye’de yolsuzlukla mücadeleyi tüm dünyanın dikkatle izlediğini ve Enerji ve Tabii Kaynaklar Bakanı Cumhur Ersümer’in istifasının iyi bir adım olduğunu söyledi. 
     
     Dünya sizi izliyor’ 
     Milliyet’in sorularını yanıtlayan Parris, "Dünyanın yolsuzlukla mücadele açısından bir adım atıldığını görmesi güven verici, kişiler ve isimler önemli değil, önemli olan böyle bir sürece girilmesi" dedi. 
     Yolsuzlukla mücadelenin çok iyi sonuç vermesinin yabancı yatırımcının Türkiye’ye gelmesine katkı sağlayacağını ifade eden Parris, bunun Türk toplumunun üzerindeki kamburları kaldıracağını söyledi. 
     Baker, Donelson, Bearman Caldwell hukuk firmalarının dış ilişkiler danışmanlığını yürüten Parris artık Türkiye’de resmi bir görevinin olmadığını ancak Amerikan iş dünyasıyla Türk iş dünyası arasında köprüler kurduğunu belirtti. Kendisinin görevden ayrıldığı sekiz aydan bu yana Türkiye’de büyük değişiklikler yaşandığını söyleyen Parris "Bunlar çok zor değişikliklerdi. Yaşanan son durumdan birçok yönde birçok kişi endişelendi. Türkiye’nin dostları olarak bizleri de endişelendirdi" dedi. 
     
     Toplum karar verecek’ 
     Türkiye’nin ekonomik krizi aşmak için doğru yolda olduğunu belirten Parris, Kemal Derviş’in ABD’ye ziyaretlerinin de bunu gösterdiğini belirtti. Yeni programı çok iyi bulduğunu belirten Parris bu programın Türk halkı için sadece ekonomik bir anlam taşımadığını ifade etti. 
     Parris şöyle konuştu "Türkiye ekonomik krizi aşmak için doğru yolda, ekonomik programın uygulanması halinde sürdürülebilir bir kalkınma başlayacaktır. Türkiye’nin uluslararası piyasalardaki güven ve kredibilitesi artacaktır. Ancak bu programla birlikte Türk toplumu nasıl bir toplum olacağına da karar verecektir." 
     



 EKONOMİ 


















</TEXT>
</DOC>
