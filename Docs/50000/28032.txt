<DOC>
<DOCNO> 28032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sondun03.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
New Yorklular timsah peşinde... 
</HEADLINE>
<TEXT>

     New Yorklular, kentin ortasındaki Central Park'ın havuzunda görülen 60 santim boyundaki yavru Amerikan timsahının peşine düştüler. 
     Aralarında polis görevlileri ile Park ve Bahçeler Müdürlüğü işçilerinin de bulunduğu onlarca kişi timsahı gördüklerini bildirdi. Bu arada Kent Çevre Koruma Dairesi Başkanı Charles Sturcken, yazılı bir açıklama yaparak, yavru timsahın, yakalandığı takdirde ''doğal ortamı'' olarak nitelendirdiği kanalizasyon şebekesine konulmasını önerdi. 
     Sturcken'in bu açıklaması önce şaka olarak algılandıysa da Daire Başkanı, ''bunun şaka veya yanlışlık olmadığını, hayvanın Central Park'taki havuzda kışı geçirmesine olanak bulunmadığını'' söyledi. Yavru timsahın, çıkışı bulunmayan havuzun içinde kaldığı takdirde kışın donarak öleceğini belirten Sturcken, kanalizasyon sisteminin açık havuza oranla çok daha ılık olduğunu ve timsahların doğal yaşam ortamı olan bataklıkları andırdığını kaydetti. Sturcken, 9 bin kilometre uzunluğunda tünellerden oluşan sisteme her gün 380 bin metreküp su pompalandığını ifade etti. 







</TEXT>
</DOC>
