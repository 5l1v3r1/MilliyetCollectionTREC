<DOC>
<DOCNO> 13519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/dunya/dun01.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahl ksız tuzak 
</HEADLINE>
<TEXT>

12 yaşındaki Filistinli bir çocuk, İsraillilerin bıraktığı bubi tuzaklı boks eldivenlerini eline alınca paramparça olarak can verdi 
     DIŞ Haberler ServİSİ 

     Filistinliler ile İsrail arasındaki çarpışmalar her geçen gün daha fazla sayıda çocuk kurban alıyor. Geçen yıl 28 Eylül’de, şimdiki İsrail Başbakan Ariel Şaron’un Kudüs’teki kutsal toprakları ziyaretiyle başlayan "ikinci intifada" her iki taraftan çocukları ölüme götürüyor. 
     Önceki gün El Halil kentinde babasının kucağındaki İsrailli bir kız bebeğin Filistinli keskin nişancılar tarafından vurularak öldürülmesinin ardından dün de Gazze Şeridi’nde Filistinli bir çocuk, arkadaşlarıyla yerde bulduğu ve bubi tuzağı olduğu tahmin edilen bir çift eldiveni almaya kalkmasıyla meydana gelen patlamada öldü. Patlamada 3 Filistinli çocuk yaralandı. 
     
Eldivenler patladı      Görgü tanıkları ve hastane yetkililerinin açıklamalarına göre, 12 yaşındaki Filistinli çocuk, Gazze Şeridi ile Mısır arasında sıkı kontrol altındaki sınır bölgesi yakınında yerde bulduğu boks eldivenlerini almak istedi. Çocuğun temasıyla patlayan bomba minik bedenini paramparça etti. Filistinliler, bombalı eldivenleri İsraillilerin bölgeye bıraktığını öne sürdüler. 
     Bu olaydan birkaç saat önce ise İsrail’in Kfar sava ile Batı Şeria’nın Kalkilya kentleri arasındaki Sdeh - Hemet köyü benzin istasyonuna intihar saldırısı düzenleyen Hamas militanı, kendisiyle birlikte 3 kişinin ölümüne neden oldu. Saldırıda 6 kişi yaralandı. 
     Batı Şeria’da Filistinli yaşlı bir kadın, İsrail askerlerinin attığı gözyaşartıcı bomba yüzünden yaşamını yitirdi. El Halil kentinde de, Yahudi yerleşimcilerin Filistinlilerin bazı araç ve evlerini ateşe verdikleri bildirildi. 
     


 DÜNYA 












</TEXT>
</DOC>
