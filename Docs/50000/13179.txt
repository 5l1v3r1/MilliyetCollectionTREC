<DOC>
<DOCNO> 13179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sontur15.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevi'nde şarap mayası 
</HEADLINE>
<TEXT>

     Kocaeli'nin Gebze ilçesindeki Özel Tip Cezaevi'nde yapılan aramada, bez afişten şarap mayasına kadar çeşitli malzemeler ele geçirildi. 
     İl Jandarma Komutanlığı'ndan yapılan açıklamada, geçtiğimiz hafta Cuma günü yapılan aramada, koğuşlardaki özel bölmeler ile yatak altlarına saklanan bez afişler, 5 bıçak, 7 şiş, 3 makas, 47 demir sopa, 50 tahta sopa, plastik eldivenler, elektrik kablosu ile 5 litre şarap ve şarap yapımında kullanılan 5 kilogram maya bulunduğu bildirildi. Soruşturmanın sürdüğü ifade edilen açıklamada, yakalanan malzemelerden sorumlu oldukları tespit edilen tutuklu ve hükümlüler hakkında yasal işlem yapılacağı kaydedildi. Terör suçlusu tutuklu ve hükümlülerin bulunduğu Gebze Özel Tip Cezaevi'nde, ''Hayata Dönüş Operasyonu'' sırasında yaşanan gerginlikte güvenlik güçlerine karşı koyanlar, Kandıra'daki F Tipi Cezaevi'ne nakledilmişlerdi. 




</TEXT>
</DOC>
