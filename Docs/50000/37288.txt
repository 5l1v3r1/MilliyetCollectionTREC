<DOC>
<DOCNO> 37288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sontur06.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yapışık ikizler', yürümeyi başarırsa ayrılmayacak... 
</HEADLINE>
<TEXT>

     Çukurova Üniversitesi Ç.Ü Tıp Fakültesi Balcalı Hastanesi'nde yaşamlarını sürdüren ve 24 Ağustos'ta 8'inci ayını dolduracak ''Siyam İkizleri''nin kaderi, atacakları adıma bağlı. 
     Yapışık ikizler, yürüyebilirlerse ortak yaşamlarını bu şekilde sürdürebilecekler, aksi durumda operasyon kaçınılmaz hale gelecek ve bu da birinin feda edilmesiyle sonuçlanacak. 
     Kahramanmaraş'ın Türkoğlu İlçesi'ne bağlı Kırmakaya Köyü'nde oturan ve eşi Yunus Tanrıkulu ile teyze çocuğu olan Hatice Tanrıkulu'nun 24 Aralık 2000 tarihinde dünyaya getirdiği ve Ç.Ü Tıp Fakültesi Balcalı Hastanesi Çocuk Cerrahi Servisi'nde yatan göbekten aşağısı tek yapışık ikizlerin bakımı sürüyor. 
     Artık süt, sıvı ve püre şeklindeki gıdaların verildiği Eda ve Seda, kaşıkla da beslenebiliyorlar. Ağırlıkları toplam 8 kilo 440 gram, boyları ise 64 santimetre olan yapışık ikizler, çevresindekilere tepki verip, gülücükler dağıtsalar da henüz destekli de olsa oturmayı başaramadılar. İki farklı kişilik sergileyen ikizlerin ayrılmaları da şimdilik imkansız görünüyor. 
     Vücutları yarım ay şeklinde yana yatık olan yapışık ikizlerin, ileride yürüyüp yürüyemeyecekleri, iki ayağın vücudu taşıyıp taşıyamayacağı konusunda şimdilik hiç kimse yorumda bulunamıyor. İkizlerin önce oturmayı başarmaları ümitle bekleniyor. İkizler gelecekte yürümeyi başarabilirlerse bu onlar için yaşamsal bir adım olacak. 
     
     Ayrılacaklar mı 
     Çocuk Cerrahisi Anabilim Dalı Başkanı Prof. Dr. Hasan Okur, yapışık ikizlerin birbirinden ayrılıp ayrılmayacaklarına, 24 Aralık 2001 tarihinden sonra bilimsel kurulun karar vereceğini söyledi. 
     Yapışık ikizlerin 2 kalp, iki baş ve 2 karaciğerinin bulunduğunu, göbekten aşağıdaki tüm organların ise tek olduğunu işaret eden Okur, şöyle konuştu 
     ''Benim kişisel görüşüm bu çocukların birbirinden ayrılmamasından yana. Çünkü, birini feda etmek düşünülemez. Ancak, ameliyattan sonra da yaşama şansları çok düşük. Bu konuda fazla bir ihtimal veremiyorum. Bebeklerin bir yaşını doldurmasından sonra bilimsel kurul bu konuyu tartışacak.'' 
     Okur, bebeklerin vücutlarının yarım ay şeklinde olmasının yürürken denge sağlanmasında zorluk yarattığına dikkati çekerek, şöyle devam etti 
     ''Yürüyebilirler mi, yürüyemezler mi Bu şimdilik belirsiz. Kiloları normal olan çocuklar, şimdilik destekle oturtulmaya çalışılıyor. Ancak bu henüz gerçekleşmedi. İleride yürüyebilirlerse operasyonla ayrılma olasılığı biraz daha zayıflayacak kanısındayım.'' 






</TEXT>
</DOC>
