<DOC>
<DOCNO> 39084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/son/soneko03.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Off-shorezede'lere başucu kitabı çıktı... 
</HEADLINE>
<TEXT>

     Tasarruflarını off-shore bankalarında değerlendirmek isteyen ve bunun sonucunda hem maddi hem de manevi anlamda büyük zarara uğrayan off-shorezedelerin paralarına kavuşabilmeleri için izlemeleri gereken hukuki yollar bir kitapta toplandı. 
     Ankara'da bulunan Sarıibrahimoğlu Hukuk Bürosu tarafından hazırlanan ''Offshore Bankacılığı'' kitabında, yurtdışındaki alacakların nasıl tahsil edileceği anlatılıyor. 
     Kitapta, birçok insan için off-shore sözünün kaygısız rahat bir hayat tarzını, tropikal sahilleri, lüks villaları ve tekneleri anımsattığı, hatta hayal edebileceğinin çok ötesinde düşünceler çağrıştırdığı ifade ediliyor. 
     Off-shore kelimesinin, insanın kendi ülkesinin dışında kalan herhangi bir ülke veya yargı çevresi anlamına geldiği ifade edilen kitapta, söz konusu kelimenin, bir insanın vatanının dışında varolan aktifleri yapılandırmakta olan stratejilerin biraraya gelmesinden oluşan bir kavram olduğu dile getiriliyor. 
     Off-shore kavramının servet korumasıyla özdeşleştirilmesinin, bazı ülkelerin yabancılara normal şartlar altında kendi ülkelerinde yararlanamayacakları destekleyici ve koruyucu mekanizmalar sağlamasından kaynaklandığı vurgulanan kitapta, off-shore tröst şirketleri ve off-shore bankacılık olmak üzere 2 çeşit off-shore yatırımı bulunduğu hatırlatılıyor ve bu yatırımlar ile off-shore yargı çevreleri, kara para aklama, kaçakçılık, dolandırıcılık, bankacılık suçları konularında geniş yer veriliyor. 
     Kitapta, bankalardan yurtdışına gönderilen paralara nasıl ulaşıldığı ve bu konuda devletin gücü de anlatılıyor. 
     
     Offshorezede'nin hukuki durumu 
     Kitapta, şunlar kaydediliyor 
     ''Önde gelen vergi cennetlerinden biri olan British Virgin Islands BVI , ayrıca Jersey ve Bahamalar gibi off-shore merkezlerinde gizlilik kuralının ne kadar sıkı uygulandığı düşünülürse, doğru yöntemler kullanarak yapılan takipler aracılığıyla Türk devletinin elini dünyanın 4 bir yanına uzatmak ve paraların bulundukları yerlerden tekrar kaçırılmasını engellemek üzere ihtiyati tedbirler alınması gibi olumlu sonuçlar elde etmek ve yurtdışına çıkarılan paraların ekonomiye dönüşünü sağlamak mümkün olmaktadır. 
     Bilindiği üzere off-shore merkezlerine yapılan para transferlerinin fiziksel olarak transferi söz konusu değil. Ancak takipler açısından önemli olan paraların ne gibi işlemler gördüğünün tam olarak tespit edilmesidir. Ancak bu tespitin yapılması halinde off-shorezede, neyi nereden talep edeceğini bilecek duruma gelir. Bu nedenle bu merkezlerin adli makamlarından yapılan istinabe talepleri aracılığıyla paranın seyrini takip etmek mümkün olur ve bir vergi cennetine kaçırılan paranın izi İngiltere ve ABD gibi ülkelerde dahi bulunabilir.'' 
     
     Çözüm... 
     Kitabın sonuç bölümünde, off-shore bankacılığın dünya bankacılık sisteminin bir gerçeği olduğunun kabul edilmesi gerektiği ifade edilerek, şöyle deniliyor. 
     ''Bu nedenle, off-shore bankacılığını yasaklamak düşüncesinin, yabancı bankalar karşısında Türk bankacılık sistemini zayıflatacağı, sonuçta da haksız rekabete ve zarara yol açacağı sonucuna varıyoruz. Çözüm, off-shore bankacılığı dahil tüm bankacılık sistemini idare etmek yerine yönetmekten geçer. Yönetmek ise öncellikle zamanında ve etkin önlemlerle bankaların zarara uğratılmalarına izin vermemekle mümkündür.'' 






</TEXT>
</DOC>
