<DOC>
<DOCNO> 15890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sondun05.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayvanlı milletvekiline kadın meslektaşına vurduğu için ceza 
</HEADLINE>
<TEXT>

     Tayvan'da bir milletvekili, bir kadın milletvekiline vurduğu için 6 ay meclisten uzaklaştırma cezası aldı. 
     Parlamentoda yapılan oylamada, Lo Fu-chu'ya disiplin cezası verilmesi oy çokluğuyla kabul edildi. Lo'nun, bir kadın milletvekiline vurarak, parlamentonun saygınlığını bozduğu belirtildi. 
     Lo'nun benzer olaylara karışmasına rağmen hiçbir zaman cezalandırılmadığı belirtilirken, Taylan'da bir milletvekilinin şiddet kullandığı için ilk kez cezalandırıldığı kaydedildi. Lo'nun vurduğu muhalefetteki parti üyesi Diane Lee, ''bu kararın, parlamentodaki şiddeti sona erdiren bir dönüm noktası olmasını umduğunu'' söyledi. Tayvan'da, parlamentoda geçen ay yapılan eğitim komisyonu toplantısında, Lo, Lee'nin saçını çekmiş ve ona tokat atmıştı. Toplantı odasındaki kameraların çektiği kavganın görüntüleri televizyon kanallarında yayımlanmıştı. 




</TEXT>
</DOC>
