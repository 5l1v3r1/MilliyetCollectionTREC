<DOC>
<DOCNO> 16379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/spor/spo03.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan ve K.Emre için resmi teklif 
</HEADLINE>
<TEXT>

Inter, yönetime bir yazı gönderip, iki yıldız için görüşme talebinde bulundu 
     İTALYA’nın Inter kulübü, resmi bir yazı gönderip, Galatasaray yönetimine Okan ve Emre için masaya oturma teklifinde bulundu. İtalyan yöneticiler, iki futbolcuyla anlaştıklarını, bonservis sorununu FIFA’ya gidilmeden çözmek istediklerini ilettiler. 
     LUCESCU, Paskalya bayramı olduğunu ve Antalya galibiyetiyle çifte sevinç yaşadığını söyledi. Rumen hoca, Real Madrid karşılaşması için de, "Her maçın kendisine özgü macerası ve hikayesi vardır. Neler olacağını hep birlikte göreceğiz" diye konuştu. 
     
Bilette damping      Galatasaraylı yöneticiler Antalyaspor ile oynanacak olan maçın başlamasına birkaç saat kala tribünleri boş görünce bilet fiyatlarını ucuzlattılar. Yöneticiler 5 milyondan satılan açık tribün biletlerini 3 milyona 15 milyondan satılan kapalı tribün biletlerini de 10 milyona indirdiler. 
     
     Sürpriz kadro 
     Lucescu haftalardır sakatlığını öne sürerek sorun yaratan Jardel'i 18 kişilik maç kadrosuna aldı. Rumen hoca Jardel'e ikinci yarı Serkan'ın yerine görev verirken, doktorlar tarafından dinlenmesi önerilen Hasan Şaş'ı Real Madrid maçını düşünerek yedek soyundurdu. Ayrıca Real Madrid maçında cezalı olduğu için yer almayacak Popescu'nun yerine Emre Aşık'ı oyuna sürdü. 
     
     Fatih sol kanatta 
     Galatasaray Teknik Direketörü Lucescu Ergün'ün sakatlığı nedeniyle Antalyaspor karşısında genç oyuncusu Fatih'e savunmanın sol kanadında görev verdi. Fatih yeni yerine alışmakta güçlük çekerken, sağ kanatta oynayan Capone da sık sık yaptığı hatalarlada dikkat çekti. 
     
     K.Emre - Uğur tartıştı 
     İLK yarının son dakikalarında Emre ile Atilla arasında geçen ikili mücadele sonrasında ortalık bir anda karıştı. Antalyaspor yedek kulübesi saha kenarına gelerek hakeme Emre'nin dirsek attığını söylerken Galatasaraylı oyunculardan da bu olaya büyük tepki geldi. İlk yarının bitiş düdüğü ile birlikte Emre ile üzerine yürümeye çalışan Uğur arasında tartışma yaşandı, kavganın büyümesini iki takım oyuncuları önledi. 
     


 SPOR 























</TEXT>
</DOC>
