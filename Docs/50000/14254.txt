<DOC>
<DOCNO> 14254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/son/sonspo04.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, 5 haftalık zorlu viraja giriyor 
</HEADLINE>
<TEXT>

     Ligde en yakın takipçisi Galatasaray'dan 1 maç fazlasıyla, 6 puan farkla lider durumda bulunan Fenerbahçe'yi, 5 haftalık periyotta birbirinden zorlu sınavlar bekliyor. 
     Sarı-lacivertliler, 5 haftalık periyotta ligde ve Türkiye Kupası'nda oldukça zorlu 6 maça çıkacak. 
     Ligin 27. haftasında deplasmanda Denizlispor'a konuk olacak ''Sarı Kanaryalar'', 11 Nisan Çarşamba günü ise Türkiye Kupası finalinde Kayseri'de Gençlerbirliği ile karşılaşacak. Bu maçın ardından ligin 28. haftasında, son haftaların formda takımı Ankaragücü ile karşı karşıya gelecek olan Fenerbahçe'nin, 29. haftadaki rakibi ise zirve yarışında iddialı durumda bulunan Gaziantepspor olacak. 
     Sarı-lacivertliler, ligde 30. haftada deplasmanda Trabzonspor ile karşılaştıktan sonra, 31. haftada, belki de ligdeki şampiyonluk düğümünü çözecek olan maçta, Galatasaray ile Kadıköy'de kozlarını paylaşacak. 
     Fenerbahçe, önündeki bu 5 haftalık periyotta yapacağı 6 maçta sergileyeceği performansla, lig ve Türkiye Kupası'ndaki kaderini çok büyük ölçüde çizecek. 
     
     




</TEXT>
</DOC>
