<DOC>
<DOCNO> 24321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sonspo09.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor "Önce teknik direktör sorununu çözeceğiz" 
</HEADLINE>
<TEXT>

     Ligde sezonu 3. sırada tamamlayan ve UEFA Kupası'na 2. kez üst üste katılma şansı yakaladıktan sonra bugün itibarıyla Sakıp Özberk ile yolları ayrılan Gaziantepspor'da, teknik direktör arayışları sürüyor. 
     Kulüp basın sözcüsü Kamil Gerecçi, yönetimden yetki alan kulüp başkanı Celal Doğan ve profesyonel futbol şubesi sorumlusu Asım Atmaz'ın, bu konuda bazı girişimlerde bulanacaklarını söyledi. Yeni teknik direktörün bu hafta sonuna dek belli olacağını ifade eden Gereçci, ''Takımı tanıyan, tüm mesaisini Gaziantepspor'a ayırabilecek, genç ve başarılı bir ismi göreve getireceğiz. Yeni teknik direktörün yeniden bizi başarıya taşıyacağından kimsenin kuşkusu olmasın'' dedi. 
     Teknik direktörün belli olmasından sonra, izin verilen futbolcuların 10 Haziran'da iç transfer görüşmeleri için Gaziantep'e geleceklerini kaydeden Gereçci, şöyle devam etti 
     'Aldığı başarılı sonuçlarla ligi 3. sırada tamamlayan ve Türkiye'yi UEFA Kupası'nda temsil etme hakkını kazanan kadroyu bozmamak niyetindeyiz. Ama gitmek isteyeni tutamayız. Başarılı olmuş, Gaziantepspor'da forma giymek isteyen kaliteli 4 yerli ve 1 de yabancı oyuncu alacağız. Transferde her zaman olduğu gibi peşin alış ve satış yapacağız. Takas yöntemine pek sıcak bakmıyoruz. Oyuncu isteyen kulüp parasını verip alır, oynatamadığı, sorunlu oyuncuyu nasıl oynatacağız '' 
     
     Dolar ve mark dönemi sona erdi 
     Gerecçi, naklen yayın ihalesinden payına düşen para ve yetiştirdiği futbolcuyu satarak ayakta kalan dar gelirli Anadolu kulüplerinin yanı sıra, büyük kulüplerin de bu sezon transferde ''dolar'' veya ''mark'' bazında bir sözleşme imzalayacaklarına olasılık vermediğini bildirdi. 
     'Ülke uçurumun eşiğine gelmiş, tüm ekonomistler, yetkililer Türkiye'yi kurtarmak için çabalarken, kulüplerin dolar ve mark üzerinden sözleşme yapma çılgınlığına son vermesi gerekiyor'' diyen Gereçci, sözlerini şöyle tamamladı 
     'Kulüplerin futbolcularla Türk Lirası bazında anlaşma yapacaklarını düşünüyoruz. Çünkü bu dönemde döviz el yakıyor ve kurun ne olacağı belli değil. Gaziantepspor olarak tüm sözleşmelerimizi Türk Lirası üzerinden yapacağız. Bunu kabul etmeyen futbolcu kendi bilir. Kaldıramayacağımız yükün altına giremeyiz.'' Bu arada Gaziantepspor'da, teknik direktörlüğe büyük bir olasılıkla Samet Aybaba'nın getirilmesi bekleniyor. Ankaragücü ile sözleşmesi bulunan Ersun Yanal üzerinde de durulduğu öğrenildi. 






</TEXT>
</DOC>
