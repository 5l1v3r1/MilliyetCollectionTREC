<DOC>
<DOCNO> 18684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sontur04.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Ecevit kurultay salonunda 
</HEADLINE>
<TEXT>

     DSP Genel Başkanı, Başbakan Bülent Ecevit, eşi Rahşan Ecevit'le birlikte, partisinin 5. Olağan Büyük Kurultayı'nın yapıldığı ASKİ Spor Tesisleri'ndeki yerini aldı. 
     Geniş güvenlik önlemleri altında kurultayın yapıldığı salona gelen Ecevit ve eşi, salon dışındaki partililerin, ''Başbakan Ecevit'', ''Halkçı Ecevit'' sloganları ve Kırklareli Halk Oyunları Ekibi'nin gösterisiyle karşılandı. 
     Partililerin, ''Ecevit buraya'' şeklinde tempo tutmaları üzerine, Ecevit ve eşi, polis kordonuna kadar gelerek, partilileri selamladılar. 
     Ecevit ve eşi, daha sonra, DSP Genel Başkan Yardımcısı Tayfun İçli eşliğinde saat 11.00'de salona girdiler. 
     Ecevit çiftini, salonda bulunanlar, ''Halkçı Ecevit'', ''Türkiye Seninle Gurur Duyuyor'', ''Geliyor, Geliyor Karaoğlan Geliyor'', ''Ecevit Nerede, Biz Oradayız'', ''Türkiye'de Tek Yol, Demokratik Sol'' sloganları ile karşıladı. Ecevit ve eşi daha sonra protokol bölümüne gelerek kendileri için hazırlanmış ve üzerine gül yaprakları dökülmüş platformdan salonda bulunan partilileri ve delegeleri selamladılar. Ecevit'lere, gelişlerinde beyaz balerin kıyafeti giymiş iki kız çocuğu tarafından çiçekler verildi. Başbakan Ecevit ve Rahşan Ecevit, basın mensuplarının isteği üzerine el ele tutuşarak salondakileri yeniden selamladılar. Bu arada, genel başkanlığa aday olduğunu açıklayan Aydın Milletvekili Sema Pişkinsüt'ün de Ecevitler'in salona girişi sırasında ayağa kalkarak, alkışlara eşlik ettiği görüldü. Pişkinsüt'ün, daha sonra Ecevitler'in yanına giderek, ''Hoşgeldiniz'' dediği duyuldu. 







</TEXT>
</DOC>
