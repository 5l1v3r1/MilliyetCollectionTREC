<DOC>
<DOCNO> 47783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/ekonomi/eko06a.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşten çıkartıp, maaş ödeyecekler 
</HEADLINE>
<TEXT>

Kamu bankaları, diğer kamu kuruluşlarına devrettikleri personelin maaşlarını ödemeyi sürdürecek 
     HARUN GÜREK Ankara 

     Yeniden yapılandırmaya tabi tutulan Ziraat Bankası ile Halkbank, 2002’de diğer kamu kuruluşlarına devrettikleri personelin maaş ve ikramiyelerini ödemeyi sürdürecek. 
     2002 Bütçe Tasarısı’na eklenen madde ile bu bankaların devrettikleri personelin maaş ve diğer özlük haklarını Maliye Bakanlığı Merkez Saymanlığı’na yatırmaları öngörüldü. Böylece, kamu bankalarından gelecek personelin maaşı bütçeye yük olmayacak. 
     Kamu kuruluşları ile KİT’ler de 2002 yılında özel güvenlik görevlisi almayacak, ihtiyaçlarını ya kendi bünyelerinden istekli olan memur ve işçilerden ya da diğer kuruluşlardan ihtiyaç fazlası personeli transfer ederek karşılayacak. 2002’de bütçeyle ayrılan ödeneklerin borç ödemesine yetmemesi olasılığına karşı da önlem alınıyor. Ayrılan ödenek yetmezse, faizler 2003 yılı bütçesinden ödenecek. 
     
     Yetki Oral’da 
     Bu arada Maliye Bakanı Sümer Oral da harcamaları kısmak için büyük yetkilerle donatıldı. Bütçe tasarısına göre, kamu kuruluşları boşalacak kadrolarının yüzde 80’i kadar memur alabilecek. Oral, bu yüzde 80’in kullanılmasında tek yetkili olacak. Oral izin vermezse, kamu kuruluşları hiçbir memur alamayacak. 
     



 EKONOMİ 





















</TEXT>
</DOC>
