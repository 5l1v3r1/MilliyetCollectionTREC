<DOC>
<DOCNO> 9077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sontur06.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK başladı, Türkiye nefesini tuttu sonucu bekliyor 
</HEADLINE>
<TEXT>

     Milli Güvenlik Kurulu MGK , Cumhurbaşkanı Ahmet Necdet Sezer'in başkanlığında toplandı. 
     Çankaya Köşkü'ndeki toplantı, saat 09.30'da başladı. Toplantı, 19 Şubat Pazartesi günü yarım kalan Şubat ayı olağan toplantısının devamı niteliği taşıyor. Cumhurbaşkanı Ahmet Necdet Sezer, 19 Şubat'ta yapılan toplantının açılışında çeşitli değerlendirmelerde bulunmuş, bunun üzerine yaşanan tartışma sonucu Başbakan Bülent Ecevit ve hükümet üyeleri toplantıyı terk etmişlerdi. 
     Kurul üyeleri ve MGK toplantılarına katılan bürokratlar saat 08.45'ten itibaren Çankaya Köşkü'ne giriş yaptılar. Bu arada, kurul toplantılarına sürekli olarak katılan bürokratlar arasında yer almayan AB Genel Sekreteri Volkan Vural'ın da Çankaya Köşkü'ne geldiği gözlendi. 19 Şubat'taki toplantıda yaşanan kriz nedeniyle bugünkü toplantıya basın mensupları yoğun ilgi gösterdi. 
     Basına kapalı gerçekleştirilen toplantı için çok sayıda gazeteci, Çankaya Köşkü 1 Numaralı Giriş Kapısı'nda yerini aldı. Çankaya Köşkü 1 Numaralı Giriş Kapısı önünde naklen yayın araçları ve diğer araçlar nedeniyle yoğun bir trafik yaşandı. 




</TEXT>
</DOC>
