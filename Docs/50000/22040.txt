<DOC>
<DOCNO> 22040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/guncel/agun.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan yavrum nereye 
</HEADLINE>
<TEXT>

Şehitlerimizin cenazelerinde anaların, babaların, dul kalan eşlerin acı çığlıkları yetim yavruların hıçkırıklarına karıştı 
     Malatya'da şehit olan 9 asker, dün binlerce vatandaşla subay ve astsubayın katıldığı Ankara Kocatepe Camii'ndeki törenle son yolculuklarına uğurlandı. Cenaze namazında kadınlar da saf tuttu. 
     Ankaralı subay, astsubay ve er olmak üzere 9 şehit için düzenlenen törene, başta Cumhurbaşkanı Ahmet Necdet Sezer olmak üzere devletin zirvesi katıldı. 
     
Sağlık ekipleri bekledi      Tören alanında şehit yakınları için sandalyelerle gölgeliklerin bulunduğu ayrı bir bölüm hazırlandı. Şehit yakınları, başsağlığı dileklerini bu bölümde kabul etti. Ailelerin yanında Sağlık Bakanlığı ile GATA personeli hemşire ve doktorlar da müdahale için hazır bulundu. 
     Cenaze namazı öncesinde, şehit Binbaşı Lütfi Ceylan'ın kızı Nihal Ceylan, babasının tabutuna kırmızı karanfil bıraktı. Şehit binbaşının annesi naaşın başında "Aslan yavrum nereye " diye ağladı. 
     Malatya'da ve Ankara'da düşen uçakların üretici firması Eabs Casa firması ile Türk Ortodoks Patrikhanesi de çelenk gönderdi. 
     Cenaze namazını, Diyanet İşleri Başkanı Mehmet Nuri Yılmaz, her naaşın önünde ayrı ayrı kıldırdı. 
     Namazın ardından şehitler, Cebeci Şehitliği'ne götürüldü. Şehitlerin naaşları, askerlerin saygı atışından sonra toprağa verildi. 
     
Devletin zirvesinden, şehide son görev      Ankara’daki törene Cumhurbaşkanı Ahmet Necdet Sezer, TBMM Başkanı Ömer İzgi, Başbakan Bülent Ecevit, Genelkurmay Başkanı Org. Hüseyin Kıvrıkoğlu, Başbakan Yardımcıları Devlet Bahçeli, Mesut Yılmaz, Hüsamettin Özkan, Kuvvet Komutanları, Jandarma Genel Komutanı Org. Aytaç Yalman, Yargıtay Başkanı Sami Selçuk, bakanlar, siyasi partilerin genel başkanları, milletvekilleri ve vatandaşlar katıldı. 
     
ELVEDA AŞKIM’      Şehit Başçavuş Mikail Altıntaş’ın eşi Nuray Altıntaş, Osmaniye’deki törende bayrağa sarılı tabuta sarılıp Elveda aşkım’ diyerek, hayat arkadaşıyla vedalaştı. Altıntaş teselliyi, 1.5 yaşındaki çocuğunda arayacak. 
     
NİŞANLININ ÇIĞLIĞI      İzmir Kemalpaşa’da toprağa verilen İsa Türkmen için de gözyaşları sel oldu. Türkmen’in tabutuna sarılan nişanlısı Nursen, sinir krizleri geçirdi. Anne Türkmen de tabutun başından bir an olsun ayrılmadı. 
     
ARKADAŞA GÖZYAŞI      Malatya’daki kazanın dokuz şehidinin cenazesi, Ankara Cebeci Şehitliği’nde toprağa verildi. Hıçkırıklara boğulan şehitlerin görev arkadaşları, acılarını birbirlerine sarılarak dindirmeye çalıştı. 
     



 GÜNCEL 



















</TEXT>
</DOC>
