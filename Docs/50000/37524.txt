<DOC>
<DOCNO> 37524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/siyaset/siy01.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’a demokrasi tepkisi 
</HEADLINE>
<TEXT>
Hani liderlik sultası yoktu 
     ABDULLAH KARAKUŞ Ankara 

     Liderlik oligarşisi olmayacak" diye yola çıkan Recep Tayyip Erdoğan, genel başkanlığının ilk gününde liste dayatınca milletvekilleri isyan etti. Erdoğan'ın hazırladığı asil listede olmayarak yedek listede yer alan üç milletvekili, bu listeden isimlerinin çıkarılmasını istedi. İki milletvekili de oy kullanmadan toplantıyı terk etti. 
     Erdoğan, dünkü ilk sınavında "Demokrasi yok" tepkisiyle karşılaştı. Daha önceden çarşaf liste olacağının açıklanmasına rağmen dünkü 50 kişilik MKYK listesinin belirlenmesi için Erdoğan 45 kişilik asil liste, 24 kişilik yedek liste verdi. Erdoğan, bunun dışında da beş kişilik genel başkan kontenjanı için 16 kişilik liste önerdi. 
     Erdoğan'ın liste dayatması karşısında "Biz asil listede yer almak istiyoruz" diyen Eyüp Sanay, Musa Uzunkaya ve Mehmet Çiçek yedek listeden çıkarılmalarını istedi. Bunun üzerine bu milletvekillerine "Sizi ombudsman yapalım" önerisi götürüldü. Öneriyi kabul etmeyen milletvekilleri toplantıdan ayrıldı. Milletvekilleri Mustafa Baş ve Veli Seyda da oy kullanmadan toplantı salonunu terk etti. Erdoğan'ın listesi delinmeden kabul edildi. Ayrıca Erdoğan'ın kontenjan adaylarından Ayşe Böhürler de MKYK'ya seçildi. Böylece MKYK'ya üçü türbanlı, beş kadın girdi. 
     
     Başkanlık Divanı bugüne kaldı 
     Bu tartışmalar yüzünden dün yapılması planlanan Başkanlık Divanı seçimi bugüne kaldı. Erdoğan'ın listesinde avukatı Hayati Yazıcı'nın dışında diğer partilerden transfer olarak gelen Necati Çetinkaya, Ertuğrul Yalçınbayır da bulundu. Diğer transfer Hüseyin Çelik'in de Grup Başkanvekili yapılacağı kaydedildi. 
     
Aftan yararlandı ama karşı      ANKARA Milliyet 

     Basın yoluyla işlenen suçlara ilişkin aftan yararlanarak cezası ertelenen ve siyasi yasağı ortadan kalkan Recep Tayyip Erdoğan, AK Parti'nin programına afla ilgili ilginç bir madde koydu. Programda, "Kamu vicdanında yarattığı tahribat nedeniyle af kanunu çıkarılmasından azami ölçüde kaçınılacaktır" denildi. 
     AK Parti'nin programından bazı bölümler şöyle 
     "- Partimiz, dini, insanlığın en önemli kurumlarından biri laikliği ise demokrasinin gerekli şartı, din ve vicdan hürriyetinin teminatı olarak görür. Laikliğin din düşmanlığı şeklinde yorumlanmasına karşıyız. 
     - Partimiz, kutsal dini değerlerin ve etnisitenin istismar edilerek siyaset malzemesi yapılmasını reddeder." 
     
Meclis grubuna ceple mesaj      SALİHA ÇOLAK Ankara 

     Recep Tayyip Erdoğan, milletvekili olmadığı için, "grup başkanı" olamadığı partisinin Meclis’teki ikinci adamı olacak. Meclis Başkanlığı ancak grup başkanları ve vekillerine oda veriyor. Daha önce farklı uygulamalar da olsa, bu kez başkanlığın oda vermeyi düşünmediği Erdoğan Grup Başkanı ile aynı odayı kullanacak. 
     Meclis’e "misafir" olarak girip çıkacak olan Erdoğan’ın kapıda kart alması gerekebilecek. Ancak pratikte hoş olmayacak bu uygulamaya gidilmemesi bekleniyor. 
     Erdoğan, Genel Kurul’u izlemek istediğinde ancak izleyici locasına kadar girebilecek. Bu nedenle önemli oylamalar ya da konuşmalar sırasında gruba h kim olabilmek ve talimat vermek için cep telefonunu kullanacak. 
     



 SİYASET 















</TEXT>
</DOC>
