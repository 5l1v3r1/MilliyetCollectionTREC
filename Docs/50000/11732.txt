<DOC>
<DOCNO> 11732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/sontur14.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kokain içmekten gözaltına alınan Fatih Ürek ve Azer Bülbül serbest 
</HEADLINE>
<TEXT>

     İstanbul'da kokain satıcılığı yapan bir kişinin sorgulanması sonucu gözlem altına alınan şarkıcı Fatih Ürek ve ''Azer Bülbül'' olarak bilinen Subutay Keskin'in de aralarında bulunduğu 8 kişi, İstanbul DGM Cumhuriyet Savcılığı'nca serbest bırakılırken, uyuşturucu satıcısı 2 kişi tutuklandı. 
     Narkotik Şube Müdürlüğü'ndeki sorguları tamamlanan şarkıcı Fatih Ürek ve Subutay Keskin, eski Malatyaspor Kulübü Başkanı Turan Çevik, menajer Mustafa Kocadağ, ''Zaza Şehmuz'' lakaplı Şehmuz Ilgın, uyuşturucu satıcıları Mehmet Demir ve Murat Çavuş ile olayla ilgili yakalanan Murat Demir, Cavit Can Kılbey ve Murat Değer, İstanbul DGM Cumhuriyet Başsavcılığı'na sevk edildi. 
     DGM Cumhuriyet Savcısı Turan Çolakkadı tarafından sorgulanan Mehmet Demir ile Murat Çavuş tutuklanmaları istemiyle Nöbetçi 3 No'lu DGM'ye gönderilirken, Fatih Ürek ve Subutay Keskin'in de aralarında bulunduğu diğer 8 kişi ise serbest bırakıldı. Nöbetçi DGM Yedek Hakimliği'nde tekrar sorgulanan Demir ile Çavuş, ''Teşekkül oluşturarak uyuşturucu ticareti yapmak'' suçundan tutuklanarak cezaevine gönderildi. DGM Savcılığı tarafından serbest bırakılan 8 kişiden bazılarının, ifadelerinde uyuşturucu kullandıklarını itiraf ettikleri öğrenildi. 




</TEXT>
</DOC>
