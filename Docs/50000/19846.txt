<DOC>
<DOCNO> 19846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/son/soneko01.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergide denetime ekonomik kriz molası... 
</HEADLINE>
<TEXT>

     Ekonomik kriz ve piyasalardaki daralmanın ardından, Maliye Bakanlığı da merkezi denetim elemanlarının illerde gerçekleştirecekleri vergi incelemelerini bir süre erteledi. 
     Hesap Uzmanları, Teftiş Kurulu'nda çalışan müfettişler ve Gelirler Kontrolörlerinin ''Turne'' adı verilen illerde gerçekleştirdikleri vergi denetimlerinin ekonomik gelişmeler nedeniyle bu yıl geç başlatılması kararlaştırıldı. 
     Vergi incelemelerinde ana kuruluş durumunda bulunan Hesap Uzmanları Kurulu, Nisan ya da en geç Mayıs başında uygulamaya koyduğu turne programlarını, Temmuz'a kaydırdı. Aynı şekilde Gelirler Kontrolörleri ile müfettişlerin de Temmuz'dan itibaren illere turne düzenleyecekleri belirtildi. Bu arada her 3 merkezi denetim biriminin de turne dışındaki incelemelerinin sürdüğü, bu kapsamda Bufolo, Paraşüt, Balina gibi çeşitli operasyonların ardından Antalya'daki Arazi operasyonunda da 2 müfettişin görevlendirildiği öğrenildi. 







</TEXT>
</DOC>
