<DOC>
<DOCNO> 17049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sondun09.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosova'da Sırp göstericileri dağıtmak için göz yaşartıcı bomba kullanıldı 
</HEADLINE>
<TEXT>

     Kosova Barış Gücü KFOR askerleri, Sırbistan sınırında oluşturulan gümrük noktalarını protesto için bölgenin kuzeyindeki yollara barikat kuran Sırpları göz yaşartıcı bomba kullanarak dağıttı. 
     KFOR bünyesindeki Fransız birliğinden Teğmen Francis Megerlin, Mitroviça kenti ve Sırbistan sınırı arasındaki üç karayoluna barikat kuran Sırpları dağıttıklarını söyledi. 
     Megerlin, Fransız askerlerinin taş atan Sırplara karşı göz yaşartıcı bomba kullanığını, olaylarda yaralanan kimse olmadığını ve bir Sırpın tutuklandığını kaydetti. Megerlin, ''Yalnızca üç karayolundaki barikatları kaldırdık, çünkü gösteri yapmak hareket özgürlüğünü kısıtlamadığı sürece demokratik bir haktır'' dedi. KFOR güçlerinin Zvecan, Zupce ve Loziste bölgelerinden kuzeydeki Sırbistan sınırına uzanan karayollarında kontrolü ele aldığı belirtilirken, bir Sırp'ın tutuklanmasını protesto için Mitroviça'nın kuzeyinde 100'den fazla kişinin BM polis binası önünde toplandığı kaydedildi. Sırplar, Kosova'da oluşturulan ''gümrük noktalarının'' kendilerini Yugoslavya'dan koparmayı amaçladığını öne sürerek bir süreden beri gösteriler düzenliyor. BM yetkilileri, buraların gümrük noktaları olmadığını, Yugoslavya'dan Kosova'ya vergisiz gelen sigara, yakıt, içki ve lüks mallara vergi koyarak gelir elde etmeyi amaçladıklarını söylüyor. 




</TEXT>
</DOC>
