<DOC>
<DOCNO> 19759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/ekonomi/aeko.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom çözüldü 
</HEADLINE>
<TEXT>

Ulaştırma Bakanı Enis Öksüz, Telekom’un özelleştirilmesinde kendisinin ve Genelkurmay’ın üzerinde durduğu konuların taslağa yansıdığını söyledi 
     ELÇİN ERGÜN Ankara 

     Ekonomik programın en önemli ayaklarından biri Telekom’un özelleştirmesine ilişkin yasalaştırma çalışmaları nama yazılı hisse formülüyle çözüldü. 
     Başbakanlık’ta dün Başbakanlık Müsteşarı Ahmet Şağar başkanlığında Ulaştırma Bakanlığı bürokratları, Hazine ve Genelkurmay temsilcilerinin katılımıyla Telekom zirvesi yapıldı. Toplantıya Ulaştırma Bakanı Enis Öksüz de katıldı. Genelkurmay’ın dile getirdiği hassasiyetler dünkü toplantıda masaya yatırıldı. 
     
     Genelkurmay hassasiyeti 
     Yaklaşık beş saat süren toplantının ardından soruları yanıtlayan Öksüz, yasa taslağının tamamı üzerinde anlaşma sağlandığını bildirdi. Öksüz bundan sonra taslak üzerinde redaksiyon yapılacağını kaydederek, "Genelkurmay Başkanlığı’nın da bizim de üzerinde hassasiyetle durduğumuz konular taslağa yansımıştır. Tamamı üzerinde anlaşma sağlanmıştır" dedi. Taslağı en kısa zamanda Bakanlar Kurulu’na sunacağını ifade eden Öksüz, "Hisse senetlerinin yüzde 95’inin nama yazılıp yazılmadığının" sorulması üzerine, taslağa bu konunun, kanundaki şekilde yazıldığını" söyledi. 
     Taslak A, B, C ve D olmak üzere dört tip hisseyi öngörüyor. A tipi hisse sahipleri yönetimde söz sahibi olacak. 
     
     Yabancı payı yüzde 45 
     Taslakta yabancıların çoğunluk hisselerine sahip olamayacağı ifade edildi. Hazine ve Özelleştirme İdaresi tarafından hazırlanan taslakta yüzde 49’luk blok satış öngörülürken, bu oran Genelkurmay ve Ulaştırma Bakanlığı’nın telkiniyle yüzde 45’e çekildi. 
     
Son söz "altın hisse"de olacak      Telekom yasa taslağının tartışmalı konularından biri altın hisseydi. Altın hisse taslakta "Bağımsızlık ve milli güvenlik amacıyla devlette kalacak imtiyazlı hisse" olarak belirlendi. Bu hissenin miktarı ve içeriği konusunda Ulaştırma Bakanlığı’nın itirazı olmuştu. 
     Taslağın bu maddesinde gelinen son noktada ise altın hisse oranı yüzde 1 olarak belirlendi. Yüzde 1’lik altın hisse devlette kalacak ve yönetim kurulunun alacağı kararlarda, "nihai söz" altın hisse sahibi devlette bulunacak. Devlet, gerektiğinde söz konusu kararları veto edebilecek. 
     
     Nama yazılı hisse 
     Taslakta "nama yazılı hisse" uygulamasının da öngörüldüğü, bu çerçevede söz konusu hisseyi devredecek şahsın MİT, Genelkurmay ve Ulaştırma Bakanlığı’ndan onay alması zorunluluğunun getirileceği kaydedildi. 
     Savaş hali ve olağanüstü hal durumlarında Türk Silahlı Kuvvetleri’nin Telekom yönetimine el koyabileceği hükmünün de öngörüldüğü belirtildi. Ayrıca Telekom’un yüzde 5’lik bir kısmının da PTT çalışanlarına ve küçük sermaye sahiplerine satılması öngörülüyor. 
     



 EKONOMİ 















</TEXT>
</DOC>
