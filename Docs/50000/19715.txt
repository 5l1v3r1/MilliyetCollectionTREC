<DOC>
<DOCNO> 19715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sonspo04.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Galatasaray'ı Kadıköy'de 5 maçtır yenemiyor 
</HEADLINE>
<TEXT>

     Fenerbahçe ile Galatasaray, Birinci Futbol Ligi'nde yarın yapacakları önemli maçla birlikte, Kadıköy'de 72. kez karşı karşıya gelecek. 
     Ezeli rakipler Kadıköy'de şimdiye dek 71 kez kozlarını paylaşırken, Fenerbahçe 29, Galatasaray 19 galibiyet aldı. Taraflar 23 maçtan da beraberlikle ayrıldı. 
     Sarı-lacivertliler, kendi sahalarında ezeli rakibi Galatasaray'ın ağlarını toplam 128 kez havalandırırken, sarı-kırmızılılar ise 106 golle karşılık verdi. 
     
     Tarihe geçen son maç 
     2 takım arasında Fenerbahçe Şükrü Saraçoğlu Stadı'nda son maç, 7 Şubat'ta yapıldı. 
     Türkiye Kupası yarı final maçında normal süre ve uzatma dakikaları 4-4 berabere biterken, gülen taraf penaltı atışları sonucu 7-6'lık skorla Fenerbahçe olmuştu. 
     
     Galatasaray 5 maçtır yenilmiyor 
     Ezeli rakipler arasında Kadıköy'de yapılan son 11 maçın hepsinde rakibine gol atmayı başaran Galatasaray, son 5 maçtır da deplasmanda Fenerbahçe'ye, penaltılar dışında yenilmiyor. 
     Kadıköy'de Fenerbahçe karşısında son yenilgisini 6 Eylül 1997'de yapılan lig maçında 3-1'lik skorla alan Galatasaray, daha sonra rakip sahada yaptığı 5 maçta, 2 galibiyet, 3 beraberlik aldı, ezeli rakibine yaklaşık 3.5 yıldır yenilmedi. 
     
     Farklı skorlar 
     Fenerbahçe, Galatasaray karşısında Kadıköy'de en farklı skorlu galibiyetini 23 Şubat 1936'daki İstanbul Ligi maçında 6-1'lik skorla aldı. 
     Sarı-lacivertli ekip ayrıca, 15 Nisan 1990'da lig maçında 5-1, 11 Ağustos 1990'da TSYD Kupası'nda ve 22 Nisan 1992'deki lig maçında aynı skorlarla 5-2 galip geldi. 
     Galatasaray ise Kadıköy'deki en farklı skorlu galibiyetini 1 Mart 1935 ve 24 Eylül 1939 tarihlerindeki mücadelelerde 4-0'lık sonuçlarla aldı. 






</TEXT>
</DOC>
