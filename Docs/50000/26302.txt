<DOC>
<DOCNO> 26302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sontur05.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS sınavına girecekler bu önerileri dikkatle okuyun... 
</HEADLINE>
<TEXT>

     ODTÜ Psikoloji Bölümü öğretim üyesi Yrd. Doç. Dr. Tülin Gençöz, üniversiteye giriş sınavı için geri sayımın başladığı bu günlerde, adayların yoğun çalışma temposundan sıyrılmaları gerektiğini belirterek, ''Cuma gününe kadar bildiklerinizi tekrar edip, takıldığınız noktalara göz atın, cumartesi gününü de tümüyle kendinize ayırın'' dedi. 
     Yrd. Doç. Dr. Gençöz, 17 Haziran Pazar günü gerçekleştirilecek Öğrenci Seçme Sınavı'na ÖSS kısa bir süre kala yeni şeyler öğrenmeye çalışmanın zihin karmaşasına yol açtığına dikkati çekti. ''Son günlerinizi bildiklerinizi tekrar ederek değerlendirin'' önerisinde bulunan Yrd. Doç. Dr. Gençöz, sınav yaklaştıkça öğrencilerin bilmedikleri, yetiştiremedikleri konulara odaklanarak, olumsuz bir ruh hali içine girdiklerini kaydetti. 
     Yrd. Doç. Dr. Gençöz, kaygı düzeyindeki bu artışın konsantrasyonu ve başarıyı olumsuz etkilediğine işaret ederek, gençlerde en çok ''iyipuan almazsam sevilmem'', ''X meslek grubunu kazanamazsam ileride bir hiç olurum'', ''arkadaşlarımdan az puan alırsam gruptan dışlanırım'' şeklindeki ''sevgi temelli'' korkuların görüldüğünü belirtti. 
     ''Sevgi her insan için tehdittir, ancak ergenler için 2 kat fazla önem taşır'' diyen Yrd. Doç. Dr. Gençöz, iyi niyetle bile olsa başarı ve sevgi arasında kurulan bağlantının, çocuk üzerindeki baskıyı 2 kat arttırdığını vurguladı. 
     Öğrencileri sınavdan bir gün önce fazla yorucu işler yapmamaları yönünde uyaran Yrd. Doç. Dr. Gençöz, başarı için bilgi kadar zamanı doğru kullanmanın da önem taşıdığına işaret etti. 
     ''Onlarca soru içinden kesinlikle yapamayacaklarım çıkacak'' mantığıyla sınava başlamanın zor sorularla mücadeleyi kolaylaştıracağını kaydeden Yrd. Doç. Dr. Gençöz, hastalarıyla yaptığı mülakatlara göre, gençlerin takıldıkları ilk noktada ''Eyvah sorular zorlaşmaya başladı, hiçbirini çözemeyeceğim'' kaygısına kapıldıklarını ve performanslarının büyük ölçüde düşmeye başladığını anlattı. 
     ''Öğrenci bundan sonra kolay soruyu da zor beklentisiyle okuyacak ve çok basit bir soruyu yanlış anlayacak. Karmaşık soru beklediği için soruyu karmaşık hale getirecek'' diyen Yrd. Doç. Dr. Gençöz, soruların zor, kolay sıralamasına göre dizilmediğini vurgulayarak, çok zaman alan soruları atlayarak, zaman ayarlamasını dengelemek gerektiğini söyledi. 
     Öğrencilerde görülen bir başka hatanın da fizyolojik reaksiyonları abartarak, panik düzeyini yükseltmek olduğunu dile getiren Yrd. Doç. Dr. Gençöz, kalp atışlarının artmasını, avuç içlerinin terlemesini normal karşılamak gerektiğini, derin nefes alıp, yavaşça dışarı vererek, vücudun çalışma sisteminin düzenlenebileceğini söyledi. 
     Yrd. Doç. Dr. Gençöz, adayların okuyacakları bölümü seçerken de kendi istek ve becerileri doğrultusunda hareket etmelerini, yakın çevrelerinden gelen tavsiyeleri ise ''Neden '' sorusunu sorarak dikkate almalarını önerdi. 
     Yaşamdan beklentilerin kişiler arasında farklılık gösterdiğine dikkati çeken Yrd. Doç. Dr. Gençöz, gençlere, yönlendirmelere kapılmadan, yaşamı sorgulayarak karar vermelerini tavsiye etti. Yrd. Doç. Dr. Gençöz, ''Pek çok üniversite öğrencisiyle görüşüyoruz. Çok iyi bölümlerde okuyorlar ancak mutlu değiller. Özellikle anne babaları uyarıyorum en iyi yer, en yüksek puanlı yer değildir. Gençlerin kendi becerilerini iyi şekilde geliştirip, yaşam doyumu elde edebileceği yer, ideal olandır'' dedi. 
     
     
     







</TEXT>
</DOC>
