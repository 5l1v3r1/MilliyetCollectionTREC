<DOC>
<DOCNO> 21199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo13.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Asbaşkanı "Rakiplerimizin şansı sadece matematiksel" 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, rakiplerinin sadece matamatiksel olarak şampiyonluk şanslarının devam ettiğini söyledi. 
     Erzurumspor'u 2-1 yenen ve en yakın rakibi Galatasaray'ın da İstanbul'da Ankaragücü'ne mağlup olması nedeniyle son iki haftaya 3 puan farkla lider giren Fenerbahçe'de şampiyonluk şarkıları söylenmeye başlarken, asbaşkan Atilla Kıyat, Erzurumspor karşısında ilk yarıda sergilenen kötü futbolu, aşırı stres ve rakıma bağlayarak şöyle konuştu 
     ''Maça iyi başlayamadık. Bunun sonucunda da karşılaşmanın ilk yarısını 1-0 yenik bitirdik. Ancak ikinci devrede iyi futbol ve gelen 2 golle sahadan 3 puanla ayrıldık. Bunun yanında İstanbul'daki Galatasaray ve Gaziantep'teki Gaziantepspor maçlarının sonuçlarını da alınca, bir anda ligin zirvesinde puan farkına ulaşırken, hatırı sayılır bir averaj farkını da yakalamış olduk. Bu sonuçla da rakiplerimizin artık şampiyonluk şansları sadece matematiksel olarak devam ediyor.'' 
     
     Saracoğlu faktörü 
     Kulüp Sözcüsü Atilla Kıyat, Birinci Futbol Ligi'nde 2000-2001 Sezonu'nda Fenerbahçe Şükrü Saracoğlu Stadı'nda şimdiye kadar yaptıkları 16 maçtan da sahadan galibiyetle ayrıldıklarını hatırlatarak, ''Bu hafta sonunda da Bursaspor'u yenerek, 17'de 17 yapacağız'' dedi. 
     Pazar günü stadı dolduracak yaklaşık 45 bin taraftarın desteği ile Bursaspor'u da yenerek, liderliklerini puan farkıyla sürdürmeyi hedeflediklerini kaydeden Kıyat, ''Sezonun son haftasında da Samsunspor'u deplasmanda yenip, mutlu sona ulaşacağız'' diyerek sözlerini tamamladı. 






</TEXT>
</DOC>
