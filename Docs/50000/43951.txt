<DOC>
<DOCNO> 43951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/siyaset/siy01.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Pişkinsüt parti kuruyor 
</HEADLINE>
<TEXT>

DSP’den istifa eden Aydın Milletvekili Sema Pişkinsüt, parti yönetimini parti programına ihanet’ etmek ve kendisine duyarsız kalmakla suçladı 
     ANKARA Milliyet 

     DSP kongresinde Genel Başkan Bülent Ecevit’e karşı aday olan ancak kaybeden Aydın Milletvekili Sema Pişkinsüt, parti yönetimini "ihanet" ve "duyarsızlıkla" suçlayarak istifa etti. Pişkinsüt, hiçbir partiye katılmayacağını, gerekli görürse kendisinin parti kuracağını açıkladı. 
     Pişkinsüt, istifasını açıklamak için dün TBMM’de düzenlediği basın toplantısında, DSP programına ihanet edildiği için istifa ettiğini belirterek, şunları söyledi 
     "Antidemokratik bir anlayışa sahip olan parti yönetimi bugüne kadar halkın tepkisinden çekindiği için bana katlanmaya çalıştı. İhraç mekanizması bana uygulanmadı. Ancak bütün söylenenlere duyarsız kalma, hiçbir yanıt vermeme bir yöntem haline getirildi. Bir trajikomediden farksız olan kongre, nazik ve demokrat görünmeye çalışanların bugüne kadar rol yaptıklarını, ne kadar şiddet yanlısı olabildiklerini ve demokrasiyi içlerine sindiremediklerini gösterdi." 
     
     Adlarını söylemedi ama 
     Pişkinsüt, eleştiri ve önerilerinin dikkate alınmadığını belirterek, Ecevit ve DSP’li bakanları şöyle eleştirdi "Asıl erdem, işlevi kalmadığını anlayıp bakanlık koltuğuna yapışmamak, bilim adamı sıfatına karşın talimatla hukuku katletme girişimlerinde bulunmamak, sol bir partide demokrasiyi içselleştirmeden dış politika, eğitim ya da kültür hizmeti yapmamak, özel kalem müdürü gibi bir Başbakan yardımcısı olmamak, başbakanlık görevini yerine getirememe durumunda kendisini Türkiye’den daha önemli görmemektir." 
     



 SİYASET 










</TEXT>
</DOC>
