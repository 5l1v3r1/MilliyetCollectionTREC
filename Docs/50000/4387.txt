<DOC>
<DOCNO> 4387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/ekonomi/eko02.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu personeline ek zam Hazine ve Maliye’ye takıldı 
</HEADLINE>
<TEXT>

Yetki Yasası çerçevesinde memur maaşlarına yapılacak iyileştirmelere ilişkin kararın 20 Mart’a kadar çıkması gerekiyor. Ancak Hazine ve Maliye onaylamıyor 
     ZÜLFİKAR DOĞAN Ankara 

     Hükümet yetki yasasına dayanarak, kamu personeli arasındaki ücret dengesizliklerini giderme, idari, sosyal ve mali haklarda iyileştirmeler yapma çalışmalarına hız verirken, Başbakanlık Müsteşarlığı’nda oluşturulan uzmanlar ekibince hazırlanan KHK'ların aşamalı olarak yürürlüğe konulacağı, ancak Maliye Bakanlığı ve Hazine'nin bağlı olduğu bakanlık arasında uzlaşı sağlanamadığı öğrenildi. 
     İlk aşamada üniversite öğretim üyeleri, okutmanlar ve asistanların aylıkları ile yargıç, savcı, emniyet personeli, infaz koruma memurları ve diğer adli personelin mali olanaklarında iyileştirmelere gidilmesini öngörülüyor. Ancak ilgili KHK'ların üç aylık yetki süresinin bitim tarihi olan 20 Mart'tan önce hazırlanarak, Bakanlar Kurulu onayından çıkartılması ve Resmi Fazete’de yayımlanması gerekiyor. 
     Hazırlanan ve tartışma yaratan ilk çalışmada, yapılacak iyileştirmelerin KHK'larda önümüzdeki yılı da kapsayacak şekilde, "takvime" bağlanması yer aldı. Alınan bilgilere göre, bu çalışmada bütçe yasası uyarınca yapılacak genel artışların dışındaki memurlara ek olarak, ortalama yüzde 35 - 50'yi bulacak iyileştirmeler yapılması öngörüldü. Bunların üçer aylık devrelerde yürürlüğe konulması planlandı. 
     
     Kapsam geniş tutuldu’ 
     Maliye ve Hazine'nin de görüşlerinin alındığı ancak her iki kuruluşun da gerek kapsamın fazla geniş tutulmaması, gerekse yapılacak iyileştirmelerin istikrar programı ve bütçe hedefleriyle çatışmaması, dengeleri bozmaması yönündeki isteklerinde ısrarlı oldukları, KHK'lar üzerinde tam bir uzlaşmanın sağlanamadığı öğrenildi. 
     Başbakanlıkta Müsteşar Ahmet Şağar başkanlığında yürütülen çalışmalarda, kapsamdakiler dışında "üst düzey" ünvanlı kesimin de iyileştirmelerden yararlandırılacağı belirtiliyor. 
     Kamu personeli arasındaki ücret dengesizliklerinin giderilmesi çalışmaları için IMF'nin de kapsamın dar tutulması kaydıyla onay verdiği öğrenildi. Ancak, faiz ödemeleri için ayrılacak kaynaktan bu artışlar için aktarma yapılacak olması nedeniyle de Maliye Bakanlığı ve Hazine'nin itirazlarının, olduğu belirtiliyor. 
     
     Öğretim görevlileri ve polisler ilk sırada 
     - İlk aşamada üniversite öğretim üyeleri, okutmanla, asistanların aylıklarına iyileştirme sağlanacak. Akademik ünvanlara göre, net ödenecek ek tazminatlar, yayın izleme ödeneği, gibi yeni mali olanaklar getiriliyor. 
     - İlk çalışmada maaşı yükseltilecek ekip arasında ayrıca yargıç, savcı, emniyet personeli, infaz koruma memurları ve diğer adli personel de bulunuyor. 
     - Emniyet personeline maaş artışı dışında, güvenlik tazminatı, fazla mesai, gece mesaisi, hafta sonu, bayram ve ulusal tatil günleri çalışmalarındaki ilave ücretlerde de artışa gidiliyor. Emniyet personeline lojman tahsis edilemeyenler için ilave sosyal haklar verilmesi planlanıyor. 
     - İkinci aşamada da, teknik elemanlar ve mühendislerle, doktor ve sağlık elemanları, öğretmen ve askeri personelin mali durumlarında paralel olarak iyileştirmelere gidilecek. 
     - "Üst düzey" ünvanlı memurların maaşlarının iyileştirmelerden yararlandırılacağı, Müsteşar, Müsteşar Yardımcısı, Genel Müdür, Genel Müdür yardımcısı gibi yönetici personelin mali haklarının düzeltileceği belirtiliyor. 
     


 EKONOMİ 


















</TEXT>
</DOC>
