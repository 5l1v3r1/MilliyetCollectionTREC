<DOC>
<DOCNO> 38283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sontur01.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis komisyonlarında AK parti SP'nin önüne geçti... 
</HEADLINE>
<TEXT>

     TBMM'de Başkanlık Divanı ve Komisyonlardaki üye sayıları kapatılan FP'nin yerine kurulan iki partiye göre yeniden belirleniyor. Komisyonlarda AKP'nin 3, SP'nin ise 2 üyesi olacak. AKP ve SP, Başkanlık Divanı'nda da 2'şer üye ile temsil edilirken, milletvekili sayısı daha fazla olduğu için İdare Amirliği AK Parti'de kalacak. 
     Meclis'te, DSP'nin 132, MHP'nin 126, ANAP'ın 86, DYP'nin 80, AKP'nin 51, SP'nin 48 milletvekili bulunurken, bağımsızların sayısı 19'a ulaştı. Yeni düzenlemeyle daha önce FP'ye düşen TBMM Başkanvekilliği, Ana Muhalefet Partisi durumuna gelen DYP'nin olacak. Başkanlık Divanı'nda DSP ve MHP'e 5'er, ANAP ve DYP'e 3'er, AKP ve SP ise 2'şer üye ile temsil edilecek. Daha önce FP'nin olan Meclis İdare Amirliği ise 51 üyeli AKP'nin olacak. 
     TBMM Kanunlar ve Kararlar Müdürlüğü, kapatılan FP'nin yerine kurulan iki partiye göre Başkanlık Divanı ve komisyonlarda partilerin üye dağılımını yeniden belirledi. Yeni dağılıma göre, FP'nin daha önce 5 üye verdiği İnsan Haklarını İnceleme Komisyonu'nda AKP ve SP'ye 2'şer, bağımsızlara da 1 üye verilecek. KİT Komisyonu'nda da FP'ye daha önce 7 üye verilirken, yeni düzenlemeye göre AKP ve SP'ye 3'er üyelik düşecek ve bir üye de bağımsızlardan olacak. Plan ve Bütçe Komisyonu'nda daha önce FP'den 8 üye olurken, bu dönemde AKP ve SP'den 4'er üye görev yapacak. 
     






</TEXT>
</DOC>
