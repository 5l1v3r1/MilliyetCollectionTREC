<DOC>
<DOCNO> 37480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sontur17.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan Cumhurbaşkanı'nın görev süresi için 5 artı 5'ten yana 
</HEADLINE>
<TEXT>

     Saadet Partisi SP Genel Başkanı Recai Kutan, cumhurbaşkanının görev süresi ile ilgili olarak, ''Bize göre 5 artı 5 pekala savunulabilir'' değerlendirmesinde bulundu. Kutan, 2002 Mayıs ayında erken seçim olabileceğini söyledi. 
     Kutan, partisinin milletvekili ve GİK üyelerinin katıldığı Abant Taksim İnternatıonal Otel'de devam eden toplantıda verilen arada gazetecilerin sorularını yanıtladı. 
     Recai Kutan, Cumhurbaşkanı Ahmet Necdet Sezer'in görev süresine ilişkin sözlerinin bir gazetede yer aldığını hatırlatılarak görüşünün sorulması üzerine, ''Sayın Sezer, Cumhurbaşkanlığı Köşkü'ne geldikten sonra 'şartları tespit ettim ve anladım ki, iki defa 5 yıllık dönem uygun değil. Tek dönem olsun' diyor. Bence bu ölçüde katı bir karar vermek uygun olmaz. Bize göre, iki dönem, 5 artı 5 pekala savunulabilir'' karşılığını verdi. 
     Recep Tayyip Erdoğan'ın Adalet ve Kalkınma Partisi Genel Başkanlığı'na seçildiğinin bildirilmesi üzerine de Kutan, ''Bu ülkeye, bu millete hayırlı hizmetler yapacak herkese başarılar diliyoruz'' dedi. 
     Kutan, bir başka gazetecinin Ankara Büyükşehir Belediye Başkanı Melih Gökçek'in de parti kurma çalışmaları yürüttüğünü ifade ederek, görüşünü sorması üzerine, ''Gökçek'in demokratik hakkını arzu ederse kullanabileceğini'' söyledi. 
     Recai Kutan, ''Erken seçim ihtimali ne zaman'' şeklindeki bir soruyu ise ''2002 Mayıs'ta'' diye yanıtladı. 
     
     







</TEXT>
</DOC>
