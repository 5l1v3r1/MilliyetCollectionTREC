<DOC>
<DOCNO> 28760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sonspo17.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de maraton tribünü kombine biletleri yarın satışta... 
</HEADLINE>
<TEXT>

     Fenerbahçe Kulübü, yıkımına başladığı ve 2002 yılı Mart ayında tamlamlanması plananan Fenerbahçe Şükrü Saraçoğlu Stadı maraton tribünü için, 8 bin koltuğun kombine satışına yarından itibaren başlayacak. Bu satışlardan 10 trilyon 200 milyar lira gelir bekleniyor. 
     Fenerbahçe Kulübü Asbaşkanları Uğur Dündar ve Murat Özaydınlı ile yönetici Tahir Perek, bugün kulüp binasında bir basın toplantısı düzenleyerek, konuyla ilgili bilgi verdiler. 
     Asbaşkan Uğur Dündar, gerek seyirci kapasitesi, gerek sağladığı olanak ve kolaylıklar açısından Şükrü Saraçoğlu Stadı tamamlandığında, Fenerbahçe'nin düzenli ve sağlam bir mali gelire kavuşacağını, kurumsallaşmasını tamamlaması açısından da büyük bir olanak yaratmış olacağını söyledi. 
     Stat bittiğinde ortaya, tasarım ve görüntüsü ile görkemli bir eser çıkacağını kaydeden Dündar, ''Belki şampiyonluklar unutulacaktır ama eserler her zaman yaşar. Bu eserin altında imzası olanlar arasında başkanımız Aziz Yıldırım ve yönetim kurulu üyeleri ile birlikte bu kombine biletleri alan tüm taraftarlarımızın adları da mutlaka tarihe geçecektir'' dedi. 
     Maraton tribünün yıkımına başlandığını, bunun Fenerbahçe tarihinde ''Milat'' olabilecek bir gelişme sayılabileceğini ifade eden Dündar, şöyle devam etti 
     ''Maraton tribünün adı değişerek yeni numaralı tribün olacak. Özel localar bulunacak, VİP ve Şeref Tribünü buraya taşınacak. Ayrıca taraftarların da keyifle maç izleyebilecekleri özel numaralı koltuklar olacak. Yaklaşık 8 bin olarak düşündüğümüz bu koltukları, özellikle böylesine kriz döneminde, efsanenin dönüşüyle canlanan olağanüstü sevgi ve güven atmosferinde, taraftarlarımıza bir an önce kavuşturmak için şimdiden satmayı planladık. İnanıyoruz ki, hepsi kapış kapış gidecek. Böylesine bir tribün, dünyada parmakla gösterilecek kadar az inşa edildi. Görkemli, müthiş olanaklara sahip olacak. Tribün hızla inşa edilecek, gelecek yılın mart ayında kesin bitmiş olacak. Daha önce bitmesi de süpriz olmaz.'' 
     Dündar, kombine biletlerin satışında, bu kez taraftardan destek beklediklerini, sarı-lacivertli dernek kanalıyla 1 milyar 275 milyon liradan satışa sunulacak maraton tribün kombine biletlerin, önümüzdeki iki sezonu kapsayacağını ve bu biletleri alan taraftarların bir sezonda asgari 40, azami 50 maç izleme şansı bulacaklarını söyledi. 
     Dündar, taraftarlara kolaylık olmak üzere satışın altı taksitli olabileceğini ve kredi kartının da geçerli olacağını bildirdi. 
     
     Taraftarın görevi 
     Asbaşkan Murat Özaydınlı ise Şükrü Saraçoğlu Stadı'nda açık tribünlerin yapımıyla 1. etap inşaatlarının bittiğini, şimdi 2. etabın başladığını kaydederek, ''En önemli görev taraftara düşüyor. Söz artık Fenerbahçe taraftarında. İnanıyorum ki, kulüplerinin arkasında olacaklardır'' dedi. 
     Kombine bilet satışlarıyla hem finansman sağlanacağını, bu arada taraftarların da mağdur edilmeyeceğini vurgulayan Özaydınlı, taraftarların kredi kartıyla da alış yapabileceklerini anlattı. 
     Yönetici Tarih Perek de, açık tribünleri inşa ederken, genel kurulun yönetime 15 milyon dolar borçlanma yetkisi vermesine rağmen Telsim ve Migros'un katkılarıyla bu tribünleri borçlanma ihtiyacı duymadan tamamladıklarını, maraton tribününün yenilenmesini de mümkün olduğunca aynı şekilde borçlanmadan bitirmeye çalışacaklarını ifade etti. 






</TEXT>
</DOC>
