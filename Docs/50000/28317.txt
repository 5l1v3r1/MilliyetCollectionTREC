<DOC>
<DOCNO> 28317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sontur22.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'nin yenilikçi kanadı, mahkemenin kararını ayrı bir yerde bekliyor 
</HEADLINE>
<TEXT>

     FP Kayseri Milletvekili Salih Kapusuz, Anayasa Mahkemesi'nde görüşülmekte olan, FP'nin kapatılması istemli davayla ilgili olarak, ''İnşallah bu kapatma olmaz'' dedi. 
     Yenilikçi kanattan Sivas Milletvekili Abdüllatif Şener, Kayseri milletvekilleri Abdullah Gül ve Salih Kapusuz, İstanbul Milletvekili Mustafa Baş, Erzincan Milletvekili Tevhit Karakaya ve eski milletvekili Kemalettin Göktaş, Yıldız'daki Politika Araştırmaları Merkezi'nde biraraya gelerek, bir süre değerlendirme yaptılar. Milletvekilleri, daha sonra Cuma namazına gittiler. Kayseri Milletvekili Salih Kapusuz, namaz dönüşünde gazetecilerin sorusu üzerine, FP için bugünün, önemli bir gün olduğunu söyledi. 
     Anayasa Mahkemesi'nin partiyle ilgili kapatma davasında bugün bir karar vermesinin beklendiğini anımsatan Kapusuz, ''İnşallah bu kapatma olmaz. Türk demokrasisi açısından önemli bir dönemeç noktası olarak kabul edilmeli. Bir sıkıntıyla Türkiye karşı karşıya bulunmamalı'' dedi. 
     Kapusuz, milletvekilleri olarak, davayla ilgili her türlü ihtimali göz önünde bulundurduklarını belirterek, kararı beklediklerini söyledi. Kapusuz, bir gazetecinin sorusu üzerine, ''partideki bütün milletvekilleri ile beraber olduklarını, herhangi bir ayrımın şu an söz konusu olmadığını'' dile getirdi. 
     Kapusuz, ihtimallere göre ne tür bir çalışma içinde olacaklarına ilişkin soruya da ''Doğrusu şu saatte hiçbir şey söylemek mümkün değil. Beklemekte fayda var. Memleket ve millet için en hayırlı sonucun doğmasını temenni ediyoruz. Verilecek kararın da Türk demokrasisi, Türk siyasi hayatı ve Türkiye için önemli bir karar olması noktasından hareketle, parti kapatmalarının olmadığını gösteren bir karar olmasını bekliyoruz'' karşılığını verdi. 
     Daha sonra milletvekilleri, Politika Araştırmaları Merkezi'nden Meclis'e geçtiler. 
     Öte yandan, FP Genel Başkanı Recai Kutan da başkanlık divanının bazı üyeleri ile Maltepe Camii'ne Cuma namazı kıldı. Kutan ve beraberindeki başkanlık divanı üyeleri, namazın ardından Parti Genel Merkezi'ne döndüler. 
     
     

</TEXT>
</DOC>
