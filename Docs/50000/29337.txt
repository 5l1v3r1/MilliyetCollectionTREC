<DOC>
<DOCNO> 29337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur08.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Meslek Lisesi mezunlarına 'Özel Yetenek Sınavı' 
</HEADLINE>
<TEXT>

     Üniversitelerin özel yetenek sınavıyla öğrenci alan eğitim programlarının sayısı artırılarak, bazı meslek lisesi mezunlarına da özel yetenek sınavına girme olanağı tanındı. 
     2001-Yükseköğretim Programları ve Kontenjanları Kılavuzu'nun özel yetenek gerektiren eğitim programlarıyla ilgili bölümüne, Türk El Sanatları Öğretmenliği, Grafik Öğretmenliği ve Seramik Öğretmenliği alanları da eklendi. 
     Böylece, özel yetenek sınavıyla girilen Antrenörlük Eğitimi, Beden Eğitimi ve Spor Öğretmenliği, Spor Bilimleri, Spor Yöneticiliği, Müzik Öğretmenliği, Resim-İş Öğretmenliği ve Rekreasyon gibi eğitim programlarına, meslek lisesi mezunlarının da girebileceği bölümler eklenmiş oldu. 
     Meslek liselerinin El Sanatları, Grafik, Seramik ve Nakış bölümlerinden mezun ve 2001-ÖSS'den en az 105 puan alacak üniversite adayları, üniversitelerin aynı alanlar için açacakları özel yetenek sınavlarına katılabilecekler. 
     
     Nasıl yapılıyor 
     Özel yetenek sınavlarına katılmak isteyen adayların mutlaka Öğrenci Seçme Sınavı'na ÖSS girmiş ve Sayısal, Sözel veya Eşit Ağırlıklı puan türlerinden en az birinden 105 ve daha fazla puan almış olması gerekiyor. Sınavlara, lisede özel yetenek için öğrenim görülmesi gereken alanların ve bölümlerin dışında öğrenim görerek mezun olan adaylar da başvurabiliyor ancak bu adayların Sayısal, Sözel veya Eşit Ağırlıklı puan türlerinden en az birinden 120 ve daha fazla puan almış olmaları koşulu bulunuyor. 
     Özel yetenek sınavları, üniversitelerce gerçekleştiriliyor. Üniversiteler, gazetelere ve diğer yayın organlarına, sınavların, ne zaman ve nasıl yapılacağı, başvuru koşulları ile diğer konulara ilişkin bilgilerin yer aldığı ilan veriyor. Adaylar, birden fazla üniversitenin sınavlarına girebiliyorlar. Bu sınavlara girmek isteyen adayların ilanları takip etmesi gerekiyor. 
     Adaylar özel yetenek programlarına, özel yetenek sınavından alacakları puanın yanı sıra, Orta"ğretim Başarı Puanları veya Ağırlıklı Orta"ğretim Başarı Puanlarından biri ile oluşturulacak ''ağırlıklı puanlar'' göz önünde tutularak yerleştirilecek. Üniversiteler isterlerse, bu puana adayın 2001-ÖSS'deki puanlarını da belli ölçüde katabilecekler. 






</TEXT>
</DOC>
