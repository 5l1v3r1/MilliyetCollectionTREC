<DOC>
<DOCNO> 46022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/dunya/adun.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro, korku tüneline döndü 
</HEADLINE>
<TEXT>

Washington Metrosu’nda kırılan bir kavanozdan yayılan madde 15 kişiyi hastanelik etti, istasyon kapatıldı. Florida da şarbon alarmı var 
     DIŞ HABERLER SERVİSİ 

     ABD'de Florida'daki şarbon, Cincinnati'deki yapışkan alarmından sonra başkent Washington ve Maryland eyaletinden geçen metronun yeşil hattındaki trenlerden birinde polisle itişen silahlı bir adamın düşürdüğü kavanozdaki maddenin biyolojik saldırı materyali olduğundan endişe edilirken, metrodaki 15 kişi hastaneye kaldırıldı. Hastaneye kaldırılanların boğaz kuruması ve başdönmesi şikayetinde bulundukları belirtildi. 
     Adamın hangi nedenle polisle itişmeye başladığı açıklanmazken, yere düşerek kırılan kavanozun içindeki maddenin ne olduğu araştırılıyor. Pek çok kişinin hastalandığını bildirmesi üzerine itfaiyeye bağlı tehlikeli madde ekipleri, koruyucu plastik elbiseleriyle kavanozun kırıldığı yerde çalışırken, metro istasyonu kapatıldı. 
     
     Yapışkan alarmı 
     Ohio eyaletindeki Cincinnati'de vergi dairesinde çalışan 3500 kişi ise, ofisteki pek çok kişiye mektup içinde yapışkan bir madde gönderilmesinin ardından, biyolojik saldırı endişesiyle karantina altına alındı. Olay üzerine vergi dairesi kapatılırken, tehlikeli madde uzmanları, yapışkan maddenin ne olduğunu araştırıyorlar. 
     Cincinnati Enquirer gazetesinin haberine göre, yetkililerce binadan çıkarılan bir kadın, geniş, fıçı benzeri bir kutunun içine sokulurken, elbiseleri çıkarıldı ve iki kat plastik bir materyalle üzeri kaplanarak St. Elizabeth Hastanesi'ne kaldırıldı. Kadının halen gözlem altında olduğu belirtiliyor. 
     
     İki şarbon vakası 
     ABD, 11 Eylül saldırılarının ardından, özellikle biyolojik ve kimyasal terör saldırılarına karşı güvenlik önlemlerini artırdı. Florida'da 63 yaşındaki Bob Stevens’ın, 25 yıldır görülmeyen şarbon hastalığından ölmesi ve73 yaşındaki Ernesto Blanco’nun da aynı hastalık nedeniyle hastaneye kaldırılması dolayısıyla, biyolojik saldırı ihtimaline karşı Federal Soruşturma Bürosu FBI yetkilileri geniş çaplı bir soruşturma yürütüyorlar. 
     
Bu mikrop yıllarca yaşar      İstanbul Tıp Fakültesi Klinik Bakteriyoloji ve Enfeksiyon Hastalıkları Öğretim Üyesi Prof. Dr. Haluk Eraksoy, ABD'ye bir mektup aracılığıyla gönderildiği tahmin edilen şarbon bakterisinin canlı kalması için nemli ortamın şart olduğunu, ancak laboratuvarda "spor" haline getirilerek kuru ortamda yıllarca yaşamasının sağlanabileceğini belirtti. Şarbon bakterisinin değişikliğe uğratılmasıyla biyolojik silah olarak kullanabileceğini kaydeden Eraksoy, "Örneğin mektupla gönderilse açıldığı odada havaya yayılarak o odada olan tüm kişileri etkiler. Solunum yoluyla birçok kişi tarafından alınır. O mektup 10 yıl açılmasa 10 yıl mektubun içinde canlı kalır" diye konuştu. 
     



 DÜNYA 














</TEXT>
</DOC>
