<DOC>
<DOCNO> 44070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/spor/ygokberk.html </URL>
<DATE> 2001/09/28/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
Bir İtalyan hikayesi 
</HEADLINE>
<TEXT>

     İtalya Ligi’nde tepede üç kuzeyli. Juventus, Milan, Inter. Bilirsiniz. Belki de bilmezsiniz. İtalya’da kuzeylilerin ve güneylilerin birbirlerinden nasıl gıcık kaptıklarını. Sorun bir Kuzeyli İtalyan’a, İtalyan mısınız diye. Çoğu hayır der. İtalyanlar aşağıda. Peki siz nerelisiniz. Kuzey İtalya cumhuriyetler birliğindenim. Veya Padanialı’yım. Hani kuzey ligi partisinin Lega Nord ve Bossi’nin sembolik cumhuriyeti. Bir örnek de güneyden verelim. O gergin Juventus - Galatasaray maçı öncesiydi. Apo soslu Roma zamanları. Elçilikten çıktım. Kapıda bizleri koruyan Napolili carabinieri jandarma . Hava puslu. Binlerce PKK’lı volta atıyor her gün Roma’da. Ne olur maç dedim jandarmaya. Suratını iğrenerek buruşturdu. Sonra tükürdü. "İnşallah yenersiniz" dedi. "Sonra hepsini birer tabuta koyup üstlerine de tüy dikerek gönderirsiniz geriye". "Bak Turco" dedi. "Bizi adam yerine koymazlar. Ayrılmak isterler. Kuzey takımlarında İtalyan bile oynatmazlar. Milli Takım’a güneyden oyuncu almazlar. Üstelik onların bize karşı oynadıkları her maçın topu da yuvarlak değil dört köşedir. Bir köşesinde para, öbüründe mafya, üçüncüde şike, dördüncü köşede de başkanlarının ismi vardır. Niye tutalım Juventus’u Hep ezildik, ezdiler bizi. Başımızı, ilk defa bizi şampiyon yapan Maradona ile kaldırdık gururla. 80 bin Napolili 1990 Dünya Kupası’nda boşuna mı bağırdık Arjantin diye. Üstelik Arjantin - İtalya maçında. Sonra aniden bu Apo mu nedir, kim bu adam Allah aşkına Kaç gündür karımı göremiyorum bu herif yüzünden" dedi. O Apo dedim. İtalya’da jandarma çok zekidir. Çift gezerler. Biri sadece okur, öbürü sadece yazar. Anlatmaya kalksam güneydoğu falan diye aklına kendi güneyi Sicilya gelecek. Kafası karışacak. Suriye, muriye desem Roma’nın içinde mi, mahallesi mi diyecek. Kısa kestim. Tehlikeli, kötü bir herif dedim. "İyi ya" dedi. "Yakalarsanız bir gün öldürüp kurtulursunuz. Sizde bir tane. Ama bizde üç tane var. Berlusconi, Moratti, Agnelli Juve’nin, Milan’ın, Inter’in başkanları . Üstelik biz onlara yaklaşamıyoruz bile." Evet, Berlusconi’nin kuzeyi güneyden ayırma hayali, hayal olarak kalacak, belli ki. Ama Moratti ve Agnelli ile beraber yanlarına Terim ve Cuper’i katarak İtalya Ligi’nde kuzey takımlarını güneydekilerden ayırdılar bile, zirveye yerleşerek. 
     
Mustafa Denizli’nin kaderi      GALATASARAY’IN, Fener’i yenmesi sallamaz Denizli’nin koltuğunu. İlk defa mı yeniyor Galatasaray, Fenerbahçe’yi Hayır. Takım eksikmiş, meksikmiş, onu bunu satmış, o da farketmez. Formanın kazandığı ilk maç da değil bu maç. Lyon mağlubiyeti de çok fazla etkilemez Mustafa hocayı. Fransız takımı der geçersiniz. Üstelik Fransız ligi ikincisi. İyi takım, filan falan. Zaten Avrupa’da daha önce var mıydı Fenerbahçe dersiniz. Ama Galatasaray’ın, Nantes galibiyeti sallar o koltuğu. Üstelik belki de yanındaki Oğuz Çetin’i de iskemlesi ile beraber. Sene başında gidenleri bırakın, sezon başlayınca Popescu, Ümit, Jardel satılmış. Bülent sakat. Ümit Karan sakatımsı. Sergen yorgunumsu. Genç Berkant kenarda. Üstelik rakip uyuşuk, yavaş, Fransa ikincisi Lyon da değil. Koşan, dağıtan, çalışan Fransa şampiyonu Nantes. Hep eleştirilen Lucescu’nun soktuğu üç adam ve ortaya çıkan, üçünün de payının olduğu gol. İşte bu sallar Denizli’yi. Mustafa Denizli kaderine küssün. Belki de pişman olmuştur bu Galatasaray’ın ilk Avrupalı’ya karşı kompleksini yenen Türk hoca olduğuna. Hatta yine bu Galatasaray ile ilk Avrupalı korkusunu aşan hoca olduğuna. Kadere bak. 
     
1905 Galatasaray      BAZI maçları antrenör kazanır. Bazılarını futbolcu, bazılarını da yöneticiler. Peki Nantes - Galatasaray maçını hangisi kazandı Bence Galatasaray’ın yüz yıllık ismi. Açalım. Defansta Galatasaray ruhu vardı. Orta sahada Galatasaray ismi. Forvette de Galatasaray forması. Kalede mi Kim olsa farketmezdi zaten. Hadi Mandrake’nin sihirli şapkası diyelim, Mondragon’un da ismindeki harflerin bir kısmını kullanalım. 
     
Uğur Dündar      "MEHMET Cansun’a, Şükrü Saracoğlu Stadı’nda küfür edilirse ilk ben terkederim Şükrü Saracoğlu’nu" dedi Lig TV’de. Niye sayın Dündar Siz kalın stadda, küfür edenleri çıkarttırın. Bu kadar zor mu bu 
     
Küfür’s      ALİ Sami Yen’de Aziz Yıldırım’a küfür edildi. Nereden edildiği de belli. Kimlerin ettiği de. Fenerbahçeli yöneticiler biz bu küfür edenleri Galatasaray camiasına ve taraftarına mal etmiyoruz diyorlar. Galatasaraylılar da üzüldü, ama onlar Galatasaray’ı ve bizim taraftarımızı bağlamaz. Yine de özür dileriz diye cevap veriyorlar. Ana dilimde konuşan yöneticileri anlamakta zorluk çekmem ne acı. Kim peki bu küfür edenler Yoksa gaipten mi geliyor sesler Allah aşkına lafı dolaştırmayın, açık açık konuşun. Yıllardır tavşana kaç, tazıya tut diyorsunuz. Sonra da küfürden şikayet ediyorsunuz. 
     
Mustafa Denizli      "1 - 0’lık Lyon maçından sonra iki maçta sıfır puan topladınız. Çeyrek final hedefiniz bitti mi" diyen televizyon muhabirine "Fenerbahçe’de hedefler bitmez" dedi. Tabii bitmez. Ama değişiyor sürekli. Hedefin değişmesi de eskisinin bitmesi demek değil mi Demogoji bu değilse, nedir Allah aşkına 
     
LUCESCU      BÖYLESİ görülmedi. Nantes maçında çıkanlar Serkan, Arif ve Suat’tı. Girenler de Ümit Karan, Sergen ve Fleurquin. Golü hatırlayın. Capone ortaladı. Ümit uçarak kafa vurdu. Defans çıkardı. Fleurquin vurdu. Yine defanstan döndü. Sergen vurdu. Ve gol. Lucescu’nun soktuğu üç kişinin de payı vardı golde. 
     
Orhun      12 Dev Adam’dan biriydi Milli Takım’da. Öyle zannediyorduk. Değilmiş. Galatasaray’da bırakın devi, mevi, herhangi biriymiş. Üstelik kaptanıydı Cim - Bom’un. Avrupa Şampiyonası ikincisi Milli Takım’ın da. Sırf bu unvanı bile Galatasaray’da kalması için yeterliydi. Galatasaray ve Milli Takım’ın kaptanı. 12 Dev Adam’dan biri. İTÜ’ye gitti. Gönderildi. Sonra seyirci bağırıyor Ali Sami Yen’de. En büyük Cim Bom Bom diye. Öyle mi gerçekten 
     



 SPOR 



























</TEXT>
</DOC>
