<DOC>
<DOCNO> 12768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sontur19.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı Gökalp'in sözlerine ANAP'tan tepki 
</HEADLINE>
<TEXT>

     ANAP Genel Başkan Yardımcısı Ahat Andican, Tarım ve Köyişleri Bakanı Hüsnü Yusuf Gökalp'e atfen, bugün bir gazetede yer alan sözlere ilişkin olarak ''Eğer bakan, bu sözleri söylemişse bunu ispat etmeye davet ediyoruz'' dedi. 
     ANAP Başkanlık Divanı, Genel Başkan Mesut Yılmaz'ın başkanlığında,parti genel merkezinde, yaklaşık 2 saat süren bir toplantı yaptı. 
     Toplantının ardından açıklamada bulunan Ahat Andican, Başkanlık Divan'ında partiiçi problemler ve düzenlemeler ile kongre sürecinin gödrüşüldüğünü, MKYK toplantısının gelecek hafta içinde yapılmasının kararlaştırıldığını belirtti. 
     Tarım ve Köyişleri Bakanı Hüsnü Yusuf Gökalp'e atfen, bugün bir gazetede yer alan sözlerin, toplantıda ele alındığını kaydeden Andican, ''Gökalp'in, gazetede yer aldığı biçimde sözler söyleyip söylemediği konusunda, kendisinden herhangi bir açıklamanın henüz gelmediğini'' kaydetti. ''Eğer bu sözler Bakan tarafından ifade edilmişse bunun seviyeli, siyaset üslubuna uygun olmayan bir yaklaşım olduğunu vurgulamak zorundayız'' diyen Andican, şöyle devam etti 
     ''Sayın Bakan, müsteşar yardımcılığı yapan bir bürokratın, kendisi tarafından, hırsız olduğu için görevden alındığını ve bunun ANAP tarafından sahiplenildiği iddiasında bulunmaktadır. Bunu, kendisini ziyaret eden gruplara, dedikodu mahiyetinde aktarmıştır. Eğer bu gazetede yazılanlar doğru ise... Eğer, yarın çıkıp, 'bunları ben söylemedim' derse, benim söyledikleriminde pek anlamı kalmayacaktır. 
     Eğer, bu bürokrat kendisi tarafından görevden alınmışsa ve hırsızlık yaptığı için alınmışsa, muhtemelen bu bürokratı mahkemeye vermiş olması gerekir ve muhtemelen bu bürokrat hakkında şu anda bir mahkeme sürecinin devam ediyor olması ya da sonuçlanmış olması gerekir. 
     Böyle bir şey yok ise bu bürokrata ve dolayısıyla bu bürokratı koruduğu iddia edilen bizim partimize, bir anlamda iftira etmektedir. Eğer Bakan, bununla ilgili hırsız olduğunu bilerek mahkemeye gitmemişse, hakkında soruşturma açmamışsa ve bununla ilgili elinde belge olduğu halde bunu yapmamışsa suçludur, hırsızları korumaktadır. Eğer elinde belge yok, herhangi bir yargı sürecine başvurmamış ve bütün bunlara rağmen, kendisini ziyarete gelenlere bu bürokratın hırsızlığından bahsederek, ANAP'ın da bunu koruduğundan bahsediyorsa bu, Türk siyasetinde olmaması gereken 'çamur at izi kalsın' anlayışının tipik bir göstergesi olur. Bunu, koalisyon adabına uygun görmediğimizi söylemek istiyorum. Bunu, kendi başarısızlıklarını başka taraflara çamur atarak kapatma sürecini uzantısı olarak gördüğümüzü belirtmek istiyorum. Eğer söylemişse o zaman, sayın Bakanı, bu söylediklerini kanıtlamaya davet ediyorum.'' 
     Ahat Andican, daha sonra gazetecilerin sorularını yanıtladı. Andican, ''bu sözleri söylemiş olması halinde, ANAP'ın, Gökalp'in istifasını isteyip istemeyeceğine'' ilişkin soruya, ''Söylediğini ifade ettiği takdirde, bu konuyla ilgili yapmayı düşündüğümüz girişimler vardır'' yanıtını verdi. 
     Andican, bir başka soru üzerine, Devlet Bakanı Kemal Derviş tarafından koordine edilmekte olan, hükümetin yeni bir ekonomik program ortaya koyma çabasını, ANAP olarak desteklediklerini ifade etti. 
     Bir gazetecinin ''Gökalp, bu sözleri kapalı kapılar ardında söylemiş ise ve yarında çıkıp 'söylemedim' derse, değerlendirmeniz ne olur '' sorusuna Andican, ''Bunları söylemiş ve söylemediğini iddia ediyorsa onun takdirini sizlere bırakıyorum. Daha önce de benzer bir konu gündeme gelmişti. Sayın Bakan, yine böyle bir iddiada bulunmuş ve böyle bir şey söylemediğini ifade etmişti. Biz, Türkiye Cumhuriyeti'nin saygıdeğer bir bakanının sözlerine itibar etmek durumundayız'' karşılığını verdi. 
     Gökalp hakkında gensoru verip vermeyeceklerine ilişkin bir başka soru üzerine Andican, bunların daha sonraki konular olduğunu ifade etti. 
     Andican, Kemal Derviş'in desteklenmesinin, bazı çevrelerin ''siyasetin dışlandığı'' şeklindeki yorumlarına neden olduğunun belirtilmesi üzerine, böyle bir şeyin söz konusu olmadığını bildirdi. Derviş'in görevlendirilmesinin, özünde ''Türkiye'nin yürüteceği bir ekonomik programda temel unsurun dış destek olması noktasından ileri geldiğini'' belirten Andican, ''Bir diğer deyişle uluslararası finans piyasaları ve kuruluşları ile çok yakından ilgisi olan çok değerli bir kişi ve hizmet adamı olan Derviş'in, ülkesine bu noktada ciddi bir katkıda bulunacağı hükümet tarafından değerlendirilmiş ve görevlendirilmiştir. Bu, sonuçta hükümetin bir kararıdır'' diye konuştu. 




</TEXT>
</DOC>
