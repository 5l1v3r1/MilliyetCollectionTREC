<DOC>
<DOCNO> 7073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sontur11.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık, son 10 yılda görev yapan tüm Enerji Bakanları için soruşturma açıyor 
</HEADLINE>
<TEXT>

     Başbakanlık, yaptığı yazılı açıklamayla başta Enerji ve Tabii Kaynaklar Bakanı Cumhur Ersümer olmak üzere 1991 yılından itibaren görev yapan aralarında FP lideri Recai Kutan'ın da bulunduğu Enerji Bakanları'nın "TEAŞ - AKTAŞ - Kayseri Elektrik Yolsuzluğu"nda sorumluluklarının bulunup bulunmadığının araştırılması için, savcılığa suç duyurusunda bulunulduğunu buna karşılık savcılığın yetkisinin olmadığını belirttiğini ifade ederken, konunun Başbakanlıkça incelenerek gereğinin yapılacağını bildirdi. 
     Başbakanlık Basın Merkezi'nden yapılan açıklamada şöyle denildi 
     "Bazı gazetelerde Enerji ve Tabii Kaynaklar Bakanı Cumhur Ersümer ile eski Enerji Bakanı Ziya Aktaş hakkında Yüce Divan yolunun açıldığına ilişkin haberler üzerine aşağıdaki açıklamanın yapılması gerekli görülmüştür. 
     Enerji dağıtımıyla ilgili iki şirket ile TEAŞ arasında yıllardır yapılamayan mahsuplaşma işlemlerinin incelenmesi 23 Eylül 1997 tarihli Başbakan onayı ile uygun görülmüştür. Yapılan inceleme sonucunda görevli denetim elemanları arasında görüş farklılığı oluşması üzerine Başbakanlık Teftiş Kurulu'nca konu değerlendirilmiştir. Değerlendirme sonucu hazırlanan 26 Ocak 2001 tarihli Başbakan onayında, sözkonusu mahsuplaşma işlemlerinin 1991 yılından beri yapılmamış olması nedeniniyle, eğer bir sorumluluk var ise sözkonusu iki bakanın yanında 1991 yılından bugüne kadar görev yapan Enerji ve Tabii Kaynaklar Bakanları'nın da sorumluluğunun Ankara Cumhuriyet Başsavcılığı'nca değerlendirilmesi gerekeceği belirtilmiştir. Dosya Ankara Cumhuriyet Başsavcılığı'na bu kayıtla gönderilmiş ancak adı geçen başsavcılık kendisinin bu konuda yetkisiz olduğunu belirterek konunun Başbakanlıkça değerlendirilmesini istemiştir. Değerlendirme sonucuna göre gerekli işlem yapılacaktır." 
     Başbakanlık'tan yapılan açıklama uyarınca, Başbakanlık, Ersümer ve Aktaş dışında, 1991 yılından bugüne kadar görev yapan Fahrettin Kurt ANAP , Togay Gemalmaz ANAP , Muzaffer Arıcı ANAP , Ersin Faralyalı DYP , Veysel Atasoy DYP , Şinasi Altıner DYP , Hüsnü Doğan ANAP , Recai Kutan'ın da RP sorumlulukları araştırılıyor. 




</TEXT>
</DOC>
