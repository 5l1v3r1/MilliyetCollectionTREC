<DOC>
<DOCNO> 8908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/sontur11.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hekimler özlük hakları için yürüdü 
</HEADLINE>
<TEXT>

     İzmir, Çanakkale, Manisa, Balıkesir, Uşak, Denizli ve Aydın tabip odalarına üye hekimler, "Toplumun Sağlığı ve İyi Hekimlik İçin Beyaz Yürüyüş" yaptı. Yürüyüşe katılan Türk Tabibleri Birliği Merkez Konseyi 2. Başkanı Metin Bakkalcı, halkın sağlık hakkı ve Türkiye’nin onurlu insanları için çıkan bu sesin kayıt altına alınacağını söyledi. 
     İzmir Tabip Odası’nın düzenlediği ve bin 500 kişinin katıldığı yürüyüş, Karşıyaka İnsan Hakları Parkı’ndan Demokrasi Meydanı’na kadar sürdü. 
     Demokrasi Meydanı’nda konuşan Metin Bakkalcı, tarih boyunca insandan yana açılımların beşiği olan Ege’de, halkın sağlık hakkı ve Türkiye’nin onurlu insanları için çıkan bu sesin kayıt altına alınacağını söyledi. 
     Hekimlerin aylardan beri Türkiye’nin değişik yerlerinde özlük haklarına yönelik etkin ve haklı bir mücadele verdiklerini kaydeden Metin Bakkalcı, şöyle devam etti 
     "Türkiye’deki 80 bin hekimin 70 bini bu eylemlere katıldı. Hastalarımız bu eylemlere destek verdi. Türkiye’de ilk defa bu kadar katılımlı bir eyleme parlemento ve hükümet de karşı çıkmadı. Ancak iktidar erkini elinde bulunduranlar sağlık çalışanlarının lehine olacak bir karar almadı. Bu durum bir rastlantı değildir. Son 20 yılda uygulanan politikalar sağlık alanında önemli tahribata yol açtı. Artık bu tahribatın üstünü örtmek mümkün değildir." 
     Geçen hafta yaşanan ekonomik kriz sonucu 65 milyon insanın ücretinin 3’te 1’ine el konulduğunu öne süren Metin Bakkalcı, şunları kaydetti 
     "600 dolar maaş alan uzman hekimlerin ücretini bir gecede 400 doların altına düşürdüler. Bu paralar kimileri uluslararası olmak üzere başka yerlere aktarıldı. Eğer taleplerimiz yerine getirilmezse 14 Mart Tıp Bayramı’nda eylemlerimiz tüm ülkeye yayılacak." 
     İzmir Tabip Odası Başkanı Fatih Sürenkök de, 1980 yılında bin 200 dolar olan ücretlerinin 300 dolara düştüğüne işaret ederek, hekimlerin özlük hakları için mücadele ettiklerini söyledi. 
     Türkiye’nin sorunlarına her zaman sahip çıkacaklarını kaydeden Sürenkök, "Bu ülkede halkın eşit ve nitelikli bir şekilde yaşamasını istiyoruz" dedi. 
     Yürüyüşe katılan bazı hekimlerin "Haksızlık sağanağından korunmak amacıyla" şemsiye açmaları dikkat çekti. Hekimler, "Parası olanlar için değil halkın sağlığı için yürüyoruz" yazılı pankartlar taşıdı. Hekimler, konuşmalardan sonra olaysız bir şekilde dağıldılar. 
     




</TEXT>
</DOC>
