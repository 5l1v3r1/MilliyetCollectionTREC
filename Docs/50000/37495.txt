<DOC>
<DOCNO> 37495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/ekonomi/aeko.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Bizi Gözetliyor 
</HEADLINE>
<TEXT>

Bush ekibinin en önemli ismi, ABD Hazine Bakanı O’Neill’in sağ kolu Steven C. Radelet, dün ekibiyle gizlice Ankara’ya geldi. ABD’li ekip Türkiye’nin ekonomik ve siyasi yapısını inceliyor. İlk izlenim olumlu 
     MURAT SABUNCU 

     Piyasalarda dalgalanmaya karşı Hazine ve Merkez Bankası operasyonlarının sürdüğü sırada Ankara sürpriz bir ziyarete sahne oldu. Bush Hükümeti’nin önde gelen isimlerinden ABD Hazine Bakanı Paul O’Neil’ın en yakın adamlarından Steven C. Radelet başkanlığındaki heyet, gizli bir ziyaret düzenlediği Ankara’da, izlenen maliye politikasının olumlu sonuç vereceğine olan inancını dile getirdi. 
     Milliyet’in aldığı bilgilere göre, ABD’yi IMF İcra Kurulu’nda da temsil eden Hazine Bakan Yardımcısı Steven C. Radelet, uzman bir heyetle dün Ankara’da görüşmeler yaptı. Radelet başkanlığındaki heyette ABD Hazine Bakanlığı Ortadoğu ve Güney Asya Ülkeleri Ofisi Müdür Yardımcısı Marshall Mills, Uluslararası Bankacılık ve Menkul Kıymet Piyasaları Ofisi’nden Nilmini Gunaratne ve aynı bakanlığın Politika Geliştirme ve Gözetim Ofisi’nden Jeffrey Baker yer aldı. 
     Hazine ve Maliye yetkilileri ile temas kuran heyet, ekonomideki daralmaya rağmen bütçe hedeflerinin tutturulmasını "çok olumlu" olarak değerlendirdi. 
     
     "Olumlu sonuç verecek" 
     Radelet’in, görüşmelerde bütçe gerçekleşmelerine ilişkin rakamların umut verici olduğunu belirterek, "Bütçe performansının, uluslararası olumsuz konjonktüre, ekonomideki daralmaya ve üçlü bir koalisyon yapısına rağmen tutturulması, gerçekten takdire şayandır" dediği öğrenildi. 
     Radelet, 2000 yılı bütçe rakamlarını da olumlu değerlendirdiklerini sözlerine ekledi. 
     
     ABD izliyor 
     Ankara’da ekonomiden sorumlu Devlet Bakanı Kemal Derviş, Maliye ve Merkez Bankası yetkilileri ile temas kuran heyetin ziyareti, "ABD’nin, IMF tarafından büyük bir yardım aktarılan Türkiye’yi yakından izlediğinin önemli ve üst düzey bir göstergesi" olarak değerlendirildi. 
     Radalet’in, bugün Derviş’le ortak basın toplantısı yaparak ABD’nin Türkiye’ye yaklaşımı konusunda açıklamalar yapabileceği kaydedildi. 
     



 EKONOMİ 






















</TEXT>
</DOC>
