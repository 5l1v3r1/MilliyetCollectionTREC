<DOC>
<DOCNO> 15786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sontur34.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş de hükümetin alternatifsiz olduğunu söyledi 
</HEADLINE>
<TEXT>

     Devlet Bakanı Kemal Derviş, Hükümet'in ekonominin düzlüğe çıkabilmesi için yıllardır yapılması gereken ancak siyasi kaygılarla nedeniyle her zaman gözardı edilen önlemleri gerçekleştirme cesareti gösterebilmesi ve popülizme yönelmemesi açısından alternatifsiz olduğunu bildirdi. 
     Derviş, FP Gaziantep Milletvekili Nurettin Aktaş'ın Başbakan Bülent Ecevit'e yönelttiği yazılı soru önergesini yanıtladı. Derviş, 20 Şubat 2001 tarihli Hazine iç borçlanma ihalesinde kamu kuruluşlarına net 1.2 katrilyon lira, diğer yatırımcılara 940.9 trilyon olmak üzere 2.2 katrilyon lira tutarında satış yapıldığını belirterek, kamu bankalarının ortalamadan bono alan kamu kuruluşları arasında yer almadığını kaydetti. 
     21 şubat 2001 tarihinde Merkez Bankası'nın lira karşılığını hazır bulundurabilenlere 3.5 milyar dolar sattığını hatırlatan Derviş, şunları kaydetti 
     ''19-21 Şubat tarihleri arasında program çerçevesinde Türk Lirası karşılığı satılan toplam döviz tutarı 5 milyar dolar olup, bu tutar için 84 banka, özel finans kurumu ve yetkili müessese ile işlem yapılmıştır. Merkez Bankası tarafından piyasaya sunulan döviz hiçbir şahıs, şirket ve bankayı kollamak amacıyla verilmiş değildir. Merkez Bankası'nın temel işlevlerinden birisi de ülke parasının değerini korumak ve Türkiye'nin yükümlülüklerini zamanında yerine getirmesini sağlamaktır. Piyasalardaki dalgalanmanın temel nedenlerinden birisi ise mali sistemin yapısının bozukluğudur. Hükümetimiz döneminde Bankacılık Düzenleme ve Denetleme Kurulu oluşturulmasına rağmen, özellikle kamu bankalarının piyasalardaki yükü dengesizliklerin doğmasında etkili olmuştur.'' 




</TEXT>
</DOC>
