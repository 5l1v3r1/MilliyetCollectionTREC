<DOC>
<DOCNO> 1064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/son/soneko01.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Helikopter üretiminde Türk-ABD işbirliği 
</HEADLINE>
<TEXT>

     Savunma sanayi sektöründe 21. yüzyılın en büyük projeleri arasında gösterilen 145 adet taktik-taarruz helikopteri ortak üretiminde, 21 Temmuz 2000 tarihinde Savunma Sanayii İcra Komitesi’nin belirlediği sıralama doğrultusunda, ABD’li Bell Textron firması ile sürdürülen görüşmelerde sona gelindi. 
     Türk Silahlı Kuvvetleri’nin lojistik yapısına büyük güç katacak olan taktik-taarruz helikopterleri için seçilen ABD’li firmayla geçen yıl 18 Eylül’de Ankara’da başlatılan görüşmelerin, 28 Şubat 2001 tarihinde tamamlanacağı bildirildi. 
     Yetkililer, şu ana kadar olumlu geçen görüşmelerin planlanan sürede sonuçlanması halinde, lisansör firma grubu ile ortak tedarik üretimine yönelik lisans anlmaşmasının yakın bir tarihte imzalanabileceğini belirtiler. 
     Savunma Sanayii Müsteşarlığı İcra Komitesi’nin geçen Temmuz ayında yaptığı toplantıda, üç ayrı aşama halinde gerçekleştirilecek 145 adet taktik-taarruz helikopterleri ihalesinde ABD’li Bell Textron ilk sırada yer alırken, Rus ve İsrail firma ortaklığının önerdiği Kamo-IAI helikopterleri ikinci, İtalyanlar’ın önerdiği Agusto modeli helikopter ise üçüncü sırada yer almıştı. 
     Yaklaşık 5 milyar dolarlık savaş helikopterleri ortak üretim paketinde "ana yüklenici" olarak Türk Havacılık Sanayi ve Ticaret Şirketi görev alacak. ABD’li Bell Textron firması ile Şubat ayı sonuna kadar tamamlanması planlanan görüşmelerden sonra Türk savunma kuruluşlarının helikopter üretimine katkı payları da netleşmiş olacak. 
     Projeye TAİ’nin yanı sıra Aselsan, Netaş ve Havelsan gibi Türk savunma sanayiinin önde gelen kuruluşlarının da katkı sağlamaları bekleniyor. 
     Seçilcek lisansör firma tarafından ortak üretimi öngörülen 145 adet savaş helikopteri üç ayrı aşama halinde üretilecek. Buna göre finansmanı Savunma Sanayii Müsteşarlığı Fonu kaynaklarından karşılanacak olan helikopterler 50 50 ve 45 adet olmak üzere üç parti halinde gerçekleştirilecek. 
     Programa göre ilk helikopter 2002 yılı Kasım ayında 145’inci helikopter ise Ocak 2011 tarihinde TSK’ya teslim edilecek. 
     




</TEXT>
</DOC>
