<DOC>
<DOCNO> 43296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/ekonomi/eko02.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonda anlaşamadık 
</HEADLINE>
<TEXT>

Devlet Bakanı Derviş, IMF heyeti ile yapılan görüşmelerde gelecek yılın enflasyon hedefi konusunda uzlaşma sağlanamadığını söyledi 
     EKONOMİ SERVİSİ 

     Devlet Bakanı Kemal Derviş dün Financial Times gazetesine yaptığı açıklamada bu yılın enflasyonunu yüzde 61 beklediğini söyledi. Derviş, IMF heyeti ile görüşmelerde 2002 enflasyonu konusunda ise uzlaşma sağlanamadığını belirtti. 
     Derviş, "Gelecek yıl enflasyonun ne kadar düşmesi gerektiği konusunda IMF’yle kayda değer bir anlaşmazlığımız var" dedi ve ekonomideki daralmanın boyutu dikkate alınarak enflasyonda daha yavaş bir düşüş olması gerektiğine inandıklarını söyledi. 
     Derviş, "Hedeflerde başarısız olmaktansa, gerçekleşebilir bir enflasyon oranı seçilmesi gerekiyor" dedi. 
     
     Yüzde 7 küçülecek 
     Haberde, Derviş’in Türkiye ekonomisinde bu yıl yaşanan küçülmenin yüzde 5.5’lik resmi tahminin üzerine çıkabileceğini söylediği de belirtildi. Gayri safi milli hasılada bu yıl yüzde 7’lik bir düşüş tahmininde bulunan Derviş, 2002’de ise yüzde 5’lik büyüme beklendiğini ifade etti. 
     Derviş, bu beklentide, kamu bankalarının kredi sıkışıklığının "arzu edilenden daha büyük olmasının", tarım üretimindeki düşüşün ve dünya ekonomisindeki yavaşlamanın etkili olduğunu belirtti. 
     



 EKONOMİ 
























</TEXT>
</DOC>
