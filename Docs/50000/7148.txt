<DOC>
<DOCNO> 7148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/spor/spo01.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
BEŞİKTAŞ İNZİVADA 
</HEADLINE>
<TEXT>

Basına yasak olan Riva kampı bugün başlayacak. Tesislere gazete bile alınmayacak 
     KARTAL YİĞİT 

     Adana maçına kadar 
     ÇAYKUR Rizespor’dan fark yiyen Beşiktaş, bu akşamdan itibaren Riva’da inzivaya çekilecek. Türkiye Kupası’ndan elendikten sonra rotasını lige çeviren, ancak şok yenilgiyle sarsılan Siyah - Beyazlı takım, Yönetim Kurulu’nun isteğiyle bugünden itibaren Futbol Federasyonu’nun, Riva’daki tesislerinde pazar günkü Adanaspor maçına kadar kampa girecek. 
     
     Bağlantı kesilecek 
     RİVA kampında adeta dış dünyayla bağlantısını kesecek ve sadece Adanaspor sınavına kilitlenecek olan Siyah - Beyazlı ekibin buradaki antrenmanları da basına kapalı olacak. Yönetim Kurulu’nun da onayının alındığı bu karar doğrultusunda, oyuncuların konsantrasyonlarının bozulmaması için tesislere gazeteler bile sokulmayacak. 
     
     Stres üst düzeyde 
     ADANSPOR maçına mutlak galibiyet için çıkacak olan futbolcularda stres üst düzeye çıktı. Taraftar baskısından çekinen ve bu nedenle Riva kampının yararlı olacağını savunan futbolcular, "Bir bakıma kafamız rahatlayacak. Çünkü stres içindeyiz. İnşallah bu kampın yararını görürüz. Adanaspor maçını kazanmaktan başka çare yok" diye konuştular. 
     
Scala iki yıl daha      BEŞİKTAŞ Teknik Direktör Scala, "Hakkıyla mağlup olmak, haksızlık yaparak galip gelmekten çok daha iyidir" dedi. İtalyan hoca, kulübün resmi dergisi Beşiktaş’a verdiği demeçte "Kurallar çerçevesinde her şeyi yapabilirsiniz. Ben bir maçı kazanmak için kural dışı, haksızlığa yol açacak bir şey yapmayı kabul edemem. Bu, bana ailemin mirasıdır" ifadelerini kullandı. 
     HAYATTAKİ en büyük tutkusunun çiftçilik ve tarım olduğunu bildiren Scala, Parma’da gösterdiği başarıyı Beşiktaş’ta da tekrarlamak istediğini belirtti. Ünlü hoca, "Ancak Beşiktaş’ın Parma gibi başarılara ulaşması altı - yedi ayda olacak şey değil" diye konuştu. Scala, Beşiktaş’ta iki yıl daha kalıp, sistemi tam anlamıyla oturtmayı düşündüğünü ifade etti. 
     
Ali Artuner vefat etti      GÖZTEPE ve Milli Takım’ın unutulmaz file bekçisi Ali Artuner 57 İstanbul’da vefat etti. Beynindeki tümör nedeniyle 13 ay önce ameliyat geçiren Artuner, dün sabah 04.15’te hayata gözlerini yumdu. Futbola 1960’da Göztepe’nin alt yapısında başlayan Artuner, 1972’ye kadar burada görev yapmıştı. Aynı dönemde "Efsane Kadro" olarak anılan Ali Artuner’li Göztepe, iki kez Türkiye, bir kez de Cumhurbaşkanlığı Kupası’nı kazanırken, bugün UEFA Kupası olan Fuar Şehirler Kupası’nda 1968 - 69’da yarı finale yükselen ilk Türk ekibi olmuştu. 47 kez de milli takım kalesini koruyan Altuner, 1966’da Rusya’da 2 - 0 galip geldiğimiz maçta "Moskova panteri" olarak tarihe geçmişti. Artuner’in cenazesi bugün İzmir’de toprağa verilecek. 
     
NOUMA şirinlik yaptı      BEŞİKTAŞ’TA, Ç.Rize maçı öncesi Fransa’ya giden Nouma, dün ülkesinden olaysız geri döndü. Menajer Sinan Engin’in herhangi bir olay çıkarmaması için kontrol amacıyla gittiği havaalanında Nouma yine de boş durmadı. Fransız futbolcu, Zürih üzerinden İstanbul’a inerken, havaalanında kendisini karşılamaya gelen medya mensuplarına adeta şov yaptı. 
     NOUMA, kapıdan çıkar çıkmaz ellerini açtı ve "Bugün de beni kalabalık bir grup karşılıyor. Ne güzel" dedi. Siyah - Beyazlı futbolcu, havaalanından tam ayrılacağı sırada, yolcu bekleyen yaşlı kadınların yanına giderek, ellerini sıktı. Nouma’nın gidişinde kavga ettiği havaalanı muhabirleriyle hiç konuşmaması da dikkati çekti. 
     


 SPOR 





























</TEXT>
</DOC>
