<DOC>
<DOCNO> 1204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sondun17.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de eylemciler polisi BM askerlerine şikayet etti 
</HEADLINE>
<TEXT>

     KKTC'de bir süredir ''bu memleket bizim platformu'' adı altında eylem yapan, aralarında Cumhuriyetçi Türk Partisi, Yurstever Birlik Hareketi'nin de bulunduğu sendika ve derneklerin oluşturduğu 41 örgüt, hükümetin hazırladığı ekonomik istikrar paketi ile ''entegrasyon kararı'' olarak nitelendirdiği Türkiye Bakanlar Kurulu'nun hazırladığı eylem planını protesto etti. 
     Ekonomi ve Maliye Bakanlığı'na yürümek isteyen eylemcilere, Cumhuriyet Meclisi önündeki yolu kullanarak bakanlığa gitmesine polis izin vermedi. 
     Yolda polis engeliyle karşılaşan eylemciler, bir süre oturma eylemi yaparak durumu protesto etti. Daha sonra eylemin seyrini değiştirerek Ledra Palace Sınır Kapısı'na yürüyen grup, BM yetkililerine ''eylem yapma haklarının ellerinden alındığı'' iddiasıyla sözlü şikayette bulundu. Devrimci İşçi Sendikaları Başkanı Dev-İş Genel Başkanı Ali Gulle, BM yetkililerine, ''grev, eylem, yürüyüş gibi haklarının ayaklar altına alındığını'' iddia ederek, sözlü şikayette bulundu. BM yetkililerinden, bunu BM Genel Sekreteri ve dünya kamuoyuna duyurmalarını istedi. Görevli BM yetkilileri de, sendikacıların şikayet ve istemlerini gerekli yere ileteceklerini bildirdi. 




</TEXT>
</DOC>
