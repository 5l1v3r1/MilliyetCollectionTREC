<DOC>
<DOCNO> 39266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sontur08.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yerde yolsuzluk... Göçmen konutları talan edildi... 
</HEADLINE>
<TEXT>

     Bulgaristan'dan 1989 yılında zorunlu göçe tabi tutulan soydaşlar için Pendik'e bağlı Kurtköy'de inşa edilen 3 bin 150 konuttan 2 bin 50'sinin hak sahiplerince kullanılmadığı için talan edildiği, 25 konutun da hak sahipleri dışında başkaları tarafından kullanıldığı ve bazı kişilerce ''rant sermayesi'' haline getirildiği bildirildi. 
     Devlet Bakanlığı Göçmen Konutları Koordinatörlüğü tarafından bir gazeteye verilen ilanda, 1989 yılında Bulgaristan'dan zorunlu göçe tabi tutulan soydaşlar için Pendik-Kurtköy'de 3 bin 150 konut inşa ettirildiği belirtildi. 
     Göçmen Konutları Koordinatörlüğü'nün Kurtköy'deki göçmen konutları mahallinde yaptığı incelemede, konutların verildiği günden bu yana kullanılmadığı, çürümeye terk edildiği, bu nedenle harabe haline geldiği, bazı konutların da hak sahipleri dışında başkaları tarafından amacı dışında kullanıldığının tespit edildiği vurgulanan ilanda, bu durumun ise büyük oranda milli servetin heba olmasına ve ihtiyaç sahibi soydaşların mağduriyetine yol açtığına dikkat çekildi. 
     İlanda, yapılan tespitlerde, inşa edilen 3 bin 150 adet göçmen konutundan 2 bin 50 adedinin hak sahipleri tarafından kullanılmadığı için talan edildiği, 25 konutun da başka kişilerce amacı dışında kullanıldığı ve bazı kişiler tarafından ''rant sermayesi'' haline getirildiği kaydedildi. 
     Çeşitli nedenlerle hak sahipleri tarafından kullanılmayan 2 bin 75 adet göçmen konutuyla ilgili olarak, hak sahiplerinin gerekli tadilatı yaptırarak konutlarına yerleşmeleri istenen ilanda, geçerli bir mazeretle konutunu kullanamayacak hak sahiplerinin de mazeretlerini 15 gün içinde Göçmen Konutları Koordinatörlüğü'ne yazılı olarak bildirmeleri gerektiği ifade edildi. 
     İlanda, hak sahiplerinin bildirimde bulunmaması ya da konutlarını onararak oturmamaları durumunda, söz konusu 2 bin 75 konutun eski hak sahiplerinden alınarak yeni sahiplerine tahsisinin yapılacağı bildirildi. 
     
     






</TEXT>
</DOC>
