<DOC>
<DOCNO> 3890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sondun16.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Jennifer Lopez sevgilisinden ayrılıyor 
</HEADLINE>
<TEXT>

     Ünlü pop şarkıcısı Jennifer Lopez'in, gece kulübünde ateş ederek 3 kişiyi yaraladığı söylenen sevgilisi Sean Puffy Combs'dan ayrılmaya karar verdiği bildirildi. 
     Haberi veren New York Post gazetesi, Jennifer'in, müzik dünyasında çok iyi yere sahip olan ve ''çok belalı'' olduğu söylenen sevgilisinden çekindiği için bunu açık açık söyleyemediğini, ancak durumu sevgilisine ''bir şekilde'' ilettiğini yazdı. Gazete, Jennifer'in son 2 aydır, ''Love don't cost a thing'' adlı şarkısının klip çekimlerinde kendisine eşlik eden genç bir dansçı çocukla birlikte olduğunu da öne sürdü. 
     Combs, Jennifer ve arkadaşlarının 1999 aralığında gittikleri gece kulübünde olay çıkmış ve şarkıcının bulundugu gruptan açılan ateş sonucu 3 kişi yaralanmıştı. Görgü tanıklarının Jennifer'in sevgilisi Combs'un ateş ettiği yolunda ifade vermeleri üzerine polis Combs'u tutuklamış, bu arada Combs'un şoförü, kendisinin ateş ettiğini polislere söylemişti. Bu ifadeye inanmayan polis, Jennifer Lopez'in sevgilisini mahkemeye sevketmişti. Combs, o tarihten bu yana hakkında verilecek kararı bekliyor. Jennifer Lopez, ''Rolling Stone'' adlı dergiye yaptığı açıklamada,Combs ile aralarındaki uyumsuzluklardan ilk kez söz etti. Ünlü şarkıcı o akşam olayın cereyan ettiği gece kulübüne gitmemeleri gerektiğini de sözlerine ekledi. Bu arada dün mahkeme çıkışında Jennifer Lopez ile ilişkileri konusundaki sorulara muhatap olan Combs, ilk kez bunları cevaplandırmaktan kaçındı. Combs, şimdiye kadar bu yoldaki sorulara hep ''Jennifer ile beraberiz ve ayrılmayı düşünmüyoruz'' diye cevaplar veriyordu. 




</TEXT>
</DOC>
