<DOC>
<DOCNO> 22451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sontur26.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fethullah Gülen davasında eski Ankara Emniyet Müdürü tanık olacak 
</HEADLINE>
<TEXT>

     Ankara 2 No'lu DGM, Fethullah Gülen'in, ''laik devlet yapısını değiştirerek yerine dini kurallara dayalı bir devlet kurmak amacıyla yasadışı örgüt kurup, bu amaç doğrultusunda faaliyetlerde bulunduğu'' gerekçesiyle yargılandığı davada, eski Ankara Emniyet Müdürü Cevdet Saral ile yardımcılarından Osman Ak'ın tanık olarak dinlenmesine karar verdi. 
     Davanın bugünkü duruşmasına, Gülen'in avukatları ile müdahil avukatı katıldı. Mahkeme Başkanı Hüseyin Eken, sanık Gülen'in ifadesinin alınması için ABD adli makamlarına yazılan müzekkerinin yanıtının gelmediğini ifade ederek, tanık dinlenmesi yönünde İstanbul DGM'ye yazılan talimatın cevabının ise geldiğini bildirdi. 
     Maltepe Askeri Lisesi'nde öğrenciyken, Gülen cemaatiyle ilişkide oldukları gerekçesiyle okuldan atıldıkları bildirilen 4 öğrencinin ifadelerinin yer aldığı yazıları okuyan Eken, tanıkların, ''Gülen'i tanımadıklarını söylediklerini'' kaydetti. 
     Eken, geçen oturum dinlenen tanık Serhat Özkan'ın müdahillik talebinde bulunduğunu, Çağdaş Eğitim Vakfı Başkanı Gülseven Yaşar'ın ise tanık olarak dinlenilmesini istediğini ifade ederek, müdahil Arife Kayar'ın avukatı Hüseyin Buzoğlu'nun ise ''Fethullah'ın Copları'' kitabını yazan Zübeyir Kındıra ile kitapta isimleri geçen eski Ankara Emniyet Müdürü Cevdet Saral ile yardımcılarından Osman Ak'ın tanık olarak dinlenilmesini talep ettiğini belirtti. 
     Gülen'in avukatlarından Abdülkadir Aksoy, Kındıra'nın kitabının baştan sona ''iftiralarla'' dolu olduğunu öne sürerek, Saral ile Ak'ın, başbakan, bakan, milletvekili, yüksek yargı mensupları, üst düzey askeri yetkililer ile işadamlarının telefonlarının dinlenmesi olaylarına adlarının karıştığını, bu kişilerin tarafsız tanıklık yapamayacaklarını kaydetti. Aksoy, bu nedenle tanık olarak dinlenmeleri talebinin reddini istedi. 
     Başkan Eken, sanık avukatlarının duruşma öncesi değişik tarihlerde dilekçe verdiklerini belirterek, 15 Mayıs 2001 tarihli dilekçede, tanık olarak dinlenen Metin Sarıaslan'ın anlatımlarının değerlendirildiğini söyledi. Eken, bir başka dilekçeyle, İstanbul Üniversitesi Hukuk Fakültesi öğretim üyelerinden Prof. Çetin Özek tarafından konuya ilişkin hazırlanan bir raporun sunulduğunu kaydetti. Mahkeme Başkanı, sanık avukatlarının 17 Mayıs 2001 tarihinde sundukları dilekçe ve ekinde, yurtdışında açılan okullarla ilgili açıklamalarda bulunduklarını belirterek, konuya ilişkin Milli Eğitim Bakanlığı'nca hazırlanan kitaplar ile Başbakanlık Basın Merkezi'nce bastırılan ve Başbakan Bülent Ecevit'in konuşmalarını içeren bir kitap ile çeşitli gazete haberlerini de sunduklarını söyledi. 
     
     Savcıdan bilirkişi raporuna itiraz 
     Cumhuriyet Savcısı Nuh Mete Yüksel, sanık ile müdahil avukatlarının talepleri konusunda görüşünü bildirmeden önce, bir hususu belirtmek istediğini ifade etti. 
     Suçun oluşup oluşmadığı konusunda karar verecek olan tek yetkili merciinin mahkemeler olduğunu vurgulayan Yüksel, tıp ve mühendislik gibi alanlar için bilirkişi raporlarına ihtiyaç olacağını, mahkemelerin bunun dışında kendi bilgi ve becerisiyle neticeye varamayacağı durumlarda bilirkişi raporu hazırlatacağını bildirdi. 
     Yüksel, bunun dışında mahkemelerin rapor almayacağını belirterek, sanık avukatlarınca mahkemeye sunulan ve olayda 3713 sayılı Yasa'nın uygulanamayacağı yönünde mütalaa içeren Prof. Özek'in raporunun ''hukuki kıymetinin bulunmadığını'' söyledi. Nuh Mete Yüksel, tanık Serhat Özkan'ın suçun mağduru olduğunu, bu nedenle müdahilliğine karar verilmesini istedi. Eski Ankara Emniyet Müdürü Saral ile yardımcılarından Ak'ın görev yaptıkları yıllarda Fethullah Gülen ve örgütlenmesi hakkında rapor hazırladıklarını, bu örgütlenme hakkında bilgileri olduğunu anlatan Yüksel, bu nedenle bu iki polis müdürünün tanık olarak dinlenilmelerini talep etti. Savcı Yüksel, Çağdaş Eğitim Vakfı Başkanı Gülseven Yaşar'ın da tanık olarak dinlenilmesini istedi. 
     Verilen aradan sonra ara kararı açıklayan Başkan Eken, suçtan zarar görme ihtimali nedeniyle tanık Serhat Özkan'ın müdahilliğine, dava konusunu oluşturan kimi olaylarla ilgili bilgi sahibi oldukları iddia edilen Saral ile Ak'ın tanık olarak dinlenilmelerine karar verildiğini bildirdi. 
     Gülen'in talimat ifadesinin alınması için ABD adli makamlarına,İstanbul DGM'ye de Vakitan'ın İstanbul temsilcisinin tanık olarak ifadesinin alınması için yazılan talimat cevaplarının beklenmesine, Yaşar'ın tanık olarak dinlenilmesi talebinin reddine, Kındıra'nın ise tanık olarak dinlenilmesi hususunun, kitabının heyetçe okunduktan sonra değerlendirilmesine karar verildiğini bildiren Eken, duruşmayı erteledi. İddianamede, Gülen'in 3713 Sayılı Terörle Mücadele Kanunu'nun 7. maddesine göre, 5 yıldan 10 yıla kadar ağır hapsi isteniyor. 







</TEXT>
</DOC>
