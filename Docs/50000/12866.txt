<DOC>
<DOCNO> 12866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/son/sondun02.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Türkiye'ye büyük destek 
</HEADLINE>
<TEXT>

     ABD Başkanı George Bush, bu yıl 20'inci konferansını yarın yapacak olan Türk-Amerikan Konseyi'ne ATC kutlama mesajı gönderdi. 
     ABD Başkanı, mesajında, ''Bu yıl Türk-Amerikan ilişkilerinde üç önemli yıldönümünü kutluyoruz. Ülkelerimiz, 200 yıl önce ikili ilişkiler kurdu. 50 yıl önce askerlerimiz Güney Kore'yi, komşusunun işgalinden korudu ve 10 yıl önce Kuveyt'e yöneltilen saldırganlığa karşı güçlerimiz birleşti'' dedi. 
     Türkiye ile ABD arasındaki ilişkilerin, ABD'nin bağımsızlık günlerinden bu yana ''stratejik ortaklık'' kapsamına ulaştığını belirten Bush, mesajında şu ifadeleri kullandı 
     ''Birlikte savaş alanlarında oğullarımızı, kızlarımızı kurban verdik. Birlikte özgür dünyayı komünizm ve diktatörlükten koruduk. Birlikte çocuklarımıza geleceğin eğitimde mükemmellikte yattığını öğrettik. Modern Türkiye'nin kurucusu Mustafa Kemal Atatürk, haklı şekilde şöyle demişti 'Hükümetlerin en yaratıcı ve açık görevi eğitimdir.' Gerçekten eğitim reformu benim en yüksek iç politika önceliğim ve benim yönetimimin bir köşetaşı...'' 
     Bush, Türkiye'nin ABD için önemli bir müttefik ve iyi dost olduğunubelirtti ve NATO müttefikliğiyle birlikte iki ülkenin savunma ve güvenlik işbirliğinden yararlandığını kaydetti. ABD Başkanı, savunma ve güvenlik işbirliğinin yanı sıra ticaret, eğitim ve kültürel bağların, yatırım ve Bakü-Tiflis-Ceyhan boru hattındaki ticari gelişmeleri de içeren enerji konularının, Balkanlar, Kafkaslar, Orta Asya ve Ortadoğu'da bölgesel konulardaki işbirliği çerçevesinde iki ülke ilişkilerinin merkezinde olduğunu bildirdi. 
     Başkan Bush şöyle dedi 
     ''Türkiye ekonomik ve siyasi reform yolunda ilerlerken, ABD Türkiye'nin yanında duracaktır. Cesaret, bilgelik ve sebata ihtiyaç var ve inanıyorum ki Türk halkı önündeki zorlukları kavrıyor. Biz, Türkiye'nin Avrupa Birliği'ne katılma niyetini destekliyoruz. Türk halkının, bireysel sivil haklar güvencesi isteğini dile getirdiğini duyduk, Türkiye'nin de vatandaşlarının isteğini gerçekleştirmek için demokrasisini ilerletme çabalarına destek verdik.'' 
     
     



</TEXT>
</DOC>
