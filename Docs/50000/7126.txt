<DOC>
<DOCNO> 7126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/guncel/gun16.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşk sınır tanımadı 
</HEADLINE>
<TEXT>

     Artvin DHA 

     Şanlıurfalı Yılmaz Afşin'le geçen yıl düğününün yapıldığı gece pasaportunun vize süresi geçtiği gerekçesiyle gelinliğiyle birlikte karakola götürülüp ardından sınırdışı edilen Ermeni uyruklu Gayena Taroyan 21 , dün Sevgililer Günü'nde ülkesi Ermenistan'dan kaçarak, zorlu bir mücadelenin ardından Sarp Kapısı'ndan Türkiye'ye giriş yaptı. Gayena, vizesi olmadığı için Batum Başkonsolosluğu'nun özel izniyle Türkiye'ye girdi. 
     Halen Fethiye'de bulunan sevgilisi Yılmaz Afşin'e Sarp Sınır Kapısı'ndan telefon eden Gayena Taroyan, "Evlenmemize karşı çıkan ailemi, Türkiye'ye gelebilmem için izin vermeyen ülkemi terkettim. Aşkımızı yaşatmak için Sevgililer Günü'nde Türkiye'deyim" dedi. Gayena'nın Türkiye'ye geldiğini öğrenen Yılmaz Afşin de "Bir an önce kavuşmak için sabırsızlanıyorum. Aşkımıza kimse engel olamayacak" diye konuştu. 
     Sınırda sadece DHA ekibinin karşıladığı Ermeni gelin, "Türkiye'ye geldiğim için çok mutluyum. Şimdi hemen eşimle buluşmak istiyorum. Cebimde sadece 50 dolar param vardı. Onu da Gürcistan tarafında aldılar. Bir an önce eşime kavuşmak için sabırsızlanıyorum" dedi. 
     
     Saatlerce bekledi 
     Ermenistan'dan İstanbul'a yolcu götüren bir otobüse gizlice binerek Gürcistan'a geçen Gayena Taroyan, dün sabah saat 06.00 sıralarında Sarp Sınır Kapısı'na ulaştı. Taroyan, vizesi olmadığı için otobüsten indirildi. Taroyan, Türkiye ile Ermenistan arasındaki sözde soykırım iddiaları üzerine tırmanan gerginlik nedeniyle Ermeni vatandaşlarına vize verilmediği için zor durumda kaldı. Taroyan, Türkiye'ye Türk vatandaşı olmak için geldiğini belirterek, kendisine giriş izni verilmesi konusunda yetkililere ısrar etti. 
     Öğlen saatlerine kadar sınır kapısındaki yetkililerle görüşmesini sürdüren Gayena Taroyan, daha sonra Türkiye'nin Batum Başkonsolosu Hasan Aygün'e gönderildi. Başkonsolos Aygün'ün inisiyatifini kullanarak Türkiye'ye girişine özel izin verdiği Gayena Taroyan, saat 17.00'de Sarp Sınır Kapısı'ndan Türkiye'ye giriş yaparak muradına erdi. Cebinde beş parası olmayan Ermeni gelin, sevgilisi Yılmaz Afşin'in memleketi Şanlıurfa'ya gitmek üzere yola çıktı. 
     
     


 GÜNCEL 






















</TEXT>
</DOC>
