<DOC>
<DOCNO> 1065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/son/soneko02.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Yatırımları hızlandırıcı çok ilginç önlemler hazırladık" 
</HEADLINE>
<TEXT>

     Başbakan Bülent Ecevit, geçen yıl petrol fiyatlarının büyük ölçüde arttığını ve bunun uygulanan ekonomik programa ciddi bir ağırlık getirdiğini söyledi. 
     TRT1 ''Pazar Panorama'' programının canlı yayın konuğu olan Başbakan Bülent Ecevit, geçen yılı değerlendirirken, ''ayrıca bizim dış ticaretimiz büyük ölçüde Euro'ya dayanır hale geldiği için Euro'nun dolara göre zayıflamasından bizim ekonomimiz de olumsuz yönde etkilendi'' dedi. 
     Ecevit, geçen yıl yaşanan kuraklığın da ekonomiyi olumsuz etkilediğini, ama bütün bunlara rağmen yılın son günlerine gelene kadar ekonominin bir hayli iyi gittiğini kaydetti. 
     Başbakan Ecevit, yılın sevindirici gelişmelerini ise enflasyonun hızla düşmeye başlaması, önceki yıl ''eksi yüzde 6'' olan büyüme hızının geçen yıl ''yüzde 6''yı bulması ve turizm gelirlerinin geçen yıl yüzde 50 oranında artması olarak sıraladı. 
     Açıklamalarında, geçen yıl faaliyete geçen Bankacılık Düzenleme ve Denetleme Kurumu'nun BDDK önemine dikkat çeken Başbakan Ecevit, en zayıf ve sorunlu kesimin öteden beri bankacılık sektörü olduğuna işaret etti. Ecevit şunları kaydetti 
     "Bankacılık sektörü reel ekonomiye, üretken yatırımlara gereken katkıyı yapmıyor veya yapamıyordu. Dolayısıyle bu sorunu çözecek bir kurum oluşturuldu ve çalışmaya başladı. Hemen de etkileri görülmeye başlandı. O soyulan boşaltılan bankalar olayları birbirinin ardından ortaya çıkmaya başlamış oldu.'' 
     Başbakan Bülent Ecevit, geçen yılın en üzücü olaylarının başında ''yıl sonuna doğru yaşanan kriz'' geldiğini, ancak çok kısa zamanda atlatılması nedeniyle bunun 'deprem' olarak değerlendirilebileceğini söyledi. 
     Ecevit, ''şunun için kriz demiyorum aslında krizin bütün belirtileri vardı fakat o kadar çabuk geride bıraktık ki buna daha çok bir deprem demek doğru olabilir. Bu da hükümetin ve ilgili kuruluşların çok dikkatli davranmaları ve anında duruma müdahale etmeleriyle sağlandı'' dedi. 
     Uluslararası Para Fonu ve Dünya Bankası şimdiye kadar Türkiye ile ilişkilerinde görülmedik ölçüde cömert davrandılar. Yeterli değil ama yine de şimdiye kadar görülmemiş ölçüdedir'' diye konuştu. 
     Yüksek enflasyon ve yüksek faizlerin Türkiye'nin 15-20 yıldır çektiği çok önemli sorunlar olduğunu ve Türkiye'de oldukça geniş bir enflasyon lobisi ortaya çıktığını anlatan Ecevit, ''enflasyonu geri çekme operasyonu başlayınca tabii bir hayli geniş, çok kişinin çıkarı zedelenmiş oldu'' dedi. 
     Fakat önemli olanın bu kadar sarsıcı bir olayın, bu kadar kısa bir sürede büyük ölçüde geride kalması olduğuna işaret eden Ecevit, ''büyük ölçüde diyorum, dikkati ihtiyatı elden bırakmamalıyız. O yüzden hep ekonominin nabzını elimizde tutacağız. Bu özeni, dikkati yılboyunca sürekli olarak göstereceğiz'' şeklinde konuştu. 
     Açıklanan son enflasyon rakamlarının çok umut vedici olduğunu belirten Ecevit, enflasyonun bir hayli yüksek çıkacağını sandıklarını,ancak tam tersi olduğunu bildirdi. 
     Ecevit, enflasyonu yüksek beklemelerinin nedeninin ise Ramazan Bayramı ve Yılbaşı nedeniyle kişisel harcama eğilimindeki aşırı artış olduğunu söyledi. 
     Tezgahtara ''geçen yıl mı işler iyi, bu yıl mı'' diye sorulduğunda, genelde ''bu yıl'' dediklerini ifade eden Ecevit, ''ne kadar tepki gösterilse de bu enflasyon farkını verdiğimiz için çalışanlara... durumu eskisine rağmen daha kötü değil. Biraz daha iyi. Fazla iyi olmadığını biliyorum ama biraz daha farklı oluyor. Bu pazaryeri resimlerinde de gösterilebilir'' diye konuştu. 
     Ecevit, üretimin yatırımlara bağlı olduğunu ve yatırımları hızlandırıcı çok ilginç önlemler hazırladıklarını bildirdi. 
     Geçen yıl Davos'a gittiğinde yabancı işadamlarının bürokrasiden şikayet etmeleri üzerine bir araştırma yaptırdığını belirten Ecevit şunları kaydetti 
     'Bir yasa tasarısı hazırladık. Şimdi bir anonim ortaklık kurulurken 70 kuruluşa başvuruyor. 59 adet ve 28 çeşit belge sunuyor. Esnaf ve sanatkar ise 6 kuruluşa başvuruyor 38 adet ve 18 çeşit belge sunuyor. Üretime geçiş aşamasında anonim ortaklıklar ayrıca 87 belge sunmak zorunda. 
     Tabii kimse bu kadar bürokratik yükü taşıyamaz. O yüzden bir tasarı hazırladık. Bunun ön görüşmesini hükümette yaptık. Bir-iki hafta içinde Bakanlar Kurulu'nda buna son şeklini vereceğiz. 
     Türkiye'de bir tek kurum belirleyeceğiz. Karma bir kurum. Türkiye'de yatırım yapmak isteyenler bu kuruma başvuracaklar. Bütün formaliteleri bu kurum, azami bir ay içinde yapacak. Yetiştiremezse veya ihmal ederse kurula da yaptırım uygulanacak. Böylelikle yatırımların büyük bir hız kazanacağını umuyoruz.'' 
     
     




</TEXT>
</DOC>
