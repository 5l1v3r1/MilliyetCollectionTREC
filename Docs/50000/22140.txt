<DOC>
<DOCNO> 22140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sonspo08.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe şampiyonluk için kenetlendi 
</HEADLINE>
<TEXT>

     Lig lideri Fenerbahçe, yarın yapacağı Bursaspor maçından 3 puanla ayrılarak, Gaziantep’ten gelecek sonuca göre taraftarlarının önünde şampiyonluk turu atmak istiyor. 
     Birinci Lig’de sezonun 33. haftasına en yakın takipçisi Galatasaray’ın 3 puan önünde lider olarak giren Fenerbahçe’de, gözler yarın oynanacak Bursaspor maçına çevrildi. 
     Sarı-lacivertli camiada, Bursaspor maçının kazanılması kadar, Gaziantepspor ile Galatasaray arasında Gaziantep’te yapılacak önemli maçın sonucu da merakla bekleniyor. 
     Fenerbahçe, Bursaspor’u yenip, Galatasaray’ın da Gaziantep’de puan yitirmesi durumunda, sezonun bitimine 1 hafta kala, Fenerbahçe, Şükrü Saraçoğlu Stadı’nda şampiyonluk turu atacak. 
     Samandıra Tesisleri’nde kampta bulunan sarı-lacivertliler, son idmanlarını bu akşam basına kapalı olarak yapacak ve maç saatini beklemeye başlayacak. 
     Sakatlığı süren Ogün dışında eksiği bulunmayan Fenerbahçe’nin, Bursaspor maçına, Rüştü, Zoran Mirkoviç, Misko Mirkoviç, Mustafa Doğan, Lazetiç, Yusuf, Johnson Rapaiç , Revivo, Abdullah, Serhat, Andersson muhtemel 11’iyle çıkması bekleniyor. 
     Fenerbahçe Şükrü Saraçoğlu Stadı’nda saat 19.00’da başlayacak maçı hakem Ali Uluyol yönetecek. 
     Fenerbahçe’nin bu sezon Kadıköy’de yapacağı son maç olan Bursaspor karşılaşmasında şampiyonluk turu atması olasılığının bulunması, sarı-lacivertli taraftarları harekete geçirdi. 
     Sarı-lacivertli camia içinde yer alan derneklerin organizasyonunda, taraftarların stadı yarınki maç öncesi süsleyecekleri, bayrak, flama ve çeşitli etkinliklerle statta tribün şovu yapacakları bildirildi. 
     Fenerbahçe’nin Bursaspor ile yapacağı maç öncesinde, karşılaşma biletlerinin tamamının tükendiği bildirildi. Maç için bastırılan ve Biletix firmasında piyasaya sürülen biletlerin ilk gün satıldığı bildirildi. Maçı, kombine bilet sahibi kişilerle birlikte 42 bin seyirci izleyecek. 
     
     







</TEXT>
</DOC>
