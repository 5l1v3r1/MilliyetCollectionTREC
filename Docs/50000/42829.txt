<DOC>
<DOCNO> 42829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/soneko14.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı yatırımda 52. sıradayız...Angola Türkiye'yi geçti 
</HEADLINE>
<TEXT>

     Yabancı Sermaye Derneği YASED Başkanı Faruk Yöneyman, Birleşmiş Milletler Ticaret ve Kalkınma Örgütü UNCTAD'ın 2001 Dünya Yatırım Raporu'na göre, 982 milyon dolar yabancı yatırım çeken Türkiye'nin geçen yıl dünyada 52. sırada bulunduğunu bildirdi. 
     Yöneyman, Doğrudan Yatırım Endeksi'ne göre ise Türkiye'nin Burkina Faso, Ruanda, Kenya, Eritre, Macau, Surinam, Yemen gibi ülkeleri geride bırakarak 136 ülke arasında 121. olabildiğini kaydetti. UNCTAD'ın 2001 Dünya Yatırım Raporu, dünyayla aynı anda düzenlenen bir basın toplantısıyla Türkiye'de tanıtıldı. 
     YASED Başkanı Yöneyman, raporun tanıtımında yaptığı konuşmada, geçen yıl toplam uluslararası yatırımların bir önceki yıla göre yüzde 18 artışla 1.3 trilyon dolara ulaştığını bildirdi. Birleşme ve satın almalarının tutarının da yüzde 50 büyüme ile 1.1 trilyon dolar olarak gerçekleştiğini kaydeden Yöneyman, 63 bin uluslararası şirketin 800 bin yatırımının dünya ticaret içinde 2 3 paya sahip bulunduğunu vurguladı. 2000 yılında toplam yatırımların yüzde 79'unun gelişmiş ülkelere gittiğini kaydeden Yöneyman, Avrupa Birliği, ABD ve Japonya'nın yatırımlardan aldığı payın yüzde 71 olduğunu bildirdi. Gelişmekte olan ülkelerin payının ise yüzde 18.9 ile son 10 yılın en düşük seviyesinde olduğuna dikkat çeken Yöneyman, toplam yatırımların yüzde 91'inin gelişmiş ülkeler tarafından gerçekleştirildiğini anlattı. 
     Yöneyman'ın verdiği bilgiye göre, en fazla yatırım çeken ülke, 281 milyar dolar ile ABD oldu. İkinci sırada 176 milyar dolar ile Almanya, üçüncü sırada 130 milyar dolar ile İngiltere, dördüncü sırada 105 milyar dolar ile Çin Hong Kong dahil ve beşinci sırada 87 milyar dolar ile Belçika-Luxemburg yer aldı. En fazla yatırım yapan ülkeler ise İngiltere 250 milyar dolar , Fransa 172 milyar dolar , ABD 139 milyar dolar , Belçika-Luxemburg 83 milyar dolar ve Hollanda 73 milyar dolar olarak sıralandı. Almanya, 55.9 milyar dolardan 176 milyar dolara, Çin 64.9 milyar dolardan 105.2 milyar dolara, Kanada 25.1 milyar dolardan 63.3 milyar dolara çıkan yabancı yatırımı ile önemli gelişme gösteren ülkeler oldular. 
     Polonya yabancı yatırım miktarını 7.3 milyar dolardan 10 milyar dolara, Malezya 3.5 milyar dolardan 5.5 milyar dolara, Hindistan 2.2 milyar dolardan 2.3 milyar dolara, Vietnam 1.9 milyar dolardan 2.1 milyar dolara ve Slovakya 0.04 milyar dolardan 2.1 milyar dolara çıkararak, son yıllarda Türkiye'nin önüne geçen ülkeler arasına girdiler. 
     2.5 milyar dolardan 1.8 milyar dolara gerileyen Angola ile Kazakistan, Mısır, Bulgaristan, Nijerya ve Romanya da Türkiye'nin önünde yer aldılar. UNCTAD verilerine göre Türkiye'nin 982 milyon dolar yabancı yatırım çekerek, dünyada 52. sırayı alabildiğini vurgulayan Yöneyman, Doğrudan Yatırım Endeksi'ne göre ise dünyada 136 ülke arasında 121. sırada bulunduğunu kaydetti. UNCTAD'ın, bu yıl ilk kez ülkelerin doğrudan yatırımlar açısından performansını ölçmeye yarayan Doğrudan Yatırım Endeksi'ne göre, Türkiye'nin geçtiği ülkeler şunlar ''Burkina Faso, Bengladeş, Ruanda, Kamerun, Kenya, Kuveyt, Suriye, Nepal, İran, Cezayir, Eritre, Macau, Surinam, Endonezya ve Yemen.'' 







</TEXT>
</DOC>
