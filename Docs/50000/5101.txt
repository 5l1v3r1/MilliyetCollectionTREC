<DOC>
<DOCNO> 5101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/spor/spo03.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray, Dünya aslanı 
</HEADLINE>
<TEXT>

Uluslararası Futbol Tarihi ve İstatistikleri değerlendirmesinde zirveye yerleşti 
     2000’de adeta fırtına gibi esip, UEFA ve Avrupa Süper Kupası’nı müzesine götüren Galatasaray, "Dünya’nın en iyi takımları" sıralamasında zirveye oturdu. Birinci Lig’de lider olan, Şampiyonlar Ligi’nde grubunda ilk sırada yer alan, Türkiye Kupası’nda Trabzonspor’u dağıtarak yarı finale çıkan Cim - Bom, Uluslararası Futbol Tarihi ve İstatistikleri Federasyonu’nun IFFHS yaptığı değerlendirmede de birinciliğe yerleşti. 
     GEÇEN ayki sıralamada birinci durumda bulunan İspanyol Real Madrid’i 301 puan 10.5 puanla geçen Sarı - Kırmızılı ekip, 311.5 puanla Dünya’nın en iyi takımı unvanını ele geçirdi. Aynı değerlendirmede Beşiktaş ilk 100 takım içinde yer almayı başarırken, 163 puanla 35.’likten 44. sıraya düştü. Fenerbahçe bu ay 79.5 puanla 196. sırayı aldı. Antalyaspor 120.5 puanla 87., Gaziantep 91 puanla 153., Trabzon ise 88.5 puanla 160. sırada bulunuyor. 
     
İlk 10 takım  Ülke Puan 1- Galatasaray TÜRKİYE 311.5 2- Real Madrid İspanya 301 3- Boca Juniors Arjantin 296 4- Bayern Münih Almanya 292 5- Barcelona İspanya 265 6- Palmeiras Brezilya 278 7- River Plate Arjantin 276 8- M.United İngiltere 271 9- Valencia İspanya 266 10- Lazio İtalya 254      
     
JARDEL tazminat peşinde      ÖZEL RÖPORTAJ ÇAĞDAŞ GÜZER 

     GALATASARAYLI futbolcu, Benfica’ya fatura çıkarmak için gün sayıyor. Jardel, kendisiyle transferi için ön sözleşme yapan Benfica Başkanı Manuel Vilarinho’ya rest çekerek, "Eğer benimle şubat ayı sonuna kadar anlaşamazsa, mukavelede yer alan 1.7 trilyon liralık tazminat için mahkemeye başvuracağım" dedi. Brezilyalı oyuncu, sezon sonunda Türkiye’de kalmayacağını, İtalya ve İspanya’dan teklifler aldığını tekrarladı. 
     
SIRTIMDAN VURDULAR’ Trabzonlu olduğunu hatırlatan Emre, hemşehrilerinin yaptıklarını kabullenemediğini söyledi 
     ERHAN TELLİ 

     "Sorumlu değilim" 
     GALATASARAYLI Emre Belözoğlu, Trabzon’daki olaylarda sorumlu tutulmasına isyan etti. Genç yıldız, "Ben de Trabzonluyum ve hemşehrilerimin bana bunu yapmasını kabullenemiyorum. Beni sırtımdan vurdular" dedi. Emre, yaptığı hareketten pişman olmadığını söyleyerek, "Yaşadığım talihsiz olaydan sonra on deplasman maçına gittim. Ama hiçbir şehrin taraftarı bana Trabzon’da olduğu gibi aleyhte tezahürat yapmadı" diye konuştu. 
     
     "Çok dokundu" 
     EMRE, anne ve babasının Maçkalı olduğunu hatırlattı. Sarı - Kırmızılı futbolcu, "Trabzon’a giderken, memleketime gitmiş duygusu içinde oluyorum. Açıkçası böyle bir olayın başıma geleceğini hiç düşünmemiştim. Bu tepkiyi, hatta hiçbir yerde duymadığım Katil Emre’ bağırışlarını, onlardan beklemiyordum. Kendi hemşehrilerimin, bana bunu yapması çok dokundu. Ben attığım adımdan asla geri dönmem" ifadesini kullandı. 
     
     "İsteyen eleştirsin" 
     SARI - Kırmızılı ekibin Avrupa çapındaki oyuncusu, Trabzonspor maçının ardından bazı yazarların kendisini eleştirmesini de önemsemediğini belirtti. Emre Belözoğlu sözlerini şöyle tamamladı "Artık yeter. Bütün bunlardan sıkıldım. İsteyen, istediği kadar eleştirsin, iyi futbolumu, yaptığım bir hareketle gölgelemeye çalışsın. Onların eleştirileri beni ilgilendirmiyor". 
     
Emre’ye destek      GALATASARAY Kaptanı Bülent, Trabzonspor maçında Emre’ye yapılan tezahüratları kınadı, "Bunlar hem bizi, hem de genç arkadaşımızı üzüyor" dedi. Emre’nin iyi bir insan ve mükemmel bir futbolcu olduğunu söyleyen tecrübeli oyuncu, "Baskıdan dolayı tribünlere istemeden tepki gösterdi. Yaptığı doğru değil. Ancak rakip takımların da, başından bir olay geçen genç arkadaşımıza daha töleranslı davranmalarını istiyoruz" diye konuştu. Suat ise, "Emre, tezahüratlar nedeniyle yıprandı. Golü atıp, seyirciye koşması yanlıştı" ifadelerini kullandı. 
     
Taffarel’e teklif      GALATASARAY yönetimi, Taffarel’e iki yıl daha oynaması için teklif getirdi. Brezilyalı kaleci, "Sezon sonuna kadar düşüneceğim ve kesin yanıtımı ilerleyen günlerde vereceğim. Galatasaray’ı seviyorum, ama ailem ile birlikte ortak bir karar vermemiz gerekiyor" dedi. Bu arada Fatih, Taffarel, Hasan Şaş, Ergün ve Kerem, komşularının teskeresini kutladılar. 
     


 SPOR 






























</TEXT>
</DOC>
