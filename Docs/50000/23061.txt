<DOC>
<DOCNO> 23061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/guncel/gun01.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir gelin, iki tören 
</HEADLINE>
<TEXT>

Yarın hayatlarını birleştirecek olan Peter Kohl'le Elif Sözen için St. Antuan Kilisesi ve Çırağan Sarayı'nda iki ayrı tören yapılacak 
     AYŞEGÜL SÖNMEZ 

     Almanya eski Başbakanı Helmut Kohl'ün oğlu Peter Kohl'le, Elif Sözen'in düğün tarihi sonunda geldi çattı. Dünya basının merakla beklediği düğün, yarın İstanbul'da yapılacak. 
     Peter ve Elif için iki ayrı nikah töreni gerçekleştirilecek. Hristiyan geleneklerine uygun olarak yapılacak ilk düğün Beyoğlu'ndaki St. Antuan Kilisesi'nde olacak. İkinci düğünün mekanı ise Çırağan Sarayı... 
     
İki ayrı gelinlik giyecek      Elif Sözen, törenlerin her ikisinde de farklı gelinlikler giyecek. Sözen'in bir gelinliği Yıldırım Mayruk imzası taşıyor. Sade ve zarif bir çizgiye sahip olan bu gelinliğin farkı ayrıntılarda gizli. Sözen'in St. Antuan Kilisesi'nde giyeceği gelinliği ise bir Alman modaevi dikti. Yine sade bir çizgide olan bu gelinliğin tasarımı tamamen gelin hanıma ait. 
     Düğün organizasyonunu, Perfect Halkla İlişkiler ve Perfect Days düzenliyor. Her ayrıntıyla tek tek ilgilenen Perfect Days'in sahibi Hale Demirer Yurdacan, bu düğünün kendisine en çok heyecan veren organizasyon olduğunu söylüyor. Elif Sözen'i "muhteşem bir insan" olarak tanımlayan Yurdacan, "Düğünle ilgili her şeyin sade olmasını istedi. Bunun üzerine kolları sıvadık. Ve her şeyi buna uygun olarak seçtik. Çok heyecanlıyız" diye konuştu. 
     
600 davetli katılacak      Düğünün müzikleri ise ENBİ Klasik Müzik Senfoni Orkestrası'nın imzasını taşıyacak. Orkestranın şefliğini Behzat Gerçeker ve Engin Titiz yapacak. Ayrıca gelin Elif Sözen’in babası Kemal Sözen’in bir arkadaşı da Türk Musikisi'nden örnekler sunacak. 
     Düğünün gerçekleştireleceği balo salonu beyaz çiçeklerle donatılacak. 600 kişinin davet edildiği bu muhteşem düğünün mönüsü ise bir sır gibi saklanıyor. 
     
Kohl’ler papazlarıyla Türkiye’ye gelecek      Helmut Kohl'ün oğlu Peter Kohl ile Elif Sözen'in dini nikahlarını Almanya'dan gelecek Erich Ramstetter adlı papaz kıyacak. Kohl'lerin memleketi olan Ludwigshafen'den gelecek olan 75 yaşındaki Ramstetter, Helmut Kohl'ün yakın dostu. İlerlemiş yaşına rağmen nikah için İstanbul'a severek gideceğini söyleyen din adamı, "Böyle bir dost için hiçbir mesafe uzak değildir" dedi. 
     
Gelinlik ziberlin kumaştan yapıldı      Elif'in gelinliğini görüntülemek için onlarca basın mensubunun kendisini aradığını anlatan ünlü modacı Yıldırım Mayruk, "Gelinin isteği üzerine bu teklifleri kabul edemedim" dedi. Gelinliği ilk kez damadın görmesinin adet olduğunu anlatan Mayruk, gelinliği şöyle anlattı "Gösterişli değil, sade bir gelinlik hazırladık. Beyaz ziberlin kumaştan stili fro bir gelinlik. Üstünde de şık bir tül duvağı var. İlk prova 20 gün önceydi. Kendisi gelinliğinin son şeklini çok beğendi." 
     
Elif'i provada yakaladık...SERDAR BENLİ 
     Dün gelinliğinin son provası için ünlü modacı Yıldırım Mayruk'un Teşvikiye'deki atölyesine giden Elif Sözen'e annesi Jale Sözen ile kızkardeşi de eşlik etti. Prova yaklaşık yarım saat sürdü. Sözen, saat 11.30'da binadan tek başına ayrıldı. Etrafta kendisini görüntülemek isteyen basın mensubu olup olmadığını kontrol etmek için dakikalarca etrafı gözetleyen Sözen, sonra koşar adımlarla otomobile binip Teşvikiye'den uzaklaştı. Sözen'in annesi ve kızkardeşi ise 45 dakika sonra Mayruk'un atölyesinden ayrıldı. 
     



 GÜNCEL 
















</TEXT>
</DOC>
