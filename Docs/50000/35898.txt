<DOC>
<DOCNO> 35898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sonspo05.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş İlhan ile Tümer'in transferini çözümleyemiyor 
</HEADLINE>
<TEXT>

     Beşiktaş ile Samsunspor yöneticileri ve Samsun Valisi Metin İlyas Aksoy, adeta yılan hikayesine dönen İlhan Mansız ve Tümer Metin'in transferi için masaya oturdu. 
     Futbol Federasyonu Başkanı Haluk Ulusoy'un girişimiyle federasyonun Levent'teki binasında gerçekleşen toplantıya Ulusoy'un yanı sıra Futbol Federasyonu Başkanvekili Ata Aksu, Samsun Valisi Metin İlyas Aksoy, Beşiktaş Kulübü Asbaşkanı Yıldırım Demi"ren, yönetici Fikret Orman ve Samsunspor yöneticisi Süleyman Salur katıldı. 
     Yaklaşık 1.5 saat süren toplantı sonrası ilk açıklama Samsun Valisi Metin İlyas Aksoy'dan geldi. 
     Aksoy, kendisinin bir aracı olarak bu transferi çözmek istediğini belirterek, ''Bu transfer için Samsunspor Kulübü başkanı ve yöneticilerinden yetki aldım. Samsunspor'un daha önce istediği paradan da indirim yapıp, Beşiktaş'a yeni bir teklif sundum. Beşiktaş'tan da anlayış bekliyorum. Bu transferin sorunsuz bir şekilde çözümlenmesinden yanayız'' diye konuştu. 
     Vali Aksoy, Futbol Federasyonu'nun ve Samsun kamuoyunun bu sorunun bir an önce çözülmesini istediklerini kaydederek, ''Her iki taraf için de şerefli bir çözüm olsun istiyoruz. Ümit Karan ve Hakan Bayraktar'ın transferleri çözüldü. İlhan ve Tümer'inki de neden çözülmesin ki Biz teklifimizi sunduk. Samsunspor zaten maddi kriz içinde ve zarar görmesini istemiyoruz'' şeklinde konuştu. 
     Samsunspor Kulübü yöneticisi Süleyman Salur da, Beşiktaşlı yöneticileri karşılıklı tekliflerini ilettiklerini, görüşmelerin önümüzdeki günlerde de devam edeceğini ifade etti. Beşiktaş'ın daha önce kendilerine teklif ettiği takastan vazgeçtiğini kaydeden Salur, ödemenin para olarak yapılmasında anlaştıklarını, yalnız peşin ödeme konusunda henüz bir anlaşmaya varamadıklarını sözlerine ekledi. 
     Beşiktaş Kulübü Asbaşkanı Yıldırım Demirören ise, Samsunspor yöneticileriyle ve Vali Aksoy ile yaptıkları görüşmede anlaşamadıklarını söyledi. 
     Demirören, Samsunspor'un istediği rakamla kendilerinin önerdiği rakamlar arasında bir uçurum olduğunu vurgulayarak, ''Samsunspor katı tutumunu sürdürüyor. Biz ise kendileriyle anlaşmak istiyoruz'' dedi. 
     Futbol Federasyonu Başkanı Haluk Ulusoy'un özveride bulunarak iki kulübü biraraya getirdiğini belirten Demirören, ''Kendisine teşekkür ediyoruz. Ancak, bu görüşmede anlaşamadığımız için de üzgünüz. 10 Ağustos Cuma gününe kadar süremiz var. Yine anlaşma yolunu deneyeceğiz. Anlaşamazsak da, FIFA kanalıyla bu transferleri çözümleyeceğiz'' diye konuştu. 
     Demirören, basın mensuplarının, ''Samsunspor ile anlaşma olsa da olmasa da İlhan ve Tümer'i Trabzonspor maçında oynatacak mısınız '' sorusuna, ''Biz ikisini de Trabzonspor maçında oynatmak istiyoruz. Eğer, anlaşma olmazsa FIFA'nın yeni yönetmeliği yürürlüğe girer. FIFA'ya bağlı olan Futbol Federasyonu'nun da kendisini üst kurumunun vereceği karara uyacağını düşünüyoruz'' şeklinde sözlerini tamamladı. 
     







</TEXT>
</DOC>
