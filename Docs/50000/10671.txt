<DOC>
<DOCNO> 10671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/guncel/gun08.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum gitmeli mi 
</HEADLINE>
<TEXT>

ÇAPRAZ ATEŞ 
     ÜMRAN AVCI 

     Uyuşturucu kullandığı tespit edilen Alman Teknik Direktör Christoph Daum’un Beşiktaş Teknik Direktörlüğü’ne getirilmesi spor camiasında tartışmalara neden oldu. Bazı spor yazarları Beşiktaş Spor Kulübü Başkanı Serdar Bilgili’yi Daum’u Türkiye’ye getirdiği için eleştirirken, bazıları da Bilgili’ye destek verdi. İşte tarafların bu konudaki görüşleri 
     
Atilla Gökçe Spor yazarı      Bedelini ödedi 
     Her insanın yaşamında pişmanlık duyacağı ama sonradan vazgeçtiği hataları olabilir. Önemli olan toplum önünde bunun bedelini ödemek ve sonraki yaşam yürüyüşünde yanlışı tekrarlamamaktır. Cristoph Daum, yaptığı yanlışın bedelini fazlasıyla ödedi. Almanya’da Bayern Münih kulübünün federasyon, milli takım, lig organizasyonunda sürekli kendi üstünlüğünü koruma saplantısı Leverkusen’i ayağa kaldıran, milli takım hocalığını üstlenen Daum’a karşı bir rahatsızlık yarattı. O nedenle Hoennes’in iddiaları ortalığı sarstı. 
     Cristoph Daum Türkiye’deki futbolun zirve rekabetine hareket ve ivme kazandıracaktır. Onun geçmişteki hatasından dersler çıkardığına ve yaşama yeniden dönme tutkusuna saygı göstermek yerine, onu toplum için 'deli dana’ duruma sokmak bizim geleneksel hoşgörü anlayışımızla bağdaşmıyor. Daum karşısındaki isterik itirazlara sadece gülüyorum. Daum’un Beşiktaş’a ve Türk sporuna kazandıracağı şeyler olduğuna inanıyorum. 
     
Hıncal Uluç Spor yazarı      Türkiye’den de gitmeli 
     Fenerbahçe, Galatasaray ve Beşiktaş’ın Tütrkiye’deki yeri çok ayrı. Bu takımların teknik direktörleri özellikle başarılı oldukları zaman hemen gençlik lideri, gençlerin idealize ettikleri, ilahlaştırdıkları, benzemek istedikleri adamlar haline gelirler. Bu sebeple böyle bir kulübün futbol takımının başına gelecek insanın sadece teknik özellikleri değil, insani özellikleri de önemli. 
     Beşiktaş’ın bunları hiç dikkate almadan hatta başkan Serdar Bilgili’nin sözüyle 'özel yaşamı beni ilgilendirmez’ diyecek kadar hafife alarak, Türk gençlerinin önüne bir uyuşturucu kullanıcısını örnek diye koymak söz konusu olamaz. 
     Uyuşturucu kullanan bir Türk direktörü Almanya’da bırakın oturma ya da çalışma iznini, Almanya’ya girecek vizeye alamazdı. Türkiye Avrupa’nın atıklarını toplayan ikinci sınıf bir çöplük mü 
     Cristoph Daum’un Türkiye’de iş bulması ülkenin imajını alçaltır. Daum Beşiktaş’tan da Türkiye’den de gitmelidir. 
     
Atıf Keçeci Spor yazarı      Cezasını çekti 
     Beşiktaş yönetiminin aldığı Daum kararı beraberinde başarıyı getirirse, öncelikle bir insan olarak Daum’u cemiyete kazandırmış olurlar. Birtakım kusurlu insanların eğer cezalarını çektilerse ömür boyu suçlanması yanlış olur. Zaten Daum milli takım teknik direktörlüğünden alınarak cezasını çekmiştir. 
     
Doğan Koloğlu Spor yazarı      Spor ahl kına aykırı 
     Türk gencinin, kendi memleketinde uyuşturucu müptelası olduğu için görev verilmeyen bir insana teslim edilmesi spor etiğine uymaz. Spor ahlakı bakımından Daum’un gelmesi korkunç sakıncalıdır. Gençlere böyle bir adamı lider diye göstermek yanlıştır. Sporu sevdiğim için, sporcu olduğum için karşıyım. 
     


 GÜNCEL 



















</TEXT>
</DOC>
