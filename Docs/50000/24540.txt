<DOC>
<DOCNO> 24540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sontur15.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi Sabah Gazetesi'nin uyarılmasına karar verdi 
</HEADLINE>
<TEXT>

     Basın Konseyi Yüksek Kurulu, Dahiliye Uzmanı Dr. Uğur Tuzlacı'nın başvurusu üzerine Sabah gazetesinin ''uyarılmasına'' karar verdi. 
     Basın Konseyi'nden yapılan yazılı açıklamada, Konsey Yüksek Kurulu'nun, 7 Şubat 2001'de, Sabah gazetesinde yayınlanan ''Kahreden Af'' başlıklı haberle ilgili olarak, Osmanoğlu Kliniği Dahiliye Uzmanı Dr. Uğur Tuzlacı'nın başvurusunu değerlendirdiği belirtildi. 
     Açıklamada, şikayet konusu ''Evladım toprakta, katiller sokakta. Bu nasıl adalet'' alt başlıklı haberde, ''Üniversite öğrencisi oğlu Serkan Pak'ın yanlış tedavi sonucu ölümüne neden oldukları gerekçesiyle yargılanan 3 doktorun Af Yasası'ndan yararlanması acılı anne Aliye Pak'ı isyan ettirdi'' ifadelerinin yer aldığı hatırlatıldı. Ayrıca iki doktorun bulunduğu fotoğrafın altında da ''Ceza almadan kurtuldular. Yanlış tedavi gerekçesiyle yargılanan doktorlar Hasan Ali Mecnunlu ve Nihat Ağırbey işledikleri iddia edilen suçun af kapsamına girmesi nedeniyle ceza almadan kurtuldu'' ibaresinin yer aldığı belirtilen açıklamada, şöyle denildi 
     ''Şikayetçi, konuyla ilgili olarak İstanbul Tabip Odası'nın bilirkişiye yaptırdığı araştırma ve Yönetim Kurulu kararı ile savcılık tarafından Adli Tıp Kurumu'na yaptırılan araştırma sonuçlarının, doktorların olayla ilgili hata ve ihmali olmadığını belirtmesine rağmen gazetenin bu konuyu araştırmadan ve kendileriyle de görüşmeden haberi eksik ve yanlış yaptığını, ayrıca 'ceza almadan kurtuldu' ifadesi kullanılarak kendilerinin kamuoyunda suçlu ilan edildiğini belirterek, meslek ilkelerine aykırı hareket edildiğini iddia etmiştir. 
     Basın Konseyi Yüksek Kurulu, yaptığı inceleme sonucunda, Basın Meslek İlkeleri'nin 'soruşturulması gazetecilik olanakları içinde bulunan haberler, soruşturulmaksızın veya doğruluğuna emin olunmaksızın yayınlanamaz' içerikli 6 ve 'Yasaların suç saydığı eylemler, gerçek olduğuna inandırıcı makul nedenler bulunmadıkça kimseye atfedilemez' içerikli 10. maddelerini ihlal eden Sabah gazetesinin 'uyarılmasına' oy birliği ile karar vermiştir.'' 
     
     







</TEXT>
</DOC>
