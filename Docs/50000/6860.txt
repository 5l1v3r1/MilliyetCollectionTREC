<DOC>
<DOCNO> 6860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/son/sondun04.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton Harlem'de kiralık ofis arıyor 
</HEADLINE>
<TEXT>

     New York'un Manhattan bölgesinde yıllığı 800 bin dolar olan bir ofisi kiralama girişimi tepki gören eski ABD Başkanı Bill Clinton, yeni ofisini ünlü Harlem bölgesinden aramaya başladı. 
     Clinton'ın sözcüsü Julia Payne, Clinton'ın Manhattan'ın kuzeyindeki Harlem'in ana caddesi ''West 125th Street''de yaklaşık 720 metrekarelik bir ofis baktığını söyledi. Payne, eski başkanın iyi bir komşu olabileceği ve komşuları tarafından iyi karşılanabileceği bir yerde ofis tutmak istediğini kaydetti. 
     Clinton'ın kiralamak istediği ofisin maliyeti konusunda bilgi vermeyen Payne, Clinton'ın Carnegie Hall Tower'ın 56. katındaki ofisin kiralanması görüşmelerine son verilmesini istediğini de belirtti. 
     Harlem bölgesinden seçilen Demokrat Parti milletvekili Charles Rangel de, Harlem'de ofis kiralanması konusunda hafta sonu Clinton ile temasa geçtiğini söyledi. ''Clinton'ın Harlem'de bir yer bakması bizi çok heyacanlandırdı'' diye konuşan Rangel, bu bölgede ofis kiralarının Manhattan'ın merkezine göre daha düşük olduğuna dikkati çekerek, Clinton'ın konuya ilişkin kararını yarın vermesini beklediğini belirtti. 
     




</TEXT>
</DOC>
