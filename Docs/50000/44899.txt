<DOC>
<DOCNO> 44899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/soneko27.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura da enflasyon zammı... 
</HEADLINE>
<TEXT>

     Devlet İstatistik Enstitüsü'nün DİE 
     açıkladığı enflasyon rakamları sonrasında, devlet memurlarına da yüzde 5.8 oranında enflasyon zammı yapılacak. 
     Tüketici fiyatlarının Eylül ayında yüzde 5.9 artış göstermesiyle birlikte, tüketici fiyatlarında 9 aylık enflasyon da yüzde 47.7'ye ulaştı. Böylece en son 15 Eylül'de yapılan zamla yüzde 41.5'e ulaşan memur maaşlarındaki toplam artış, enflasyonun altında kaldı. 
     Bütçe Kanunu'nun ''Memur maaşlarındaki artış, enflasyonun altında kaldığı ay, aradaki fark 2 puanlık refah payıyla birlikte maaşlara eklenir'' hükmü çerçevesinde bu ay da memurlar enflasyon zammı alacak. 
     Yapılan hesaplamalara göre, 15 Ekim'den geçerli olmak üzere devlet memur maaşlarında yüzde 5.8 oranında artışa gidilecek. Bu şekilde yılbaşından bu yana maaşlardaki toplam artış da 2 puanlık refah payı ile birlikte yüzde 49.7'ye yükselecek. 
     Bakanlar Kurulu, memur maaş katsayılarını buna göre yeniden belirleyecek. Söz konusu zam, sözleşmeli personel ile memur emeklilerine de aynen yansıtılacak. 
     1'inci derecenin 4'üncü kademesindeki genel müdür aylığı zamla 
     birlikte 1 milyar 288 milyon 890 bin liradan 1 milyar 363 milyon 646 bin liraya, 9'uncu derecenin 1'inci kademesindeki memurun aylığı 221 milyon 850 bin liradan 234 milyon 717 bin liraya, 15'inci derecenin 1'inci kademesindeki hizmetli aylığı 210 milyon 930 bin liradan 223 
     milyon 164 bin liraya, 9'uncu derecenin 1'inci kademesindeki öğretmenin maaşı 305 milyon 710 bin liradan 323 milyon 441 bin liraya yükseldi. 
     






</TEXT>
</DOC>
