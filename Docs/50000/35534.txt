<DOC>
<DOCNO> 35534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/spor/spo02.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer sözü 
</HEADLINE>
<TEXT>

Sarı-Lacivertli futbolcular, Şampiyonlar Ligi’ndeki Glasgow Rangers sınavında tüm güçlerini ortaya koymalarını isteyen Teknik Direktör Mustafa Denizli’ye garanti verdiler 
     YUSUF KOBAL 

     FENERBAHÇE, Glasgow Rangers maçı öncesi kapılarını kapatıp, taktik çalışmalarını gizli şekilde sürdürüyor. Teknik Direktör Mustafa Denizli, dün takımın sponsorluğunu üstlenen firmanın yemeğinde futbolcularını bir araya getirip, zafer sözü istedi. Tecrübeli hoca, çarşamba günü İskoçya’daki zorlu karşılaşmada tüm güçlerini ortaya koymalarını istediği oyuncularından garanti aldı. 
     
     İstediğini aldı 
     ŞAMPİYONLAR Ligi’nin camia için son derece önemli olduğunu vurgulayan Mustafa Denizli, futbolcularından tamamen maça konsantre olmalarını istedi. Sarı - Lacivertli oyuncular ise, her türlü özveriyi yapacaklarını ifade ederek, hem Glasgow Rangers maçında deplasmandan iyi bir sonuçla döneceklerini, hem de lige iyi başlangıç yaparak, güçlerini göstereceklerini söylediler. 
     
Denizli’den sıkı markaj      SARI - Lacivertli ekip, Glasgow Rangers deplasmanında savunma ağırlıklı futbolu tercih edecek. Teknik Direktör Mustafa Denizli, İskoç ekibinin iki önemli forveti Caniggia ve Flo’yu iki stoperiyle yakın markaja alacak. Arjantinli yıldızı Mustafa Doğan’a emanet edecek olan tecrübeli hoca, zaman zaman da Lazetiç’i yardım için devreye sokacak. Norveçli Flo’yu ise Uche veya Mirkoviç etkisiz kılmayı çalışacak. 
     
5 BANKO      FENERBAHÇE’DE, Glasgow Rangers maçı öncesi beş futbolcunun yerine garanti gözüyle bakılıyor. Hazırlık çalışmalarında performanslarını artıran ve kadroda seçenekleri az bulunan Rüştü, Ümit Özat, Lazetiç, Revivo, Andersson Teknik Direktör Mustafa Denizli’nin gözdeleri haline geldi. Beş futbolcu, İskoç rakibe karşı Denizli’nin sahaya sürmeyi düşündüğü on birin değişmez isimleri olarak görülüyor. 
     
Rapajiç çıkmadı      GLASGOW Rangers maçına kilitlenen Fenerbahçe, hazırlıklarını dış dünyaya kapalı şekilde sürdürüyor. Samandıra’daki dünkü çalışmaya Hırvat Rapajiç sakat olduğu gerekçesiyle çıkmadı. Rapajiç’in zorlu Glasgow karşılaşmasında takımdaki yerini alacağı bildirildi. İyileşen Revivo ise çalışmalara başladı. 
     
G.Rangers revire döndü      ŞAMPİYONLAR Ligi’nde Fenerbahçe’nin rakibi olan İskoç ekibinin sakatlıklarla başı dertte. Çarşamba günkü maçta üç önemli oyuncusunu sahaya süremeyecek olan Glasgow’da, üç futbolcunun da forma giyme şansının düşük olduğu bildirildi. Kaptan Ferguson, R.De Boer, Nerlinger kadroda yer alamayacak. İtalyan Amoruso ile Amerikalı Reyna’nın oynama ihtimali az gözüküyor. İyileşme sürecine giren Numan’ın ise antrenman eksiği bulunuyor. Öte yandan Glasgow, dünkü lig maçında Livingston ile 1 - 1 berabere kaldı. 
     



 SPOR 






















</TEXT>
</DOC>
