<DOC>
<DOCNO> 30986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/yazar/dundar.html </URL>
<DATE> 2001/07/08/ </DATE>
<TIME>  </TIME>
<AUTHOR> CAN DÜNDAR  </AUTHOR>
<HEADLINE>
Pembe geceler 2 
</HEADLINE>
<TEXT>

     MOSKOVA 

     Moskova'nın ünlü gece kulübü Dolls'te mönü isteyince şöyle bir liste geliyor önünüze 
     Lezbiyen trio 3000 ruble. 
     Masa üstünde lezbiyen düet 2000 ruble. 
     Dizler arasında ateşli bir striptiz 1500 ruble. 
     Muzla erotik fanteziler 1000 ruble. 
     Dansözü kremle kaplayıp üzerinden yalamak 1000 ruble... 
     
     Şaka değil, birbirinden güzel genç kızların sahnede topless dans ettiği kulüpte mönüden ikram seçenler para peşin olmak kaydıyla vaadedilen servisi anında önlerinde buluyorlar. 
     "Trio", yani üç güzel kızın yemek masasında çırılçıplak halvet oluşunu 5 - 10 dakika izleyen bir turist, 3 bin ruble ödüyor. 
     Hızını alamayıp şehrin Lenin Müzesi'nden daha çok ziyaret edilen "turistik merkezi", Night Flight'a uğrayanlarsa onlarca davetkar bakıştan birine göz kırpıp içki ısmarlamaya kalkarsa sohbet derhal pazarlığa dönüşüyor ve yaş ortalaması 20'nin altında olan kızlar 1 saatlik birliktelik karşılığı 200 dolar istediklerini fısıldıyor. 
     Daha mütevazı bütçeli konuklar için, şehrin işlek caddelerinin kenarlarında, boynunda "oda yemek" yazılı Ruslar bekleşiyor. Çoğu, pansiyonlarını birkaç saatlik fuhuş için kiraya veriyorlar. 
     
     
     "Hizmet" sadece erkeklere yönelik de değil. 
     Şehrin en görünür ilan panolarındaki çıplak erkek fotoğraflarıyla davetiye çıkaran "Kırmızı Şapka" türünde gece kulüplerinde kadınlar için de sınırsız seçenekler var. 
     Meraklı bayanlar, bellerinde birer numarayla sahne alan erkeklerden istediğini anadan üryan soyabiliyorlar. Daha da meraklılar için ötesi de mümkün 
     Sahnenin iki yanında yer alan soyunma kabinlerinde çıplak erkek güzeliyle birlikte duş yapmak ihtimal dahilinde... Üstelik kabinin camları ardındaki bu ıslak buluşmayı, seyirciler de buharlar içinden izliyorlar. 
     Kumar meraklılarına Yeni Arbad sokağında birbirinden şık kumarhaneler hizmet veriyor. Kapısında son model limuzinlerin beklediği bu lüks kumarhanelerin giriş katında yeni zengin Ruslar su gibi ruble akıtırken, kaybedenler üst katta dansla rahatlatılıyorlar. 
     Moskova, gece hayatına meraklı konuklarına, genç kızların çırılçıplak saç tıraşı yaptığı berber salonlarından, hararetli saunalara kadar binbir çeşit fanteziyi gerçekleştirme imkanı sunuyor. 
     
     Rusya'da bir profesör ayda 3 bin ruble yaklaşık 100 dolar kazanıyor... Yani üç güzel kızın bir masa üstünde 5 dakikada kazandığı para için bir akademisyen 1 ay çalışıyor. 
     Bu hesap bile, Rus başkentinde fuhuşun neden bu kadar hızla yaygınlaştığını açıklamaya yardımcı olabilir. 
     Güzelliğinden başka serveti olmayan bir genç kızın, bu kadar çok parayı, bu kadar çabuk kazanmasının başka yolu yok. Kaldı ki, bu işten hem kulüp, hem taksi şoförü, hem otel kazanıyor. 
     O yüzden Sovyetler'in dağılmasına paralel bir dağılma yaşanıyor genç kuşakta... 
     Bir profesör aylığının iki katını "yattığı yerden" bir saatte kazanmak, gençlerin çoğuna cazip geliyor. 
     Melih Gökçek'in tükrük bezlerini kurutacak kadar çok heykelin olduğu bu güzelim kentin metro girişlerinde hala korunan devrimci işçi kadınların görkemli büstlerinin önünden şimdi genç fahişeler, sefil dilenciler ve en pahalı markaları giyen yeni zenginler geçiyor. 
     Moskova, uzun sürmüş bir hayal kırıklığının acısını çıkarmak istercesine güle oynaya, yeni bir dönemin meçhulüne koşuyor. 
     
     







Foto Forum 


Ecevit IMF desteği sürecek 


Duvara konuşan adam 


Türkiye, tuhaf bir çıkmaza girmiş durumda... 


Faize terapi 


Pembe geceler 2 


Ciddi bir ihmal 


Yaz tatili nasıl geçiyor 


"Ben Fransa’ya Hitler’le gittim" 


Bu da Kastelli'nin kıssadan hissesi... 


Kanlıca meydanına radar 


Danada kopacak kuyruk kalmadı 


IMF krizinde cehaletin bedeli sefalet 


Ecevit gene de...’ farklı 


Duayenden tekstile veto 


</TEXT>
</DOC>
