<DOC>
<DOCNO> 13652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sonspo04.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sacramento Kings LA Lakers'ı deplasmanda devirdi...Hido 17 sayı attı 
</HEADLINE>
<TEXT>

     ABD Profesyonel Basketbol Ligi NBA'ye, bugün yapılan 6 karşılaşma ile devam edildi. 
     Türk basketbolcu Hidayet Türkoğlu'nun müthiş bir performans sergileyerek 17 sayı attığı maçta Sacramento Kings, deplasmanda oynamasına karşın ev sahibi LA Lakers'ı 108-84 gibi farklı bir skorla devirmeyi başardı. 
     Türkoğlu'nun takım arkadaşlarından Chris Webber 23 sayı ve 12 ribaund üretirken, Peja Stojakoviç de 7'sini son çeyreğin ilk 3 dakikasında attığı 22 sayı ile geceyi noktaladı. NBA Ligi'nde geçen yılın şampiyonu Lakers'ın 10, Pasifik Grubu lideri Kings'in ise ligde 12 maçı kaldı. Hidayet'in takımı Kings, son oynadığı 13 karşılaşmadan 10'undan galibiyetle ayrılmayı başardı. Türkoğlu, 22 dakika süre aldığı oyunda, 4 üçlük atışın 3'nde, 3 ikilik ve 2 serbest atışın da tamamında isabet sağlayarak, kullandığı 7 şutun 6'sında çemberi tutturmayı başardı. Hidayet ayrıca, 3 savunma ribaundu aldı, 3 asist yaptı ve 2 de top çaldı. Lakers'ın dev pivotu Shaquille O'Neal ise 25'i ilk yarıda olmak üzere 33 sayı ve 11 ribaund ile oynarken, takımını farklı yenilgiden kurtaramadı. 
     Maçın üçüncü çeyreğinde bir ara farkı 10 sayıya indiren ve 80-70 yapan Lakers, Hidayet'in üst üste gelen 5 sayısı ile farkın açılmasını önleyemedi. 
     Türkoğlu ve Jackson ikilisi ikinci çeyrekte toplam 18 sayı üreterek, takımlarının ilk yarıyı 57-53 önde bitirmesinde de önemli katkı sağladılar. 
     Ligde yapılan diğer maçlarda alınan sonuçlar ise şöyle 
     New Jersey 99 Denver 96 
     Philadelphia 95 Orlando 96 
     Phoenix 103 Cleveland 94 
     Portlanda 84 Dallas 94 
     Seattle 94 Minnesota 93 




</TEXT>
</DOC>
