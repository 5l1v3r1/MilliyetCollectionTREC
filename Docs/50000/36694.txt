<DOC>
<DOCNO> 36694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/spor/spo04.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Şımarmak yok" 
</HEADLINE>
<TEXT>

Trabzonspor Teknik Direktörü Sadi Tekelioğlu, biraz daha zamana ihtiyaçları olduğunu söyledi, "Beşiktaş galibiyeti bizi hayal alemine daldırmayacak" dedi 
     BORDO - Mavili takımın sekiz yıl aradan sonra Beşiktaş’ı İstanbul’da mağlup etmesi camiada büyük sevinç yaratırken, Teknik Direktör Sadi Tekelioğlu, "Özgüvenimizi kazandık" diye konuştu. Tekelioğlu, daha zamana ihtiyaçları olduğunu söyledi, "Bu galibiyet bizi asla şımartmayacak, hayal alemine daldırmayacak" ifadelerini kullandı. 
     TEKELİOĞLU, artık efsanenin geri döndüğünü kaydetti, "Bize bir iki galibiyet, mutluluk getirmez. Lig sonunda, şampiyonluk kupasını havaya kaldırdığımızda, rakiplerimizi eze eze yendiğimizde mutlu olabiliriz. Bunun için de 33 hafta daha beklemek gerekecek" dedi. Hakem Çulcu’yu da eleştiren Sadi Tekelioğlu, "Ama ilahi adalet bizden yanaydı" yorumunu yaptı. 
     
     Trabzon’da bayram 
     BEŞİKTAŞ galibiyetinden sonra Trabzon’da yer yerinden oynadı. Maçın bitiş düdüğüyle birlikte sokaklara dökülen taraftarlar, zaferlerini tam bir karnaval havasında kutladı, uzun süre şehir merkezinde trafik tıkandı. Bu arada Sadi Tekelioğlu, dün futbolculara hafif bir çalışma yaptırdı. Antermana izinli olan Güngör ve Erman ile kaburgaları ezilen Robson Da Silva katılmadı. Bu arada 17 yaşındaki Ganalı Patrick Villars imza atmak için dün İstanbul’a geldi. 
     



 SPOR 




























</TEXT>
</DOC>
