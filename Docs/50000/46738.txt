<DOC>
<DOCNO> 46738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/ekonomi/eko08.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiç konuşulmayan konular... 
</HEADLINE>
<TEXT>

Ankara Kulisi ZÜLFİKAR DOĞAN 
     Stratejik, Teknik, Ekonomik Araştırmalar Merkezi STEAM tarafından düzenlenen İkinci Telekomünikasyon Arenası’nda, kamuoyunun ayırdına varmadığı, ülkenin ufkunu açacak önemli konular gündeme geldi. 
     Bu toplantıda öğrendik ki, yüz milyonlarca dolarlık yatırım, binlerce kişiye istihdam yaratacak girişim bekliyor. Uzayda üç uydusu olmakla övünen Türkiye, bir lisans, ruhsat işini çözemiyor. 
     Lisans yetkisi, Telekomünikasyon Kurumu’nda. 20 ay önce çıkartılan yasa yürürlükte olduğu halde, lisans konusunda adım atılamadı. Telekomünikasyon Kurumu, şimdi ruhsat ve diğer belge işlerini hayata geçirmek, bu alanda yatırımını, projesini hazırlamış, bir bölümü faal, bir bölümü de halen kanuna göre "yasa dışı" durumdaki şirketlerin yatırımlarının önünü açmak için çabalıyor. 
     Düzenleyici Kurum tarafından, Başbakanlığa lisans ve ruhsatlarda "asgari değer" tarifeleri için yazılan yetki talebi iade edilince, şimdi yeni hazırlık yapılıyor. 
     Kısa sürede, Bakanlar Kurulu bu konuda somut adımı atıp, kuruma yanıt vermez ise, yüz milyonlarca dolarlık yatırım bekleyip duracak. Ya da, zaten bir kısmı kaçmaya, bazıları da vazgeçmeye başlayan yatırımcılar iyice "illallah" deyip, çekip gidecek. 
     
     Yatırımcı bekliyor 
     Kriz, faiz, döviz, diye günde 24 saat krize girenler, bu ortamda iletişim, bilişim, teknoloji, telekomünikasyon alanına böylesi bir yatırım ilgisi olduğunu duysalar, bilseler herhalde, dudakları uçuklardı. 
     Uydu haberleşmesinden, kablo TV’ye, kablo internetten, data servislerine kadar, pek çok alanda ülkenin çağı yakalayıp, hatta önüne geçmesini sağlayacak bu girişimlerin sahipleri, teşvik, kredi, kredi borcu affı, pirim affı falan istemiyorlar. 
     Sadece, bir an evvel lisans ve ruhsat işlerinin karara bağlanması, faaliyete geçmelerine olanak sağlanmasını istiyorlar. 
     
Bin Ladin teşvik de mi almış      Usame Bin Ladin’in serveti malum. ABD, İngiltere, İsviçre Bankaları ve diğer batılı ülkeler, bunca yıl terörü finanse eden, bu servetin varlığını, kendi bankalarındaki hesapları yeni fark ettiler. 
     Ya donduruyorlar, ya da el koyuyorlar. Büyük boyutlu finansman desteği olmadan, terör örgütlerinin ayakta kalamayacağı açık. Şimdi durum farklı. Artık terörün kökünün kazınması gerektiği kanaatinde, bir umumi uzlaşı var. Batılı ülkeler, Bin Ladin’in ya da, dolaylı olarak ona ait olduğu sanılan hesapların dondurulması, el konulması kararlarını alırken, bizim ekonomi kulislerinde de "Bin Ladin’e teşvik belgesi" konuşuluyor. 
     
     Sonuç bilinmiyor 
     Rivayet olunur ki, bundan üç - dört yıl önce Bin Ladin, Türkiye’de sahipleri gayrı müslim olan ve tanınan bir şirket ile ortaklık kurup, hissedar olmuş ve yatırım için de teşvik almışlar, yatırımlarını da yapmışlar. 
     Üstelik de bu yatırım dosyasının süratle neticelenmesi için, bazı etkili siyasiler, gerek kartvizitleriyle, gerekse telefon talimatlarıyla devreye girmişler. 
     Bin Ladin’in bu yatırımdaki ortaklığının, h l sürüp sürmediği, hisselerini devredip gidip, gitmediği araştırılıyormuş. Bulunursa, el konulacak. 
     Bir bakarsınız, yakında bir de "Ladin ağacı operasyonu" başlayıverir 
     



 EKONOMİ 



















</TEXT>
</DOC>
