<DOC>
<DOCNO> 38844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/ekonomi/aeko.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı da doları terk etti 
</HEADLINE>
<TEXT>

Türk Lirası’na itibar kazandırma hareketi’ne destek veren Sakıp Sabancı, Sabancı Topluluğu olarak artık hiçbir şirketimizde dolarla kontrat yapılmayacak’ dedi 
     Ankara Ticaret Odası ATO tarafından başlatılan ’Türk Lirasına İtibar Kazandırma Hareketine’’ bir destek de işadamı Sakıp Sabancı’dan geldi. 
     Sabancı, "Artık hiçbir şirketimizde her türlü kontrat dolar bazında olmayacak’’ dedi. Sabancı Holding Yönetim Kurulu Başkanı Sabancı, ATO Başkanı Sinan Aygün’ü "Türk Lirasına itibar kazandırma hareketi’’ girişimine aynen katıldığını bildirdi. 
     
     TL ikinci bayrağımız’ 
     Sabancı, şöyle dedi ’Sabancı Topluluğu olarak ilk önce şunu koyduk. Artık hiçbir şirketimizde her türlü kontrat yapılırken, dolar bazında olmayacak’ dedik. Hammadde alırken, üretimde, satışda, kirada Türk Lirası ile çalışacağız’ dedik. Türk’ün bir lirasına evvela Türkler sahip olmalı. Türk bayrağını her Türk gibi ben de çok seviyorum. Ama ekonomik alanda ekonomiyle uğraşan adamların ikinci bir bayrağı var. O da cebinde taşıdığı Türk Lirası’dır. Cebimizde taşıdığımız bu para sünepe olursa, itibarsız olursa, çok şey kaybederiz. Onun için Türk Lirası’na sahip olacağız." 
     Türkiye’de şu anda herkesin cebinde Türk Lirası ve yabancı paraların birlikte bulunduğunu belirten Sabancı, ev kirasından otomobil kiralamaya kadar bütün alışverişlerde dolar kullanılmasını eleştirerek bundan artık kurtulmak gerektiğini bildirdi. 
     Doların yükselmesinden nasıl etkilendikleri sorusu üzerinde de Sabancı, "Kim ki ihracat yapıyor, ihracattan geliri varsa pozitif etkilendi. Ama hükümete ve düzenlemelere güvenip yatırımlara coşku ile gidenler dolar borçlu yakalandılar. Dolar borçlu yakalananlar üzülüyorlar. Yokuş dik, çok da dik ve nasıl oradan geçeceğiz diye bir kaygı içindeyiz’’ dedi. 
     
     Cep’ten bizi Allah korudu’ 
     Sabancı üçüncü GSM ihalesine teklif verdiklerini de hatırlatarak, ’İyi ki daha evvel İş Bankası bunu kazandı. 2 milyar dolara aldı. Biz de yarı fiyat vermiştik. Alamadık. Allah’tan ki bizim üstümüze kalmamış. Üstümüzde kalsaydı şu kadar milyar dolarla ne halde kalırdık’’ diye konuştu. 
     Dolardaki yükseliş nedeniyle yatırımların durduğunu, yatırımlardan önce ise devam eden işlerin çevrilemez hale geldiğini, bu nedenle de yeni yatırım yapma olasılığının ufukta gözükmediğini vurgulayan Sabancı, bunun için Türkiye’ye yabancı sermaye çekilemediğini söyledi. Sabancı, dolardaki olumsuz gelişmelerin Türkiye’ye yabancı sermaye çekilmesinde fren işlevi gördüğünü bildirdi. 
     
Ecevit, dolardaki artışı takibe aldı      ANKARA Milliyet 

     Başbakan Bülent Ecevit, dolar ve faizin artışını durdurabilmek için çalışma başlattığını söyledi. Ecevit dün CNN Türk Genel Yayın Yönetmeni Taha Akyol’un sorularını yanıtlarken, "Piyasa kurallarına aykırı resmi müdahelelerle bu iş olmaz. Piyasa şartları içerisinde döviz ve artışının nasıl makul halde indirileceği konusunda çalışma başlattım" dedi. Ecevit, yabancı sermaye konusunda da bürokrasiyi asgari düzeye indiren bir kararname hazırlattığını söyledi. 
     



 EKONOMİ 




















</TEXT>
</DOC>
