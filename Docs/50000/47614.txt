<DOC>
<DOCNO> 47614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/ekonomi/eko04.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanrıkulu paniği 
</HEADLINE>
<TEXT>

Sanayi ve Ticaret Bakanı Tanrıkulu’nun iç borcun yeniden yapılandırılmasıile ilgili açıklamaları, piyasaları dalgalandırdı 
     EKONOMİ SERVİSİ 

     Sanayi ve Ticaret Bakanı Ahmet Kenan Tanrıkulu’nun, MESS tarafından Ankara’da düzenlenen "Yaşadığımız Kriz ve Türk Sanayiinin İçinde Bulunduğu Durum" konferansında yaptığı konuşmada, "İç borcun yeniden yapılandırılmasına yönelik çalışmalar ivedilikle başlatılmalıdır" yönündeki açıklaması piyasaları karıştırdı. Dolar bir anda 20 bin liralık artışla 1 milyon 650 bin liraya fırlarken, borsada yüzde 2.47’lik düşüş yaşadı. Faizler iki puan yükseldi. 
     Ancak daha sonra Bakan Tanrıkulu, borcun vadeye ya da zamana yayılmasını kastetmediğini, piyasaya likidite sağlayan kurumların yeniden yapılandırılmasını belirttiğini söyledi. 
     
     Yanlış anlaşıldım’ 
     Bu arada MHP lideri Devlet Bahçeli, Tanrıkulu’nu makamına çağırarak böyle bir hassas dönemde bu tür açıklamaların yapılmaması uyarısında bulundu. Tanrıkulu, görüşmenin ardından "İstifa söz konusu değil, yanlış anlaşıldım" dedi. 
     Öte yandan ekonomiden sorumlu Devlet Bakanı Kemal Derviş’e bağlı Devlet Bakanlığı’ndan yapılan açıklamada, "Hazine’nin piyasaya olan borçları ile ilgili borç yönetim politikası, piyasa koşullarında ve gönüllülük esasında sürdürülecek olup, bu prensipler dışında borç yönetim politikasında herhangi bir değişiklik yapılması söz konusu dahi değildir" denildi. 
     
     Dolara müdahale 
     Bakan Tanrıkulu’nun açıklamalarının piyasalarda konsolidasyon şeklinde algılanmasıyla dolarda yaşanan talebi kırmak için Merkez Bankası dolar satarak müdahalede bulundu. 1 milyon 650 bin liraya kadar çıkan dolar, bankalararası piyasada 1 milyon 630 bin liraya indi. En son 5 Ekim’de piyasaya müdahale eden Merkez Bankası dünkü operasyonla 1999 yılından bu yana ikinci kez müdahale etmiş oldu. 
     Bu arada yüzde 87.56’ya kadar çıkan bononun faizi de yaklaşık 1 puanlık düşüşle yüzde 86.97’ye indi. Borsa yüzde 1.59’luk kayıpla kapadı. 
     Dolar serbest piyasada 1 milyon 638 bin lirayla önceki günkü değerinde kaldı. 
     



 EKONOMİ 
















</TEXT>
</DOC>
