<DOC>
<DOCNO> 43429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/soneko13.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası "Türkiye yolsuzlukla mücadelede doğru yolda" 
</HEADLINE>
<TEXT>

     Dünya Bankası Başkan Yardımcısı Johannes Linn gönderdiği mesajda, Türkiye'de yeniden yapılanma konusunda alınan mesafeleri vurguladı. 
     Linn, ''Bankaların denetimi konusunda AB ve uluslararası standartlara yaklaşılmıştır. Yasal ve düzenleyici yapı güçlendirilmiş, bankacılık sistemi önemli ölçüde yeniden yapılandırılmıştır. Kamu bankalarının yönetim yapısını değiştirmek ve özel bankaların sermaye yapısını güçlendirmek konusunda ise epeyce yol alınmıştır'' dedi. Linn bu arada yolsuzluğun, şirketler ve vatandaş için yüksek vergi anlamına geldiğini, küçük işletmeler ve düşük gelir grubundakilere ise ağır yük getirdiğini bildirdi. Programda yer alması karşılık, ABD'deki terörist saldırılar nedeniyle konferasa katılamayan Linn'in mesajı, Dünya Bankası Türkiye Direktörü Ajay Chibber tarafından sunuldu. 
     Chibber'in yaptığı sunumda Linn, hükümetin mali sektör roporlarına öncelik verdiğini, mali sektörün Dünya Bankasının yardımları arasında en öncelikli alanın olduğunu, bu reformların etkin yönetimi geliştirip bankacılık sisteminde yolsuzluk yapılması ihtimalini azalttığını belirtti. 
     Linn, BDDK'nın oluşturularak etkin bir biçimde çalışmasının mali sektörde kalıcı etkiler yapacağını söyledi. Türkiye'ye kamu sektörü reform programı kapsamında kamu harcama yönetiminde şeffaflık ve etkinliği artırmak için yardımcı olduklarını da hatırlatan Linn, bu reformun etkin bir kamu mali yönetiminin yanı sıra yine etkin bir kamu borç yönetimi sağlayacağını kaydetti. Linn mesajında, yeni kamu satın alma ve ihale kanunun yolsuzluğu azaltarak, ileriye adım atabilmek için önemli bir fırsat sunduğunu da belirtti. 
     Hükümetin tarım, enerji ve telekomünikasyon sektörlerinde rekabeti artırmak, düzenlemeyi güçlendirmek, kitleri şeffaf olarak özelleştirmek yolunda önemli reformlar kaydettiğini hatırlatan Linn, yeni kurulan Telekomünikasyon Düzenleme Kurulu ile kurulma aşamasında olan Enerji Kurulu'nun iyi işletilmeleri durumunda suistimale açık olan bu alanlarda şeffaflığı artırıp karar mekanizmalarını siyasetten ayırmada önemli bir rol oynayacaklarını bildirdi. Hükümetin, Yolsuzlukla Mücadeleyi Yönlendirme Komitesi önderliğinde Türkiye için kapsamlı bir yolsuzlukla mücadele stratejisi konusundaki kararlılığının, Dünya Bankası'nı cesaretlendirdiğini belirten Linn, bu alandaki yapısal ve kurumsal reformların önemine dikkati çekti. 
     Yolsuzluğun, şirketler ve vatandaşlar için ''yüksek düzeyde vergi'' anlamına geldiğini, ayrıca küçük işletmeler ile düşük gelirliler üzerine ağır bir yük getirdiğini belirten Linn, yolsuzluk ve etkin olmayan bir yönetimin, büyümenin önündeki en büyük engeller olduğunu ifade etti. Linn mesajında, yolsuzluk ve etkin yönetim konusunda son 5 yıl içinde çok sayıda ülkenin, Dünya Bankası'ndan yardım alabilmek için başvuruda bulunduğunu da kaydetti. 







</TEXT>
</DOC>
