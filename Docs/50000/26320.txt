<DOC>
<DOCNO> 26320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/dunya/adun.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kovboy Avrupa’da 
</HEADLINE>
<TEXT>

Avrupa kültürü hakkındaki bilgisizliği ve dış politikasıyla Avrupa’nın tepkisini çeken ABD Başkanı Bush, Eski Kıta’ya ilk gezisinde imaj düzeltmeye çalışacak 
     YASEMİN ÇONGAR Washington 

     Göreve geldiğinde, dış politika alanındaki ve özel olarak da Avrupa konusundaki bilgi ve deneyiminin çok sınırlı olmasıyla Batı başkentlerinin tepkisini çeken, Beyaz Saray’daki ilk beş ayında da birçok politikasıyla Avrupa’daki müttefiklerinden ayrılan ABD Başkanı George W. Bush, bugünden itibaren "yeni köprüler kurmak amacıyla" Eski Kıta’da. 
     Bush’un bu ilk Avrupa ziyareti, toplam altı gün sürecek ve İspanya, Belçika, İsveç, Polonya ve Slovenya olmak üzere beş ülkeyi kapsayacak. İsveç’in Göteborg kentindeki ABD - Avrupa Birliği AB zirvesine de katılacak olan Bush’un, birçok Avrupa başkentinde protesto gösterileriyle karşılanması bekleniyor. 
     Eski Başkan Bill Clinton’a genelde sempatiyle yaklaşan Avrupa hükümetleri ve halklarının Bush’a "mesafeli" bakmalarında, Cumhuriyetçi başkanın, Avrupa’nın Paris, Londra, Berlin gibi önemli başkentlerini görmemiş ve Avrupa kültürüne ilgi duymamış olmasının da payı var. Bush’un ilk dış gezileri ile Washington’daki ilk dış politika temaslarında, Avrupa yerine, Latin Amerika ve Asya’ya öncelik vermesi de, Batılı müttefiklerin tepkisini çekti. 
     
     Anlaşmazlık konuları 
     Ancak AB ile Bush arasındaki asıl görüş ayrılıkları, ABD Başkanı’nın, 1997 tarihli Kyoto iklim denetimi anlaşmalarına muhalif tavrı ile nükleer füze savunma sistemi kurmak amacıyla Anti Balistik Füze ABM Antlaşması’nı iptal etmek istemesinden kaynaklanıyor. AB ayrıca, ABD’nin ticari korumacılık uygulamasına ve Avrupa’da sanayi casusluğıu yürütmesine tepki duyuyor. 
     Öte yandan, Bush’un nükleer kalkan planına Avrupa’nın itirazının, Bush ile Rusya lideri Vladimir Putin arasında bu alanda uzlaşma sağlanması halinde, yumuşayacağı tahmin ediliyor. Bush, füze savunma sisteminin Avrupa engeline takılmasını önlemek için, Avrupa Güvenlik ve Savunma Politikası AGSP konusundaki Amerikan çekincelerini yumuşatmaya da hazır görünüyor. 
     
     Ankara yakından izliyor 
     Göteborg’daki ABD - AB zirvesinde, Bush yönetiminin gündemindeki nükleer kalkan projesi, Avrupa Güvenlik ve Savunma Politikası AGSP ve Irak’a yönelik yaptırımlar rejiminde değişiklik planı gibi, Türkiye’yi de yakından ilgilendiren konular gündeme gelecek. Gündemde ayrıca, küresel ısınmaya karşı önlemler, ticari ilişkiler, Ortadoğu ve Balkanlar da olacak. Amerikan kaynakları, Türkiye - AB ilişkileri ve Kıbrıs meselesinin ana konular arasında olmamakla beraber, ele alınabileceğini belirtiyorlar. 
     



 DÜNYA 











</TEXT>
</DOC>
