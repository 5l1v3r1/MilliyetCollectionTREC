<DOC>
<DOCNO> 5757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/yazar/cemal.html </URL>
<DATE> 2001/02/06/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Ekonomi de kayarsa, dikiş tutmaz hiçbir şey 
</HEADLINE>
<TEXT>

     İyimserlik çanlarının çalmadığı bir dönemden geçiyor Türkiye. İnsanların tadı yok, moraller bozuk. 
     Siyasetçi için de öyle. 
     İşadamı için de... 
     Yazar çizer de farklı değil. 
     Sokaktaki adam da... 
     Başınızı hangi yana çevirseniz, sisli bir havanın varlığı dikkati çekiyor. İlerisini görmeyi zorlaştıran bulanık bir ortam söz konusu. 
     Politika gergin, kavgalı. 
     İş alemi tedirgin, kaygılı. 
     Enflasyonla mücadele programı açısından bazı cephelerde soru işaretleri çengelleri zihinlere asılmış durumda. Özelleştirme alanında bazı gecikme ve duraksamaların IMF ile uluslararası mali odaklarda rahatsızlık yarattığı malum... 
     Dış politikada ülkemizin manevra alanı genişlemiyor, daralıyor. Ermeni sorunu yüzünden Fransa'yla yara alan ilişkilerimiz Avrupa Birliği'yle ortaklığımızı da olumsuz yönde etkileyecek. 
     Hatta bu bakımdan ortaya çıkacak dengesizliğin, Amerika karşısında Türkiye'nin manevra alanını da daraltıcı, Washington'la ilişkilerde Ankara'nın elini zayıflatıcı etkileri olabilecek. 
     Türkiye'nin Avrupa Birliği takvimi zaten aksıyor. Başbakan Yardımcısı Yılmaz Davos'ta gecikmelerin ilk işaretlerini açıkça vermişti. Aynı olumsuz sinyalleri şimdi Başbakan Ecevit de açıkça veriyor. 
     Avrupa Birliği'ne uzanan yolda bir yandan koalisyon ortaklarının anlaşamadıkları konular var. Milli Güvenlik Kurulu'nun asker - sivil kanatları arasında da görüş ayrılıkları kamuoyuna çoktan yansımış durumda... 
     Avrupa Birliği karşıtları güçleniyor. 
     AB'ye hayır diyenlerin sesi yüksek 
     Bölünme korkusu büyütülüyor. 
     Bu korkuyu Avrupa'da baştan beri besleyen Türk ve Türkiye karşıtı odaklar da 'Ermeni sorunu'nu körükleyerek bizdeki 'Avrupa düşmanları'na gönüllü olarak cephane sağlıyorlar. 
     Öte yandan Ortadoğu gerildikçe geriliyor. İsrail'de bugün yapılacak seçimlerde iktidarı kazanmasına kesin gözüyle bakılan muhafazakar lider Ariel Şaron'un bölgeyi patlatabileceğine dönük öngörüler küçümsenecek gibi değil. 
     Dileriz tersi çıkar. 
     Çünkü Ortadoğu patlamaya yüz tutabilecek bir ortama dolu dizgin kayarsa, İsrail'le özel stratejik ilişkiler içinde olan ülkemizin baş ağrıları artabilir. 
     ABD ile de baş ağrıları yaşanabilir. 
     Amerikan Kongresi'ne yeniden gelebilecek Ermeni karar tasarısını geçiyorum. Washington'la Irak var Türkiye'nin gündeminde. 
     Yeni Başkan Bush, babasının Saddam Hüseyin'le yarım kalmış olan hesabını bitirmek niyetinde. Bütün işaretler bunu gösteriyor. Ankara sinyalleri alıyor. Böylesi bir hesaplaşma dönemi açılırsa, Bush yönetimi ister istemez Ankara'nın kapısını çalacak. İncirlik dahil birtakım destekler isteyecek. 
     Ankara elbette sağlam durmaya çalışacak. Saddam Hüseyin'i nasıl götürmek istediğini iyice öğrenmeye çalışacak Amerikan yönetiminden. Kolay ikna olabileceğine dair belirtiler yok. 
     Ama yine de Washington'un karşısında Türkiye'nin manevra alanı, hele son dönemde Fransa'yla birlikte AB ile ilişkilerindeki gerileme de göz önünde tutulursa, çok fazla geniş olmayabilir. 
     Türkiye zor ülke İnsanı yoran bir ülke... Bugün hangi penceresinden bakılırsa bakılsın, sıkıntılı bir dönemden geçiyor. Ayrıca bu ülkede bir şeyi tek başına düşünmek zor. 
     
Seçim mi      Ekonomiyi alın ele. 
     Anayasa Mahkemesi'ndeki Fazilet Partisi davasının nasıl sonuçlanacağı tam ortaya çıkmadan ekonomik gidişe ilişkin sağlıklı değerlendirmeler yapmak mümkün mü 
     Ya seçim kapıyı çalarsa .. 
     Başbakan Ecevit haklı, seçimi kimse ağzına almasın derken... 
     Seçimin bugün için Türkiye'ye yararı yok. Koalisyon hükümetinin ekonomi programının arkasına siyasi irade ve ağırlığını koyması ve parlamentoyu -muhalefeti de dışlamadan - daha hızlı çalıştırmasıdır doğru olan... 
     Ekonomi gündemden düşmesin Yoksa bir de ekonomi kayarsa, hiçbir şey dikiş tutmaz olur ülkemizde... 
     
     





Hukukta değişim... 


Şaron "barış"ı 


Zaten yoktular 


İçtüzük ve kürsü 


İç tüzük ve iç kıyafet 


Ekonomi de kayarsa, dikiş tutmaz hiçbir şey 


Fazilet'e ek iddianame şoku 


Giden de pişman 


Irmaklar tersine akacak .. 


Avrupa Diller Yılı 


Ağlanacak halin özeti 


Şaron kazanırsa... 


İlişkiler ağı "nereden nereye..." 


Solda yeni arayışlar 


Kuyuya düşen taş 


Koç hangi ciroyla Fortune 200'e girer 


Dairesi hasar görenler 2 


Karsız üretim olmaz 


</TEXT>
</DOC>
