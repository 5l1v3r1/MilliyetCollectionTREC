<DOC>
<DOCNO> 12726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/soneko09.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim Türk lirası vadeli satışlara başladı 
</HEADLINE>
<TEXT>

     Petkim Petrokimya Holding A.Ş. bir süre önce sonlandırdığı Türk Lirası ile vadeli satışlarına yeniden başladı. 
     Petkim Genel Müdürlüğü'nden yapılan yazılı açıklamada, peşin dolar, peşin Türk Lirası ve dolar bazında vadeli satışlarına ilaveten bugünden itibaren Türk Lirası ile vadeli satışlara yeniden başlandığı duyuruldu. Açıklamada, Petkim'in piyasadaki gelişmelere paralel uygulamalar içinde olacağı ifade edilerek, ''Şirketimiz her zaman olduğu gibi müşterilerimizin sorunlarıyla yakından ilgilenmeye devam edecek. Piyasalardaki gelişmelere göre uygulamalar geçmişte olduğu gibi titizlikle gözden geçirilerek, gerekli revizyonlar yapılacaktır'' denildi. 
     Açıklamada, en çok üç ay ödeme süreli Türk Lirası vadeli satışlarda, vadeli fiyatın en az yüzde 25'inin peşin, kalanının üç eşit taksit ödemeli ve ayrı ayrı düzenlenecek üç adet çek veya senetle yapılacağı bildirildi. Türk Lirası vadeli satışlarda taksitli kısmın çek veya senet tutarı toplamının yüzde 5'i'nden fazlasına kati ve süresiz teminat mektubu alınacağına işaret edilen açıklamada, Türk Lirası vadeli satışlara aylık yüzde 9 faiz uygulanacağı ve temditlerde uygulanan aylık faiz oranının ise yüzde 14.4 olarak devam edeceği kaydedildi. Bu arada, Petkim Petrokimya Holding yıllık olağan genel kurulu, Petkim Aliağa tesislerinde yapıldı. Genel kurulda, şirketin 2000 yılı faaliyetleri ve denetçi raporları okunarak onaylandı. 




</TEXT>
</DOC>
