<DOC>
<DOCNO> 34718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sondun01.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da silahlı iki kişi, bir otobüs dolusu yolcuyu rehin aldı 
</HEADLINE>
<TEXT>

     Rusya Acil Durumlar Bakanlığı, ülkenin güneyinde silahlı kişilerce rehin alınanların sayısını 40 olarak açıkladı. 
     Acil Durumlar Bakanlığı sözcüsü Viktor Beltsov, eylemcilerin, otobüsün Mineralnye Vody kentindeki havaalanına gitmesine izin verilmesini istediğini söyledi ve otobüsü ele geçirenlerin sayısının tam olarak bilinmediğini kaydetti. Beltsov, polis ve özel kuvvetlerin Mineralnye Vody'deki havaalanında önlem aldığını söylerken, otobüsün Nevinnomyssk kasabasından Stavropol kentine giderken kaçırıldığı bildirildi. 
     Bu arada, İnterfaks haber ajansı, Rus İstihbarat Servisi FSB kaynaklarına dayanarak yayınladığı haberde, eylemi yapanların, uçak kaçırdıkları gerekçesiyle tutuklanan 5 Çeçenin serbest bırakılmasını istediğini duyurdu. Stavropol'da Federal Güvenlik Servisi'nden bir yetkili de Nevinnomyssk kasabası polis idaresi müdür vekilinin konuşmaya çalıştığı eylemciler tarafından vurulduğunu söyledi. Adını açıklamayan yetkili, otobüs Nevinnomyssk'dan ayrılmadan önce 2 kadın ve 2 çocuğun serbest bırakıldığını, otobüste eylemciler dahil 41 kişi bulunduğunu sandığını kaydetti. Stavropol kentinden bir polis yetkilisi ise maskeli 2 kişinin otobüsteki 41 kişiyi rehin aldığını ve polis, Stavropol'dan başkent Moskova'nın yaklaşık 1500 kilometre güneyindeki Mineralnye Vody kentine giden otobüsü Kursavka köyünde durdurmadan önce bir kadının serbest bırakıldığını söyledi. RIA haber ajansı da yerel polisin serbest bırakılan rehinenin eylemciler tarafından bacağından vurulduğunu açıkladığını duyurdu. 







</TEXT>
</DOC>
