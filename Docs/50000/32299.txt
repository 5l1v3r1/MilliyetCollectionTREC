<DOC>
<DOCNO> 32299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sondun09.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times Yasemin Dalkılıç'ın rekorun geniş yer verdi... 
</HEADLINE>
<TEXT>

     İngiltere'de yayınlanan The Times gazetesi, serbest dalış dalında kendisine ait rekoru 105 metreye yükselterek yeni bir rekor kıran Yasemin Dalkılıç'ın bu başarısını, ''Türk kadını, ciğerlerini patlatacak noktaya kadar dalmayı başardı'' sözleriyle duyurdu. 
     Dalkılıç'ın İngiltere Parlamentosu'nun ''Big Ben'' adıyla ünlenen 98 metrelik saat kulesinin yüksekliğinden bile daha derine dalıp geri döndüğünü belirten gazete, bunu şemalarla da anlattı. 
     22 yaşındaki Dalkılıç'ın Mısır'ın Hurghada kentinde, Kızıldeniz'de yaptığı dalışın, 35 katlı bir binanın yüksekliğine eşit olduğunu ve genç kızın ciğerlerinin bu dalış sırasında küçülerek bir yumruk büyüklüğünde kaldığını anlatan gazete, bu rekor denemesinde jüri olarak hazır bulunan İngiliz dalgıç Jayne Mayer'in, ''böyle bir dalış cesaret ister, ama cesaretten de çok güçlü bir kişilik gerektirir'' şeklindeki sözlerine yer verdi. 
     Gazete, tam yarım sayfa ayırdığı haberde, rekor denemesinin teknik ayrıntılarını da aktarırken, dalışı ABD'nin ''Free'' adı verilen resmi organizasyonunun izlediğini ve rekoru kayda aldığını hatırlattı. Dalışın iki buçuk dakika sürdüğünü de belirten The Times, ''ancak Dalkılıç, nefesini bunun iki katı kadar, yani beş dakika süreyle tutabiliyor'' dedi. The Times, Dalkılıç'ı ''dünyanın en derine inen kadını'' olarak adlındırdığı haberinde, Dalkılıç'ın dalış sonrasında, ''çok iyiyim ve tabii ki çok mutluyum. Dalış öncesi çok sakindim. Her şey çok iyi gitti, kulağımdaki sorundan dolayı biraz güçlük çektim ama mükemmel bir dalış oldu'' şeklinde konuştuğunu bildirdi. 







</TEXT>
</DOC>
