<DOC>
<DOCNO> 27211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/son/sonspo04.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir zamanlar el yakıyorlardı şimdi sudan ucuzlar... 
</HEADLINE>
<TEXT>

     Bir zamanlar Birinci Futbol Ligi'nin yıldız isimleri arasında yer alan bazı futbolcular, kulüpleri tarafından adeta ''sudan ucuz'' fiyatlarla satış listesine konuldu. 
     Beşiktaş'ta uzun yıllar kaptanlık yapan, daha sonra İstanbulspor'a transfer olan Recep Çetin, sarı-siyahlı kulüp tarafından bedelsiz olarak satış listesine konulurken, Gençlerbirliği, ardından da İstanbulspor ve Adanaspor'da forma giyen, geçen sezon da Diyarbakırspor'da kiralık oynayan Engin de yine herhangi bir bedel gösterilmeden satış listesinde yer aldı. 
     Beşiktaş'ta 4 lig şampiyonluğu gören, 55 kez A , 14 kez Ümit, 8 kez Amatör, 12 kez de A Genç milli takımlarında görev alan Recep Çetin, böylece başarılarla dolu futbol yaşamının son dönemlerinde bedelsiz olarak satış listesinde bulunan futbolcular arasında yer aldı. 
     İkinci Futbol Ligi ekiplerinden Kartalspor da, Birinci Lig tecrübesi olan iki futbolcusunu küçük rakamlarla satış listesine koydu. 
     Beşiktaş'ta bir zamanların gol umudu olan ve siyah-beyazlı takımla 1989-90, 90-91 ve 91-92 sezonlarında 3 kez lig şampiyonluğu yaşayan Halim Okta'nın bonservisine 10 milyar lira değer biçilirken, Galatasaray ile 1992-93 sezonunda şampiyonluk yaşayan ve 1 kez A Milli Futbol Takımı'na seçilen Tayfun Hut ise bedelsiz olarak satış listesine girdi. 
     Bu arada Bursaspor'da oynadığı dönemlerde, yeşil-beyazlı takımın sembol isimlerinden olan Tunahan Akdoğan da İkinci Lig ekiplerinden Güngören Belediyespor tarafından 35 milyar liraya satış listesine konuldu. 
     







</TEXT>
</DOC>
