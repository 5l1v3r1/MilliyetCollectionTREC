<DOC>
<DOCNO> 26158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/guncel/gun02.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Test usulü kıyafet’ komedisi 
</HEADLINE>
<TEXT>

Nedense, pazar günü yapılan sınav için okul kıyafeti şartı vardı. Tatil kıyafetiyle gelen birçok öğrenci, telefon talimatıyla sınava girebildi 
     SİBEL KAHRAMAN ŞEN İstanbul 

     Ortaöğretim Kurumları Öğrenci Seçme ve Yerleştirme Sınavı OKÖSYS dün yapıldı. Ancak 568 bin 473 adayın başvuru yaptığı sınavda kıyafet karmaşası yaşandı. 
     Milli Eğitim Bakanlığı’nın, sınava okul kıyafetiyle gelinmesi yönündeki uyarılarına karşın, başvuru kılavuzlarında bu yönde bilgi bulunmaması ve bazı okullarda öğrencilerin ikaz edilmemesi karışıklığa neden oldu. Sınava okul formasıyla girenler olduğu gibi sivil kıyafetleriyle gelenlerin sayısı da bir hayli fazlaydı. 
     Milli Eğitim Bakanlığı, sınavdan bir gün önce olası karışıklığı dikkate alarak il Milli Eğitim müdürlüklerini telefonla arayıp kılık kıyafeti uymayan öğrencilerin de sınava alınmasını istedi. 
     
     Bir gün önce uyardılar 
     Buna rağmen uyarıdan habersiz pek çok okulda sınav görevlileri farklı kıyafetlerle gelen öğrencileri görünce tereddüt yaşadı. Bu öğrenciler, ilçe Milli Eğitim müdürlüklerinin onayıyla sınava alındı. 
     MEB Sınavlar Dairesi Başkanı Selim Mutlu da, konuyla ilgili kararın geçen kasımda yayımlandığını ve okullara duyurulduğunu hatırlattı. Mutlu, buna karşın bu yıl ilk kez uygulanan kuraldan birçok öğrencinin haberdar olmadığını kaydetti. 
     
     Türbanlılar alınmadı 
     Türban konusu bu yıl da gündeme geldi. Kartal 50. Yıl General Refet Bele İlköğretim Okulu’nda sınava giren bir kız öğrencinin sınavdan sonra okul binasından türbanlı çıktığı dikkati çekti. Okuldaki görevliler, öğrencinin okul binasına türbanla girdiğini ancak sınav sırasında türbanını çıkardığını söylerken, İl Milli Eğitim Müdürlüğü yetkilileri öğrencinin sadece sınava değil, türbanıyla okula da giremeyeceğini belirttiler. 
     İstanbul İl Milli Eğitim Müdürü Ömer Balıbey de, Sarıyer’de türbanlı bir öğrencinin, türbanla sınava giremeyeceği’ uyarısı üzerine sınava girmediğini söyledi. Kadıköy Osmangazi İlköğretim Okulu’nda da türbanlı olduğu için sınava alınmayan bir öğrencinin velisi ise nöbetçi savcılığa suç duyurusunda bulundu. 
     
     Hatalı fen sorusu 
     Sınav sorularını değerlendiren Derya Dersanesi uzman kadrosunca Fen Bilgisi bölümünde 18’inci sorunun hatalı olduğu belirtildi. Eğitimciler, çimlenmeye etki eden faktörlerle ilgili sorunun verilen şekliyle çelişki yarattığını kaydederek, "Bu çelişkinin yok edilmesi için toprak çeşitleri ve ortam sıcaklıklarının aynı olması gerekmektedir veya bu soru Hangi soruya cevap veremez ’ şeklinde sorulmalıdır. Dolayısıyla, bu soru soruluş şekliyle hatalıdır. İptal edilmesi gerekiyor" dediler. 
     
     Kayıtlar ağustosta 
     Sınav Türkiye’de tüm il merkezleri ile Lefkoşa, Trablus, Riyad, Medine ve Cidde’de gerçekleştirildi. İki saat süren sınavda öğrencilere toplam 100 soru yöneltildi. 2001 - OKÖSYS sonuçlarına göre, Fen, Anadolu, Anadolu Teknik ve Meslek, Anadolu Öğretmen, Anadolu İmam Hatip, MEB’e bağlı sağlık meslek liseleri ile diğer bakanlıklara ait meslek liselerine toplam 94 bin 355 öğrenci yerleştirilecek. Sınav sonuçlarının temmuz ayının son haftasında açıklanması bekleniyor. Sınavı kazanan ve kayıt koşullarını taşıyan öğrencilerin kayıtları 20 - 24 Ağustos tarihleri arasında yapılacak. 
     



 GÜNCEL 















</TEXT>
</DOC>
