<DOC>
<DOCNO> 45493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/guncel/gun05.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Milyarderler gemisinin davetsiz misafirleri 
</HEADLINE>
<TEXT>

Tahir ve Fehime Kırkuşu kardeşler, kaçak bindikleri gemide zengin turistlerle 16 gün Akdeniz turu yaptı 
     SADİ NERGİZDAL Alanya DHA 

     Kuşadası’nda, İsrail bandıralı European Vision isimli yolcu gemisine gizlice binen biri kız iki Türk kardeş, 16 gün sonra Alanya'da ailelerine teslim edildi. 
     İzmir'in Gültepe semtinde yaşayan Kırkuşu ailesinin üyesi Tahir 9 ve Fehime 11 , teyzeleriyle kitap satmak amacıyla 19 Eylül günü Kuşadası'ndaki Güvercinada'ya gittiler. Kırkuşu kardeşler, Kuşadası Limanı'nda demirli, ABD ve İsrailli turistleri taşıyan dev turistik gemi "Europan Vision - Festival"e gizlice bindiler. Gemi, davetsiz misafirlerden habersiz limandan ayrılarak Akdeniz turuna devam etti. 
     Akdeniz'e kıyısı bulunan limanları gezen geminin "davetsiz yolcuları", Yunanistan'ın Mikanos Adası'nda personel tarafından tespit edildi. Personel çocukları başka ülkeye bırakmak istediyse de teslim alacak ülke bulamadılar. Bunun üzerine babaları Erdal Kırkuşu'nun telefonunu alarak irtibata geçti. 15 gündür çocuklarının kaybolduğunu zanneden baba Kırkuşu, çocuklarının sağ olduğu haberiyle sevinirken, Tahir ve Fehime'nin çılgın macerası karşısında şaşkınlığını da gizleyemedi. 
     Gemide bulundukları sürece büyük ilgi gördüklerini belirten Kırkuşu kardeşler, "Bizi gemide çalışan abiler buldular. Kaldığımız sürece gemiyi gezdik, havuza girdik ve bol bol yemek yedik" dediler. 
     



 GÜNCEL 




















</TEXT>
</DOC>
