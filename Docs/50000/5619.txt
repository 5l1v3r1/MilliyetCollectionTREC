<DOC>
<DOCNO> 5619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/soneko06.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrik Mühendisleri Odası Başkanı "Türkiye baharda çok ciddi bir enerji krizi yaşayacak" 
</HEADLINE>
<TEXT>

     Elektrik Mühendisleri Odası EMO Genel Başkanı Ali Yiğit, Türkiye'nin bahardan itibaren çok ciddi bir enerji krizi yaşamaya başlayacağını savundu. 
     Yiğit, Gaziantep'te yaptığı açıklamada, Türkiye'nin enerji kriziyle karşı karşıya kalmaması için bir mucize olup barajların olağanüstü dolması gerektiğini söyledi. 
     ''15 yıldan bu yana enerji talebinin karşılanması için gerekli yatırımları yabancı sermayenin yapması bekleniyor'' diyen Yiğit, bu beklentinin artan enerji talebinin karşılanmasına bir katkı sağlamadığını belirtti. 
     Enerji yatırımı için Türkiye'ye gelen yabancı sermaye ile kamu lehine olmayan, pahalı ve riskli yatırım sözleşmeleri imzalandığını öne süren Yiğit, şöyle devam etti 
     'Türkiye'de ciddi bir enerji krizi kapıdadır. Krizin nedeni yanlış uygulamalar ve yıllardır yatırım yerine laf üreten bürokratlardır. Varlığını savunduğumuz yönetim krizi sonuçta ülkemizi enerji krizine sürükledi. Enerji açısından doğrusu çok vahim bir noktadayız.'' 
     Yiğit, Beyaz Enerji Operasyonu'nun sonuçlarının, kendilerinin yıllardır dile getirdikleri iddiaların doğruluğunu teyit ettiğini ileri sürdü. Ali Yiğit, Türkiye'nin enerji yatırımı yapacak ekonomik güçten yoksun olduğu ve bu nedenle yabancı sermayenin gerçekleştireceği yatırımlara gereksinim bulunduğu görüşünün doğru olmadığını ifade etti. Bu gerekçelerin Tahkim Yasası'nın çıkarılması için öne sürüldüğünü anlatan Yiğit, ''Yatırım için yabancı sermayenin kapıda beklediğini, güvence istediğini söylediler. Tahkim Yasası çıkalı 1,5 yıl oldu, yabancı sermayenin geldiği falan yok'' diye konuştu. 




</TEXT>
</DOC>
