<DOC>
<DOCNO> 30541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sontur07.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkbank eski Genel Müdürü hakim karşısında... 
</HEADLINE>
<TEXT>

     Halk Bankası eski Genel Müdürü Yenal Ansen'in de aralarında bulunduğu 9 sanığın, 4 şirkete verdikleri usulsüz krediler nedeniyle "görevi kötüye kullandıkları" gerekçesiyle 1'er yıldan 16 yıl 6'şar aya kadar ağır hapis cezalarına çarptırılmaları istemiyle açılan davaya Ankara 2'inci Ağır Ceza Mahkemesi'nde devam edildi. 
     Ansen'in suçlamaları reddettiği duruşmada Mahkeme Bankacılık Düzenleme ve Denetleme Kurulu BDDK ile Halk Bankası'nı davaya müdahil olarak katılmalarını kararlaştırdı. Ankara 2'inci Ağır Ceza Mahkemesi'nde bugün yapılan ikinci duruşmaya Ansen'in de aralarında bulunduğu 4 sanık katıldı. Sanıkların tutuksuz yargılandığı davanın bugünkü duruşmasında Halk Bankası ve BDDK avukatları davaya müdahil olmak istediklerini bildirdiler. Sanık avukatları ise müvekkillerinin duruşmalardan vareste tutuklamalarını talep ettiler. Mahkeme heyeti, kısa bir ara verdikten sonra taleplere ilişkin görüşleri açıkladı. 
     Mahkeme Başkanı Nuri Yılmaz, suçtan zarar görme olasılıkları bulunduğu gerekçesiyle BDDK ve Halk Bankası'nın davaya müdahil olarak kabul edildiklerini bildirdi. Müdahil avukatları, sanıklar hakkında 1999 yılından beri Ankara 9'uncu Asliye Ceza Mahkemesi'nde görülen bir başka davanın da "aralarında hukuki irtibat" olduğu gerekçesiyle bu davayla birleştirilmesini talep ettiler. Halk Bankası'nın avukatı VMD Şirketi'ne Akbank'ın 750 milyon, Yapı Kredi Bankası'nın 1 milyar kredi verdiği dönemde Halk Bankası'nın aynı şirkete hangi gerekçeyle 2.5 milyon dolar kredi verildiğinin Ansen'e sorulmasını istedi. Başkanın soruyu kendisine yöneltmesi üzerine Ansen, "Firmaların istihbaratların olumlu. Binlerce firmaya bizden daha fazla kredi kullandırıldığı da bilinmektedir" diye konuştu. 
     Mahkeme Başkanı Nuri Yılmaz, Ali Sarıaslan isimli sanığın rahatsız olduğuna ilişkin raporu mahkemeye göndererek duruşmaya gelmediğini belirterek, gelecek duruşmaya katılmazsa hakkında gıyabi tutuklama kararı verileceğini bildirdi. Sorguları yapılan sanıkların duruşmalardan vareste tutulacaklarını açıklayan Başkan Yılmaz, Halk Bankası'yla ilgili olarak 9'uncu Asliye Ceza Mahkemesi'nde görülen davanın bu davayla birleştirilmesine karar verildiğini ifade etti. Usulsüz verildiği iddia edilen kredilerle ilgili bilirkişi incelemesi yapılıp yapılmayacağının daha sonra karara bağlanacağını belirten Yılmaz, duruşmayı Ekim ayına erteledi. 
     Herşey usulüne uygun 
     Mahkeme heyeti duruşmada görüntü alınmasına izin vermediği için yargılama sonrasında Ansen, medyanın yoğun ilgisiyle karşılaştı. Herşeyin usulüne uygun olduğunu, binlerce kredi verdiklerini belirten Ansen, "Türkiye bir ekonomik kriz yaşamıştır. Bu krizlerin geri dönüp dönmemesiyle ilgili olarak usulsüzdür demek yanlıştır" diye konuştu. Ansen, medyanın sorularından bunalarak özel hayatına müdahale edildiğini de belirtti, saygı gösterilmesini istedi. Ankara Cumhuriyet Başsavcısı Melih Tarı'nın açtığı bu davada Ansen'in de aralarında bulunduğu bankanın yönetim kurulu üyesi ve üst düzey yöneticisi 9 sanığın görevlerini kötüye kullandıkları öne sürülüyor. Sanıkların 1'er yıldan 16 yıl 6'şar aya kadar ağır hapis cezalarına çarptırılmaları talep ediliyor. 






</TEXT>
</DOC>
