<DOC>
<DOCNO> 24429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/spor/spo05.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş sitem etti 
</HEADLINE>
<TEXT>

Milli Takım Teknik Direktörü, ilgisizlikten yakındı, "Bu takım hepimizin. Bizi yalnız bırakmayın. Desteğe ve sevgiye ihtiyacımız var" ifadelerini kullandı 
     BİLAL MEŞE 

     DÜNYA Kupası Grup Elemeleri’nde Azerbeycan ile Makedonya’yı ağırlayacak olan A Milli Takım’da heyecan giderek artıyor. Herkes tatile çıktı, onlar kampa kapandı. Teknik Direktör Güneş’i ise ilgisizlik kahrediyor. Güneş kaybetmeyi aklının ucundan geçirmiyor, hatta daha ileri gidiyor, iki maçtan fark bekliyor. Tecrübeli hocanın tek korkusu oyuncuların rakibi küçümsemesi. 
     GÜNEŞ, ekibine güveniyor, ancak sitem etmekten de geri kalmıyor "Bu takım hepimizin takımı. Bu yolda bizi yalnız bırakmayın. Desteğe ve de sevgiye ihtiyacımız var. Bu heyecanı, mutluluğu, kazanılacak başarıları yine hep birlikte yaşayacağız." Şenol Güneş, rakiplerinden üstün olduklarını ancak yeterli motivasyona ulaşamazlarsa sıkıntılar çekeceklerini de kaydediyor. 
     ARTIK averaj hesapları da yapmaları gerektiğini vurgulayan Güneş, "İki maçtan da galip çıkmak zorundayız. Önce üç puanlık golü bulacağız, ardından da fark arayacağız. Atabildiğimiz kadar atacağız. Her gole ihtiyacımız olacak" diye konuştu. Oyuncuların hem maddi, hem de manevi sıkıntıları bulunduğunu kaydeden Şenol Güneş, "Ancak bunları bir hafta rafa kaldırdık, dondurduk" diye konuştu. 
     
ÇOBANOĞLU Hepsi hayal ürünü      MİLLİ Takım menajeri Can Çobanoğlu, Azerbaycan’ın Türkiye’ye bilerek yenileceği haberine tepki gösterdi. Çobanoğlu, "Azerbaycan Devlet Başkanı Haydar Aliev ile federasyon başkanı arasındaki görevden alma ve FIFA’nın iadesi ile başlayan çekişme h l devam ediyor. Federasyonu yıpratmak için bu tip haberler kasıtlı yapılıyor" dedi. 
     İLK maçta yaşadıkları olaylara dikkat çeken Çobanoğlu, "Yatacak denilen takımın orada oynadığı topu, bize saha dışında çıkartılan zorlukları hatırlasınlar. Bir yumruklaşmadığımız kalmıştı" diye konuştu. Çobanoğlu, Azeriler’in haberinin tamamen hayal ürünü olduğunu belirtti. 
     
Kapılar Dünya’ya kapandı      ERHAN TELLİ 

     AZERBAYCAN ile yarın karşı karşıya gelecek olan A Milli Takım dış dünya ile bağlantısını kesti. Florya Metin Oktay Tesisleri’ne kapanan ve maç saatini beklemeye başlayan Ay - Yıldızlı futbolcular dünü tek antrenmanla geçirdiler. 
     DÜNYA Kupası’na gidebilmek için bu iki maçı kazasız atlatmaları gerektiğini söyleyen Milli Takım oyuncuları, "Her şeyi bir kenara bıraktık. Sadece Türkiye’nin başarısını düşünüyoruz. İstediğimiz sonuçları alacağız" dediler. 
     TESİSLERDE oldukça neşeli bir mangal partisi düzenleyen Ay - Yıldızlı takım, daha sonra Mydonose Show Land’e giderek Sultan Of The Dance gösterisini izledi. Eurosport dünkü idmanı görüntüledi ve futbolcularla röportaj yaptı. 
     
Ümitler sahada      AVRUPA Şampiyonası grup elemelerinde mücadele veren Ümit Milli Takımımız, bugün Azerbaycan ile karşılaşacak, alacağı galibiyetle ağabeylerine moral vermeye çalışacak. Şükrü Saracoğlu Stadı’ndaki karşılaşma saat 20.00’de başlayacak ve Star TV’den naklen yayınlanacak. 
     

</TEXT>
</DOC>
