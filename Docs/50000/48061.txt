<DOC>
<DOCNO> 48061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/soneko04.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte yoksulluğun tablosu..3 milyar insanın geliri 2 dolardan az 
</HEADLINE>
<TEXT>

     Dünya nüfusunun yarısının, bir başka deyişle yaklaşık 3 milyar kişinin ''günde 2 dolardan daha az'', nüfusun beşte 1'ini oluşturan yaklaşık 1.2 milyar kişinin ise ''1 dolardan daha az'' gelirle yaşadığı bildirildi. 
     Buna karşılık dünya nüfusunun yüzde 10'u ise mal ve hizmetlerin yüzde 70'ini üretip, dünya toplam gelirinin yüzde 70'ini alıyor. 
     Dış Ticaret Müsteşarlığı'nın, Dünya Bankası verileri ve Dünya Kalkınma Raporu'na dayanarak hazırladığı ''Küreselleşme, Büyüme ve Gelir Dağılımı'' konulu çalışmaya göre, günde 2 dolardan daha az gelirle yaşayan, dünya nüfusunun yüzde 50'sini oluşturan yaklaşık 3 milyar insanın dünya üretimindeki payı, yüzde 6 dolayında gerçekleşiyor. 
     Son günlerde dünyanın gözlerinin çevrildiği Afganistan'da günlük 44 cent, Etiyopya ve Kongo Demokratik Cumhuriyeti'nde ise 27 cent gelir elde ediliyor. 
     Dünya Bankası verilerine göre, Doğu Asya ve Pasifik ülkelerinde yaşayan 267.1 milyon kişi, Doğu Asya ve Pasifik Çin hariç 
     ülkelerinde yaşayan .7 milyon kişi, Doğu Avrupa ve Orta Asya ülkelerinde yaşayan 17.6 milyon kişi, Latin Amerika ve Karayiplerde yaşayan 60.7 milyon kişi, Orta Doğu ve Kuzey Afrika'da yaşayan 6 milyon kişi, Güney Asya'da yaşayan 521.8 milyon kişi, Sub-Saharan Afrika'da yaşayan 301.6 milyon kişi olmak üzere toplam 1.2 milyar kişi, günde 1 dolardan daha az gelirle yaşamını sürdürüyor. 
     Çalışmaya göre, küresel gelir eşitsizliği ve zengin-yoksul ülkeler arasındaki ortalama gelir farklılıklarının temel belirleyicisi, nispi ekonomik büyüme farklılığı olarak ortaya çıkıyor. 
     Ortalama büyüme oranlarına bakıldığında, zengin ülkeler 1960'larda yüzde 4.7, 1970'lerde yüzde 3.1, 1980'lerde yüzde 2.3, 1990'larda yüzde 2.2 oranında büyürken, küreselleşme sürecine dahil olan katılımcı gelişmekte olan ülkeler 1960'larda yüzde 1.4, 1970'lerde yüzde 2.9, 1980'lerde yüzde 3.5, 1990'larda yüzde 5 büyüdü. 
     Küreselleşme sürecine katılımcı olmayan gelişmekte olan ülkeler ise 1960'larda yüzde 2.4, 1970'lerde yüzde 3.3, 1980'lerde yüzde 0.8, 1990'larda ise yüzde 1.4 oranında büyüdü. 
     






</TEXT>
</DOC>
