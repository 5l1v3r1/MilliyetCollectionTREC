<DOC>
<DOCNO> 49102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sondun14.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI ve CIA, şarbon saldırıları için aşırı uçlardan çekiniyor... 
</HEADLINE>
<TEXT>

     Amerikan Federal Soruşturma Bürosu FBI ve Merkezi Haberalma Teşkilatı CIA , şarbon saldırılarının arkasında Usame Bin Ladin yanlıları değil, ABD'deki aşırı uçların bulunmasından şüpheleniyor. 
     Washington Post Gazetesi'ndeki habere göre, üst düzey yetkililer, şarbon saldırılarının, kamuoyunun dikkatini Bin Ladin ve El Kaide örgütünden gelebilecek daha büyük bir tehditten uzaklaştırabileceğine dikkat çekiyor. Amerikalı yetkililer, 11 Eylül'deki saldırıların baş şüphelisinin herhangi bir zamanda ABD içinde ya da dışında Amerikan çıkarlarına ikinci bir saldırıyı planladığına inanıyor. 
     Şarbon saldırılarının arkasında, radikal İslamcılara sempati duyan Amerikan vatandaşları ve aşırı sağcı gruplar dahil ülke içindeki unsurların bulunması olasılığının göz önünde tutulduğunu kaydeden gazete, üst düzey bir yetkilinin, ''saldırılarla ilgili şüphelerin bir iç kaynağa yoğunlaştığı ve hiçbir şeyin yurtdışı kaynaklı terörist operasyona uygun düşmediği'' şeklindeki sözlerini aktardı. 
     Haberde, Senato çoğunluk lideri Tom Daschle ve NBC televizyonuna gönderilen şarbonlu mektuplardaki İsrail karşıtı mesajlar ve Bin Ladin'in açıklamalarının, 11 Eylül'deki saldırıları öven ABD'deki Aryan Ulusu gibi aşırı sağcı grupların işi olabileceği kaydedildi. 
     Gazeteye göre, yetkililer, şarbon vakalarının Bin Ladin tarafından yapılan ikinci saldırı dalgası olduğuna inanmadıklarını, bu konuda istihbarat bulunmadığını ve bu saldırıların El Kaide'nin herhangi bir örneğine uygun düşmediğini söylediler. 
     Bu arada, CNN televizyonu, Hastalıkları Kontrol ve Önleme Merkezi'nin, yüksek risk altında çalışan işçilere şarbon aşısı yapılmasına karar verdiğini duyurdu. 
     Merkez yetkilileri, soruşturma ve kimyasal arındırma görevlilerinin, aşı uygulanması gereken ''yüksek risk'' altındaki çalışanlar olarak görüldüğünü söylediler. 
     CNN, belirli laboratuvar çalışanları ve silahlı kuvvetlerde kullanılan şarbon aşısının posta görevlilerine uygulanabileceğini belirtti. 
     ABD'de Şarbon hastalığından şimdiye kadar 3 kişi ölürken, 11 kişi bu hastalığa yakalandı. 
     






</TEXT>
</DOC>
