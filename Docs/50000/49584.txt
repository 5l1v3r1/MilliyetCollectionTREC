<DOC>
<DOCNO> 49584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sondun15.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD uçaklarının hedefi Molla Ömer'in evinin bulunduğu mevzilerdi 
</HEADLINE>
<TEXT>

     Amerikan savaş uçakları 24. gününe giren Afganistan operasyonunda güneydeki Kandahar kentini bombaladı. 
     CNN televizyonu, bombardımanda, Taliban lideri Molla Muhammed Ömer'in evinin bulunduğu ve Taliban'ın karargahı durumundaki kentin batısındaki Taliban mevzilerinin hedef alındığını duyurdu. 
     Merkezi Pakistan'da bulunan Taliban yanlısı Afgan İslami Ajansı AIP ise Kandahar'daki saldırılarda 4 kişinin öldüğünü ve 10 kişinin yaralandığını bildirirken, bu haber bağımsız kaynaklarca doğrulanmadı. 
     AIP, savaş uçaklarının Şarana kasabası yakınında doğudaki Paktya bölgesini bombaladığını ve Kunduz bölgesinde 1 Taliban askerinin öldüğünü, 1'inin yaralandığını da kaydetti. 
     Bu arada, Kuzey İttifakı'nın liderlerinden İsmail Han'a bağlı güçlerin, Taliban'ın batıdaki Kale Nev kasabasındaki karşı saldırısını püskürttüğü bildirildi. 
     Han'a yakın yetkililer, ittifak güçlerinin, Taliban ele geçirinceye kadar Han'ın üssü konumundaki Herat kenti yakınında Taliban'ın önemli bir ikmal yolunu kestiğini söylediler. 
     Aynı yetkililer, Han'ın, Herat'ı ele geçirmek için kente yaklaşık 24 kilometre mesafedeki üsten ilerlemeyi umduğunu, şiddetli çatışmalar 
     çıkmasını beklediklerini, ancak Han'ın Taliban güçlerini görüşmeyle ikna etmeye çalıştığını belirttiler. 
     AIP, Amerikan savaş uçaklarının dün geceki akınlarda Herat'ı da hedef aldıklarını kaydetti. 
     Öte yandan, Kuzey İttifakı sözcüsü Muhammed Habil, Özbek General Raşid Dostum, Şii lider Üstad Muhammed Muhakik ve Kuzey İttifakı komutanlarından Üstad Atta Muhammed'in, Mezar-ı Şerif kentini ele geçirme planlarına ilişkin kuzeydeki Samangan bölgesinde Dare-i Suf'da görüştüğünü söyledi. 
     Habil, ittifak güçlerinin çok yakında kuzeydeki Mezar-ı Şerif'e saldırı başlatacaklarını belirtti. 
     Mezar-ı Şerif'i ele geçirmek için ABD'den kentteki Taliban mevzilerine yönelik hava saldırılarını yoğunlaştırmasını isteyen ittifak liderleri, başkent Kabil'in kuzeyindeki Taliban mevzilerinin de daha fazla bombalanmasını talep ediyor, ancak ABD ve müttefikleri ittifak güçlerinin başkente girmesini istemiyor. 
     






</TEXT>
</DOC>
