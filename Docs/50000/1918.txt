<DOC>
<DOCNO> 1918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sontur19.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yusuf Bozkurt Özal toprağa verildi 
</HEADLINE>
<TEXT>

     Tedavi gördüğü Başkent Hastanesi’nde ölen eski Devlet Bakanı Yusuf Bozkurt Özal, toprağa verildi. Özal’ın Türk bayrağına sarılı cenazesi, saat 11.00 sıralarında Marmara Üniversitesi MÜ Hastanesi morgundan Süleymaniye Camii’ne getirildi. 
     Bu arada, Özal’ın ağabeyi ve DP Genel Başkanı Korkut Özal, yeğeni ve Malatya bağımsız milletvekili Ahmet Özal ile devlet eski bakanlarından Hüsnü Doğan, Süleymaniye Camii’ne gelen siyasi parti temsilcileri ile vatandaşların taziyelerini kabul ettiler. 
     Yusuf Bozkurt Özal için düzenlenen cenaze törenine, eşi Naciye, kızları Yasemin ve Elif, oğlu İbrahim, 8. Cumhurbaşkanı Turgut Özal’ın eşi Semra Özal, FP Genel Başkanı Recai Kutan, İstanbul Valisi Erol Çakır, TBMM eski Başkanı Yıldırım Akbulut, İstanbul Büyükşehir Belediye Başkanı Ali Müfit Gürtuna, Bakırköy Belediye Başkanı Ahmet Bahadırlı, Şişli Belediye Başkanı Mustafa Sarıgül, milletvekilleri Aydın Ayaydın, Ekrem Pakdemirli, Şadan Tuzcu, Temel Karamollaoğlu, Mehmet Ağar, eski politikacılar ve kalabalık bir vatandaş grubu katıldı. 
     Yusuf Bozkurt Özal’ın cenazesi, cuma namazının ardından kılınan cenaze namazından sonra Süleymaniye Camii haziresinde toprağa verildi. Cenaze törenine, ANAP Genel Başkanı, Devlet Bakanı ve Başbakan Yardımcısı Mesut Yılmaz ile DYP Genel Başkanı Tansu Çiller de, birer çelenk gönderdiler. 
     Öte yandan, Bakanlar Kurulu kararıyla Süleymaniye Camii’ne gömülen Yusuf Bozkurt Özal’ın mezarının bulunduğu yerde, Kanuni Sultan Süleyman ve Hürrem Sultan’ın türbelerinin yanı sıra Yusuf Bozkurt Özal’ın annesi Hafize Özal, Nakşibendi tarikatı liderlerinden Muhammed Zait Kotku’nun mezarları da yer alıyor. 
     




</TEXT>
</DOC>
