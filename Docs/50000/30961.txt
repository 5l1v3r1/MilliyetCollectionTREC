<DOC>
<DOCNO> 30961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/spor/spo03.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Karan için restleşme 
</HEADLINE>
<TEXT>

Cim - Bom, AIG garantisiyle 1 milyon dolar önerdi, Cavcav yine kabul etmedi. Ali Dürüst, "O artık bizim. Asla Ankara’ya dönmeyecek" dedi 
     NECMİ KEPÇETUTAN 

     Bir teklif daha 
     GALATASARAY ile Gençlerbirliği, Ümit Karan için bir kez daha restleştiler. Sarı - Kırmızılı kulüp, ünlü futbolcunun bonservisinde anlaşmak için Gençlerbirliği’ne son bir teklif daha götürdü. İkinci Başkan Mehmet Cansun, "1 milyon dolar verelim. Bu parayı AIG şirketi garantisiyle gelecek yıl ödeyelim" dedi. Gençlerbirliği Kulübü Başkanı İlhan Cavcav ise bunu geri çevirdi. 
     
     FIFA çözecek’ 
     CAVCAV, böyle bir teklifi kabul etmelerinin mümkün olmadığını belirterek, "Bir yıl sonra gelecek para ile transfer olmaz. Biz Ümit’le ilgili gerekeni yaptık. Artık yapacak başka şeyimiz yok. Konu FIFA kurallarıyla çözülecek. Bekleyip, göreceğiz" dedi. Galatasaray Asbaşkanı Ali Dürüst ise "Ümit artık bizimdir. Ankara’ya asla dönmeyecek" ifadelerini kullandı. 
     
     Taviz vermeyiz’ 
     DÜRÜST, ne gerekiyorsa onu yapacaklarını vurguladı ve "İster Ekim’de, ister Kasım’da... Ya da şimdi. Bu çocuk Galatasaray’da oynayacak" diye konuştu. Sarı-Kırmızılı yöneticilerin Bulgaristan’ın Beroe Kulübü aracılığı ile yapacakları hüllenin engellenmesi halinde Karan’dan vazgeçmeyeceği, gerekirse bu futbolcuyu bir yıllığına Marsilya’ya gönderecekleri belirtildi. 
     
     İsyan etti 
     ÜMİT ise transferine izin verilmemesine isyan etti. Önceki gün Ali Dürüst’ü telefonla arayan Karan, "Ben Şampiyonlar Ligi’nde oynamak istiyorum. Ne olur, bu işi çözün. Eğer UEFA’ya bildirilecek listeye kadar transferim gerçekleşmezse kahrolurum" dedi. Dürüst ise, "Sen çalışmana bak. Artık Galatasaraylısın. Bu yoldan dönüş yok" karşılığını verdi. 
     
Lucescu’dan gözdağı İhtiyacı var’      HALİL ÖZER LOZAN 

     GALATASARAY Teknik Direktörü Mircea Lucescu, İsviçre kampında dün bir basın toplantısı düzenledi ve Sergen’e ilginç mesajlar gönderdi. Lucescu, "Galatasaray’ın ona olduğundan çok onun Galatasaray’a ihtiyacı var. Bu kulübe artık çok şey vermek zorunda. Bu onun büyük şansı. Ne zaman kendini gösterir, formunun zirvesine ulaşırsa o zaman bizim de ona ihtiyacımız olur" diye konuştu. 
     
     Şans verdik’ 
     SERGEN’İN çok teknik bir oyuncu olduğunu belirten Lucescu, "Ona büyük bir takıma dönme şansını verdik. Bu teknik özellikleriyle Avrupa’nın her takımında oynayabilir. Ayrıca Milli Takım da ondan en iyi şekilde yararlanacaktır. Ortaklaşa doğru yolu bulacağız. Onun ilgisi çok önemli. Eğer 30 yaşını geçirirse, bugüne kadar yetenekleri için gösterilen ayrıcalık biter" ifadelerini kullandı. 
     
     Takipteyim’ 
     RUMEN hoca, "Sergen çocukluk dönemini bitirdi. Ben demokratik bir insanım. Ama özgürlüğün bir sınırı vardır. Sergen de kendi sorumluluğunu bilmeli ve akıllı olmalı. Her zaman takipteyim. Geçen sene Ümit diskoteğe gitmişti. Kendisiyle konuşup sorunu çözdük" dedi. Mendez’i öven Lucescu, Hagi’yi arayacaklarını belirtti ve "Onun gibi sadece Zidane kaldı" yorumunu yaptı. 
     
SERGEN için özel program      Lucescu yolladı 
     GALATASARAY Teknik Direktörü Mircea Lucescu, önceki gün sözleşme imzalayan Sergen için özel bir program hazırladı. Programı İstanbul’a faksla geçen Rumen hoca, yıldız oyuncudan bunu eksiksiz uygulamasını istedi. Sergen, Galatasaray İstanbul’a dönene dek günde çift antrenman yaparak hazırlanacak, sonra da takımla birlikte çalışmalara katılacak. 
     
     Beş kilo fazla 
     LUCESCU, Sergen’den hızla kilo vermesini de istedi. Ünlü futbolcunun 5 kilo fazlası olduğunu vurgulayan Sarı - Kırmızılı takımın hocası, programı tamamen uygulaması halinde Sergen’in takımın seviyesine ulaşabileceğini belirtti. Dün çalışmalara başlayan Sergen, "Bana yeniden kucak açan Galatasaray’a bunun karşılığını vereceğim" dedi. 
     
     Lozan’da çifte maç 
     GALATASARAY, Lozan’da bugün önce Birleşik Arap Emirlikleri Milli Takımı, ardından da Fransız Auxerre ekibi ile karşılaşacak. Saat 18.00’de başlayacak maçlar 45’er dakikalık oynanacak. İsviçre kampında ikinci etap kampı için Lozan’a geçen Sarı - Kırmızılılar, gol kenarında bir otele yerleştiler. Dün sabah otelde kültür - fizik çalışması yapan oyuncular, daha sonra da IOC Merkezi’nin yakınındaki parkta topla antrenman yaptılar. 
     
     Belmadi gündemde 
     GALATASARAY’DA şimdi de Marsilyalı Belmadi gündemde. Sarı - Kırmızılı yöneticiler, Mendez ve Perez’den sonra gözlerini Fransız takımında oynayan Belmadi’ye diktiler. Ancak Marsilya’nın bu oyuncuyu vermeyi düşünmediği öğrenildi. Galatasaraylı yöneticiler yine de Belmadi için temaslarını sürdürdüklerini ifade ettiler. 
     
     Capone’ye çağrı 
     SARI - KIRMIZILILAR, h l ülkesinden dönmeyen Brezilyalı futbolcu Capone’ye cumartesi gününe kadar süre verdiler. Capone’ye mesaj gönderen yöneticiler, "Cumartesi gününe kadar gel ve bu işi bitir, imzayı at" dediler. Capone de bu çağrıya olumlu yanıt verdi. Bu arada yönetimin yeni transferlerden Mendez’in istenilen düzeye çıkmaması halinde 5 1 kuralına göre tribünde oturacağını bildirdiler. 
     
     Futbolcular para bekliyor 
     YAKLAŞIK bir yıldır transfer ücretlerini ve primlerini alamayan Sarı - Kırmızılı futbolcular, Jardel’in transferinin resmi olarak bitmesini ve 10 milyon doların bir an önce kulübe gelmesini bekliyorlar. Bu arada Jardel’in Marsilya’dan 2 milyon 800 bin dolar istediği, ancak Fransız kulübünün 2 milyon dolardan yukarı çıkmadığı belirtildi. Eğer Jardel’in Marsilya’ya transferi gerçekleşmezse Galatasaray 10 milyon dolardan olacak. Ancak Perez ve Mendez geri dönmeyecek. 
     



 SPOR 

























</TEXT>
</DOC>
