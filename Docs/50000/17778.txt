<DOC>
<DOCNO> 17778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/spor/yuru.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemlik ayıbı 
</HEADLINE>
<TEXT>

     ÖMER ÜRÜNDÜL 

     Geçtiğimiz cumartesi gecesi Kadıköy'de zirveyi yakından ilgilendiren çok kritik karşılaşma, nefesleri kesen mükemmel bir mücadeleye sahne oldu. Fenerbahçe'nin adeta mucizeyi gerçekleştirdiği maçta kalite, heyecan, tempo, kaçan fırsatlar ve de yedi gol vardı. Üç farklı skor dezavantajıyla son 25 dakikaya girip, neticenin lehine çevrilmesi bir kere daha gösterdi ki, futbolda doksan dakikanın bitimine kadar her şey olabiliyor. 
     Kadıköy'de saha içinde de fair - play'e uygun centilmenlik vardı. Fenerbahçe seyircisi de her yönüyle takdire layıktı. Önce yürekten takımlarını desteklediler. İşler kötü gitmeye başladığı halde hakemi hedef almadılar. Yenen üçüncü golden sonra yoğun alkışlarla Gaziantep'in emeğinin hakkını verdiler. İkinci devre başlarken üç farklı skor dezavantajına rağmen takıma sahip çıkarak, mucizenin gerçekleşmesinde baş rolü oynadılar. İşte her zaman görmeyi arzuladığımız taraftar portresi. 
     Murat Ilgaz'ın yönetimini de beğendik. Birkaç hatalı kararı oldu ama ülkemizdeki hakemlere baskı ortamını göz önüne aldığımızda olabildiğince cesur ve objektifti. 
     Ancak pazar gecesi televizyonda izlediğimiz görüntülerde şoke olduk. Dördüncü hakemin hemen arkasında saha içinde görevi olmayan siviller vardı. Tanımadığımız, takımın eşofmanını giymiş, havalara zıplayan kişiler vardı. En önemlisi de cezalı Mustafa Doğan, sakat Johnson ve sakatlanıp, oyundan çıkan Ogün de oradaydılar. 
     Hele hele Johnson'ın gollerden sonra taç çizgisine kadar naralar atarak koşması, amigolardan üstün , seyirciyi coşturan performansı inanılmayacak görüntülerdi. Bir de buna stat hoperlörleriyle tezahüratı yönlendirme skandalını eklersek, Başkan Celal Doğan'a ve sinirden çıldırmış bir görüntü sergileyen beyefendi Teknik Direktör Sakıp Özberk'e hak vermemek elde değil. Dördüncü hakem Zafer Önder İpek'in bunları görmezlikten gelmesi hakemlik ayıbıdır. Zafer Önder İpek, yöneteceği maçlarda bu kafayla nasıl adalet dağıtacak Tabii ki kenarda olup biten gariplikler konusunda Zafer Önder İpek'i uyarma ihtiyacı hissetmeyen Murat Ilgaz da prestij kaybetmiştir. 
     



 SPOR 



























</TEXT>
</DOC>
