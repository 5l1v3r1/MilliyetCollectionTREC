<DOC>
<DOCNO> 45248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sondun31.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin terörist örgütler listesine PKK da girdi 
</HEADLINE>
<TEXT>

     ABD Dışişleri Bakanlığı yabancı terörist örgütlerin gözden geçirilmiş yeni listesini yayınladı. 
     Listede, terör örgütü PKK'ya da yer verildi. 
     ABD'deki saldırıların bir numaralı zanlısı olarak gösterilen Suudi terörist Usame Bin Ladin'in El Kaide örgütünün başta olduğu listede, Hamas, Hizbullah ve diğer Filistinli örgütler de yer alıyor. 
     Dışişleri Bakanlığı'nın 1999 yılında yayımladığı listeden ufak tefek birkaç değişikliğin olduğu yeni listede, 25 grubun ismi bulunuyor. 
     Dışişleri Bakanlığı sözcüsü Richard Boucher, listede yer alan grupların hepsinin geçen 2 yıl içinde de terörist eylemlerine devam ederek, masum insanları öldürdüğünü söyledi. 
     Listede Hamas, Filistinli İslami Cihad grubu, Sri Lanka'daki Tamil Kaplanları, Kolombiya'daki Kolombiya Devrimci Silahlı Güçleri FARC , Bask bölgesinde faaliyet gösteren ETA da bulunuyor. 
     Boucher, Mısır'daki Cihad ve İslami Cemaat gruplarının Bin Ladin'in El Kaide'sine doğrudan destek sağladığını ifade etti. 
     ABD'de 1996 yılında kabul edilen yasa gereği, Amerikan vatandaşlarının listedeki örgütlere yardım yapması yasaklanmıştı. 
     Yasa, bu örgütlerin Amerikan banka ve finans kuruluşlarındaki hesaplarının dondurulmasını da emrediyor. 
     Bu arada, Dışişleri listesinden Japon Kızıl Ordu ile Perulu Tupac Amaru örgütlerinin çıkarıldığı görüldü. Bunların yerine Kolombiya'nın sağcı Kolombiya Birleşik Öz Savunma Güçleri ile IRA'dan ayrıldığını bildiren Real IRA Gerçek IRA eklendi. 
     






</TEXT>
</DOC>
