<DOC>
<DOCNO> 39396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/soneko19.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı "Güçlü TL, sağlam ekonomik politikalarla ortaya çıkar" 
</HEADLINE>
<TEXT>

     Eczacıbaşı Holding Yönetim Kurulu Başkanı Bülent Eczacıbaşı, ''Sağlam ekonomik politikalar sonucunda sağlam para birimi ortaya çıkar. Gönüllü olarak verilen bu tür desteklerle para biriminin sağlamlığı sağlanamaz'' dedi.IFC ile İpek Kağıt arasında üçüncü dilim kredi sözleşmesinin imza 
     töreninde gazetecilerin sorularını yanıtlayan Eczacıbaşı, Türk Lirası'na itibar kazandırılması kampanyasına ilişkin olarak, Türk Lirası'nı kullanmanın fiyatları sabit tutmak anlamına gelmeyeceğini, ancak fiyatlandırma yaparken ve anlaşmalar yaparken bunların Türk Lirası ölçeğinde yapılmasının yararlı olduğunu düşündüklerini söyledi. 
     ''Ulusal para birimimize verilecek destek belirli bir önem taşır ancak sorunu çözeceğini zannetmemek gerekir'' diyen Eczacıbaşı, bunun bir psikolojik destek olduğunu, moral açısından önemi bulunduğunu, bir paranın değerinin ekonomi politikalarıyla belirlendiğini kaydetti. 
     Eczacıbaşı, ''Sağlam ekonomik politikalar sonucunda sağlam para birimi ortaya çıkar. Gönüllü olarak verilen bu tür desteklerle para biriminin sağlamlığı sağlanamaz. Bu nedenle bu kampanyanın biz yararlı olduğuna inanıyoruz. Ancak sorunu çözmek açısından başka tedbirleri gerektirmeyen bir kampanya olarak algılanmasının yanlış olacağını düşünüyoruz'' dedi. Tasarrufların Türk Lirası olarak tutulmasının bu kampanyanın bir parçası olup olmadığına ilişkin olarak da Eczacıbaşı, bu konuda biraz farklı düşünülmesi gerektiğini, insanların tasarruflarını kendi tercihlerine göre, güvendikleri, geleceğine inandıkları yatırım araçlarına yatırdıklarını, bu konuda serbest olmaları gerektiğini belirtti. 
     
     'Enflasyonu hükümetler yaratır' 
     Eczacıbaşı, ekonomi politikalarının yanlışlığı ve yıllardır süren enflasyon neticesinde Türk Lirası'nın bu hale geldiğini ifade ederek, şunları kaydetti 
     ''Hiçbir zaman unutulmaması gereken, hiçbirimizin aklından çıkarmaması gereken bir gerçek vardır o da enflasyonu hükümetlerin yarattığı gerçeğidir. Enflasyonu hükümetler yaratır özel sektör yaratamaz böyle bir gücü yoktur özel sektörün. Enflasyonu yaratan hükümetler olduğuna göre paranın değerini düşüren ve yok eden de hükümetlerdir. 
     Dolayısıyla paranın değerini sağlamlaştıracak olanlar da hükümetlerdir. Doğru sağlam ekonomi politikalarıdır. Onun dışında bu tür kampanyaların bir moral açısından sembolik açıdan önemi vardır. Ulusal para birimine verilen önemin bu şekilde gösterilmesi gereklidir, değerlidir ama sorunu tek başına çözmez. Bir para birimi kullanıldığı için değerli olmaz değerli olduğu için kullanılır.'' 
     
     İyiye gidiş... 
     Eczacıbaşı, bir başka soru üzerine de konsolidasyonun söz konusu olmadığının Devlet Bakanı Kemal Derviş tarafından son derece açık olarak ifade edildiğini, bu konuda bir değişiklik olduğu kanısında olmadığını belirtti. 
     Eczacıbaşı, şöyle konuştu 
     ''Piyasalarda dengelerin yavaş yavaş sağlandığını görüyoruz. Bundan sonra bir iyiye gidiş beklentisi içindeyiz. Doğrusu bu iyiye gidişin daha kısa bir sürede gerçekleşmesi beklentisi vardı bizde. Çeşitli nedenlerden bu olmadı. Ama bir gecikmeyle de olsa piyasalarda kur ve faiz dengelerinin stabilize olmasından sonra iyiye gidişin önümüzdeki aylarda başlamasını bekliyoruz. 
     Bu sene ekonomide önemli bir küçülme yaşayacağız, gelecek yıldan itibaren küçük oranlı da olsa bir büyüme sürecinin başlamasını bekliyoruz.'' 
     
     Dalgalı kur devam 
     Eczacıbaşı, kabul edilmiş olan dalgalı kur rejimine devam edileceğini, buradan bir sapma olması gerektiği kanısında olmadıklarını söyledi. 
     Eczacıbaşı, ''Bu kur rejiminin şu anda Türkiye'nin içinde bulunduğu koşullarda tek seçenek olduğu geniş ölçüde kabul gördü, biz de öyle düşünüyoruz. Bu rejim içerisinde piyasanın doğal dengeleri kurulacaktır. Burada bir stabilizasyon gerçekleşecektir diye düşünüyoruz'' dedi. 
     







</TEXT>
</DOC>
