<DOC>
<DOCNO> 37678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/ekonomi/eko03.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı yatırımcı iki kez düşünecek 
</HEADLINE>
<TEXT>

The Economist dergisi, Türkiye’de iş yapmak isteyen yabancı yatırımcıların Telsim olayı nedeniyle artık iki kez düşüneceğini yazdı 
     EKONOMİ SERVİSİ 

     The Economist Dergisi, Nokia ve Motorola’ya toplam 2.7 milyar dolar borcunu ödemeyen Telsim’in, Türkiye’ye bundan sonra gelecek yabancı sermaye gruplarına kötü bir referans olduğunu öne sürdü. 
     Bu haftaki sayısında yer alan haberde, "Türkiye’de iş yapmak isteyen yabancılar artık iki kez düşünecekler" ifadesini kullanan dergi, bir süredir uluslararası kamuoyunun gündeminde olan, ABD ve Finlandiya hükümetlerinin bile çözüm için devreye girdiği Telsim - Motorola - Nokia ilişkilerini anlattı. 
     Dergi, konuyla ilgili Türk yetkililerin, Uzan Grubu’nun işbirliği yaptığı firmalarla olan sözleşmelerini büyük bir ustalıkla hazırladıklarını, bu nedenle mağdur olan hiçbir şirketin şimdiye kadar Türk mahkemelerinde dava kazanamadığını söylediklerini ileri sürdü. 
     Dergi, Uzan Grubu’na rekor sayıda dava açıldığını, son olarak birkaç yıl önce Sermaye Piyasası Kurulu ile, borsadan sağlanan karların grubun farklı şirketlerine aktarılması nedeniyle mahkemelik olduğunu yazdı. 
     
Kriz bahane edildi      Uzanlar’ın, taahhütlerini yerine getirememelerini Türkiye’deki ekonomik krize bağladıklarına değinilen haber şöyle devam etti "Ancak ne Motorola ne de Nokia bu bahaneye inanmıyor. 
     İki şirket, ABD’li m li dedektiflik kuruluşu Kroll’u kiraladı ve ailenin servetini inceletiyor. Bu önemli bir gelişme. Çünkü Uzan ailesinin, bankacılık, medya ve enerji yatırımlarıyla 1.6 milyar dolarlık bir servete sahip olduğu tahmin ediliyor. 
     Rumeli Holding’in yönetimini babalarından devralan Cem ve Hakan Uzan, dedikodu dergilerinde sık sık boy gösteriyor ve 8 milyon dolar değerindeki Amerikan yapımı helikopterleri ile İstanbul semalarında dolaşıyor. Mal varlıklarına, her birini fiyatı 35 milyon dolar olan iki süper yat da dahil." 
     
Motorola pay istiyor      The Economist, Motorola’nın alacağına karşılık olarak Telsim’den pay almak istediğini, ABD’li şirketin Türk pazarına olan ilgisini saklamadığını da kaydetti. 
     Türkiye’ye 15.7 milyar dolarlık IMF kredisinin verilmesine önayak olan Bush yönetiminin Türk yetkilileri Telsim konusunda harekete geçmeleri için uyardıklarını belirtilen haberde, "Telsim’in lisans sözleşmesi iptal edilebilir" denildi. 
     



 EKONOMİ 























</TEXT>
</DOC>
