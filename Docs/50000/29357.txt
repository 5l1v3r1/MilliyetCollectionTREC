<DOC>
<DOCNO> 29357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur28.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Müdürü hakkındaki soruşturmada gazeteciler dinlendi 
</HEADLINE>
<TEXT>

     İçişleri Bakanlığı tarafından İstanbul eski Emniyet Müdürü Kazım Abanoz hakkında başlatılan soruşturma kapsamında, bazı gazetecilerin ifadesine başvuruldu. 
     İstanbul Emniyet Müdürlüğü'nden istifa eden ve APK Daire Başkanlığı'nda görevlendirilen Abanoz hakkındaki soruşturmayı yürüten polis başmüfettişleri, bu sabah emniyette görevli bazı gazetecilerle görüştü. 
     Müfettişlerin, Abanoz'un basında yer alan ve izinsiz yaptığı belirtilen açıklamalara ilişkin 3 gazetecinin bilgisine başvurduğu öğrenildi. 
     İçişleri Bakanlığı, İstanbul eski Emniyet Müdürü Abanoz hakkında, ''Ben Tantan ile geldim. O giderse bu koltukta 5 dakika kalmam, koltuk meraklısı değilim'' şeklindeki sözleri ve İstanbul Valisi Erol Çakır ile arasındaki ''soğukluk'' konusunda çıkan haberler üzerine Sapanca'da yaptığı açıklama nedeniyle soruşturma başlatmıştı. 
     
     
     
     







</TEXT>
</DOC>
