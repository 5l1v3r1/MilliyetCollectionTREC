<DOC>
<DOCNO> 28597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/sontur05.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Alaattin Çakıcı da cezaevinde din eğitimi alıyor 
</HEADLINE>
<TEXT>

     İzmit Özel Tip Kapalı Cezaevi ile Kandıra F Tipi Cezaevi'nde, tutuklu ve hükümlülere dini eğitim verilmeye başlandı. Alaattin Çakıcı'nın da cezaevinde dini eğitim aldığı, ölüm orucu eylemine katılan 2 terör suçlusunun ise dini eğitime katıldıktan sonra tedaviyi kabul ettiği bildirildi. 
     Kocaeli Merkez Vaizi Dr. Ali Vasfi Kurt, Adalet Bakanlığı ile Diyanet İşleri Başkanlığı arasında yapılan protokol gereği, haftada 2 gün bu cezaevlerinde dini eğitim verdiğini ifade etti. Kurt, ''7 kişilik gruplar halinde 2 saat süren bu eğitimlere, terör suçluları, örgütten çekindikleri için katılmak istemiyor'' dedi. 
     Terör suçlularından bugüne kadar 2 kişinin din eğitimi almak için başvurduğunu belirten Kurt, şunları köydetti 
     'Ölüm orucunda bulunan TİKKO ve DHKP-C'li 2 kişi, örgütün ve arkadaşlarının baskısını önemsemeyerek dini eğitim almak istediklerini belirttiler. Bu terör suçluları, eğitime başladıktan kısa bir süre sonra eyleme son vererek tedaviyi kabul ettiler. Tedaviyi kabul edenlerden biri dine yakındı, diğeri ise ateistti.'' 
     Dini eğitim alanların sayısının, 2 terör suçlusuyla birlikte 30 olduğunu ifade eden Kurt, ''Bunların arasında Alaattin Çakıcı, Vedat Şahin ve Hadi Özcan da var. Kendilerine benim yaptığım program doğrultusunda değil, hangi konularda bilgi isterlerse, o konuda yardımcı olmaya çalışıyorum'' diye konuştu. 
     Kurt, cezaevlerindeki tutuklu ve hükümlülere din eğitimi verilerek, bu insanların yeniden topluma kazandırmayı hedeflendiğini kaydetti. Ali Vasfi Kurt, şunları söyledi 
     ''Adi suçlular, her türlü dini bilgiye açıklar. Ama terör suçlularında sıkıntı çekiyoruz. Bu suçluları topluma kazandırmak için bire bir görüşmeler yapmak gerekiyor. Bu yapıldığı takdirde, o insanları çabuk topluma kazandırmış oluruz. Toplu olarak gruplar halinde verilen eğitimlerle bu kişileri kazanmak çok zor. Ayrıca cezaevlerimizde din bilgisine sahip uzman psikologlara ihtiyaç var.Tutuklu ve hükümlüler, şu anda görev yapan psikologlara çok farklı gözle bakmakta ve onlara güvenmemektedir.'' Kocaeli Müftüsü Hikmet Kutlu da, protokolün başarılı bir şekilde uygulandığını belirtti. Kutlu, tutuklu ve hükümlülerin yararlanması amacıyla F Tipi Cezaevi kütüphanesine konulmak üzere Diyanet İşleri Başkanlığı ile Diyanet Vakfı yayınlarından oluşan bir dizi kitap gönderileceğini de kaydetti. 







</TEXT>
</DOC>
