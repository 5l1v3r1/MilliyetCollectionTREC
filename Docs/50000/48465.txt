<DOC>
<DOCNO> 48465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/ekonomi/eko01.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa’dan destek 
</HEADLINE>
<TEXT>

Reel sektörde finansman sıkıntısı çeken şirketlere destek için kurulacak olan aktif yönetim şirketine kaynak sağlanması konusunda, Avrupa Yatırım Bankası da devreye girdi. 
     SEÇKİN ÜREY Ankara 

     Reel sektörde sıkıntılı şirketlere kaynak sağlamak için kurulması düşünülen aktif yönetim şirketine AYŞ Avrupa Yatırım Bankası da AYB destek verecek. Yarın İtalya’ya gidecek olan Devlet Bakanı Derviş’in, AYB’nin desteğinin şekil ve miktarını, bankanın Sorento’da düzenlenen Akdeniz Bölgesi İşbirliği toplantısı sırasında yetkilileri ile görüşeceği öğrenildi. 
     Dün, Bankalar Birliği’nde yapılan Finans ve Üretim Danışma Kurulu toplantısında da Dünya Bankası’nın yan kuruluşu olan IFC’nin yanı sıra AYB desteğinin de değerlendirilmesi istendi. Toplantıda, ayrıca hükümete kaynak konusunda iki öneri götürülmesi kararlaştırıldı. Toplantıda alınan karar göre, aktif yönetim şirketine bankaların munzam karşılıklarından 1 milyar dolar ayırılarak finansman sağlanması önerisi götürülecek. 
     
     Alternatif plan hazır 
     Ancak bu öneri dana önce de gündeme geldiği ve kabul görmediği için bir alternatif plan daha hazırlandı. Hükümete ikinci olarak, aktif yönetim şirketine Hazine garantili tahvil ihrac ederek finansman sağlanması önerilecek. Bu arada, IFC’den 500 milyon dolarlık kaynak sağlanması konusunda ilerleme sağlandığı toplantıda kaydedildi. 
     Aktif yönetim şirketinin yönetiminde kimlerin yer alacağının ilk görüşmeleri de dün akşam yapılan toplantıda başladı. Kaynak koyacak kurum ve kuruluşların yönetimde söz sahibi olması benimsendi. Bu kararın kaynak koyacak yabancı kuruluşları da kapsaması gündeme geldi. 
     
     500 milyon dolar 
     Ekonomi yönetiminin önceki gün TOBB’la yaptığı sektör kurulları değerlendirme toplantısında da yılbaşına kadar 500 milyon dolar kullandıracakları sözü verdiği öğrenildi. Edinilen bilgilere göre, ekonomi yönetimi toplantıda yılbaşına kadar KOBİ’leri desteklemek üzere kaynak yaratılacağı mesajını verdi. Kaynağın bir kısmı dış piyasalarda sendikasyona çıkacak Halk Bankası’ndan, sendikasyondan elde edilecek miktarın geri kalanı da Hazine’nin erken itfa yaparak Halk Bankası’na aktarcağı kaynaktan sağlanacak. 
     
Yatırım stopajı indiriliyor      TOBB’un önceki gün sunduğu 60 sayfalık rapordaki talepleri tartışmak için dün tekrar TOBB yöneticileri ile biraraya gelen ekonomi yönetimi, yüzde 19 olan yatırım stopojı oranının indirilmesi talebini değerlendirmeye aldı. Maliye Bakanlığı’ndaki toplantıda ağırlıklı olarak yatırım stopajı ve enflasyon muhasebesi üzerinde duruldu. Bakanlar, stopaj oranını sıfırlanamayacağını, ancak belli bir oranda indirim yapabileceğini belirttiler. İndirimin bütçeye getireceği ek yükün araştırılması için bürokratlara talimat verildi. Toplantıda, KDV oranlarında indirim, SSK primleri ve enflasyon muhasebesi de tartışıldı. Bürokratların bu talepler üzerinde de rakamsal çalışma yapmaları kararlaştırıldı. 
     



 EKONOMİ 

























</TEXT>
</DOC>
