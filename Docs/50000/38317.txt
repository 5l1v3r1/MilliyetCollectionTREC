<DOC>
<DOCNO> 38317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/ekonomi/eko04.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar da servetlerini araştırıyor 
</HEADLINE>
<TEXT>

Cem ve Hakan Uzan, mahkemeye başvurarak Sarıyer’deki arsaları için değer tespiti istedi. Bilirkişiler Uzunların 90 dönümlük arazilerine 15 trilyon lira değer biçti 
     DİNÇER ŞEREF İstanbul 

     Sahibi oldukları Telsim’in, Nokia ve Mortorola gibi dünya devi şirketlere olan 2.7 milyar dolarlık borçları nedeniyle zor günler geçiren Uzan kardeşler, gayrimenkullerinin değerini araştırıyor. 
     Rumeli Holding’in patronları Cem ve Hakan Uzan kardeşler Sarıyer Sulh Hukuk Mahkemesi’ne başvurarak Sarıyer Demirciköy’deki toplam 90 dönümlük beş parça arazinin parasal değerinin mahkemece tespit edilmesini istedi. Bilirkişiler, Uzan kardeşler üzerine kayıtlı arazilerin toplam değerinin 10.2 milyon dolar yaklaşık 15 trilyon lira olduğunu belirledi. 
     
     Tespit davası açtılar 
     Uzan kardeşler avukatları Saylan Çığgın aracılığı ile Sarıyer Sulh Hukuk Mahkelesi’nde tespit davası açtı. Sarıyer’in Zekeriyaköy’den sonra villaları ile ünlü ikinci yeri Demirciköy’de Uzanlar’a ait beş ayrı parsel üzerinde Karadeniz’e kıyı 90 dönümden fazla arazileri bulunuyor. 
     
     15 trilyonu beğenmediler 
     Uzanların Sarıyer Sulh Hukuk Mahkemesi’inde tespit davası açarak gerçek değerini öğrenmek istedikleri arazilerine Harita Mühendisi İsmail Gümüşlü ve İnşaat Mühendisi Mustafa Berberoğlu ile bir emlakçıdan oluşan bilirkişi heyeti, 10.2 milyon dolar yaklaşık 15 trilyon değer biçti. 
     Uzanlar ise arazilerin gerçek değerinin 10.2 milyon dolardan fazla olduğunu belirterek bilirkişi kararını beğenmedi. Öte yandan Uzanlar’ın, açtıkları tespit davalarıyla kendi servetlerini öğrenme girişimlerinin Telsim’in borçlarını tasfiye etmek için yapılan bir alt yapı çalışması olabileceğini belirtti. 
     



 EKONOMİ 


















</TEXT>
</DOC>
