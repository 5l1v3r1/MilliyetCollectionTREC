<DOC>
<DOCNO> 46691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sonspo03.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe yarın Rize önünde.... İstatistikler ne diyor 
</HEADLINE>
<TEXT>

     Fenerbahçe ile Çaykur Rizespor, Birinci Süper Futbol Ligi'nde yarınki maçla birlikte 15. kez karşı karşıya gelecek. 
     Her iki takım arasında daha önce yapılan 14 lig maçının 7'sini Fenerbahçe, 4'ünü ise Çaykur Rizespor kazanırken, 3 maç ise berabere sona erdi. 
     Fenerbahçe, 14 maçta rakip filelere toplam 25 gol atarken, Çaykur Rizespor, sarı-lacivertlilere 11 golle karşılık verdi. 
     
     Rize'deki maçlar 
     Fenerbahçe, Rize'de yaptığı 7 maçın 3'ünde berabere kalırken, 2 galibiyet aldı, 2 kez de rakibine yenildi. 
     Çaykur Rizespor ile ligde ilk kez 1979-80 sezonunda karşılaşan sarı-lacivertliler, deplasmanda rakibi ile golsüz berabere kaldı. 
     1980-81 ve 86-87 sezonlarında rakibine Rize'de 2-1 yenilen 
     Fenerbahçe, 1985-86'da ise 1-1 berabere kaldı. 
     
     Farklı skorlar 
     Çaykur Rizespor'u ilk kez 1985-86 sezonunda İstanbul'da 1-0 yenen Fenerbahçe, rakibi karşısında deplasmandaki ilk galibiyetini de 1987-88 sezonunda aynı skorla elde etti. 
     Sarı-lacivertliler, ligde en farklı skorlu galibiyetlerinden birini Çaykur Rizespor karşısında aldı. 1986-87 sezonunda kendi sahasında rakibini 6-0 yenen Fenerbahçe, 103 golle rekor kırarak şampiyon olduğu 1988-89 sezonunda da Çaykur Rizespor'u kendi sahasında 3-0, deplasmanda 5-0 gibi farklı skorlarla yenmeyi bildi. 
     
     Geçen yıl yenilmedi 
     Fenerbahçe, geçen sezon 11 yıl aradan sonra karşılaştığı Çaykur Rizespor'a iki maçta da yenilmedi. 
     2000-2001 sezonunda 8. haftada İstanbul'da rakibini Rapaiç'in 
     golüyle 1-0 yenen sarı-lacivertliler, Rize'deki maçta da 1-1 berabere kaldı. 
     






</TEXT>
</DOC>
