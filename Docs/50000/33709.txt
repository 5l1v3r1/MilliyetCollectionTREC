<DOC>
<DOCNO> 33709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/guncel/gun10.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Başsavcının müsteşar’ ısrarı 
</HEADLINE>
<TEXT>

     ANKARA Milliyet 

     Yargıtay Cumhuriyet Başsavcısı Sabih Kanadoğlu, Enerji Bakanlığı Müsteşarı Yurdakul Yiğitgüden hakkında, Çayırhan Termik Santralı'na ilişkin iddialar konusunda soruşturma yürütebilmek için Enerji Bakanlığı'ndan ikinci kez izin istedi. Kanadoğlu'nun, Beyaz Enerji soruşturmasının ardından yaptığı ilk izin başvurusu, Enerji Bakanı Zeki Çakan tarafından reddedilmişti. 
     TEAŞ ve Enerji Bakanlığı'ndaki yolsuzluklara ilişkin Beyaz Enerji Operasyonu’nun ardından hakkında soruşturma izni isteyen, ancak olumsuz yanıt alan Kanadoğlu, Yiğitgüden'in peşini bırakmadı. Kanadoğlu, bu kez Enerji Bakanlığı'na başvurarak, Çayırhan'ın devir sözleşmesinin yapıldığı dönemde ortaya atılan iddialar nedeniyle Yigitgüden hakkında soruşturma yürütülmesi gerektiğini kaydetti. Yasa gereği, Yiğitgüden hakkında soruşturma yürütebilmek için Çakan'dan "izin isteyen" Kanadoğlu'nun gerekli izni alması durumunda, Yiğitgüden hakkındaki davayı kısa süre içinde açacağı öğrenildi. Kanadoğlu'nun, olumsuz yanıt alması durumunda da, kararın iptali için Danıştay'a başvuracağı bildirildi. 
     



 GÜNCEL 





















</TEXT>
</DOC>
