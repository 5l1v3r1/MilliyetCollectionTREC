<DOC>
<DOCNO> 31542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sonspo10.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Real Madrid'e transfer olan Zidane "Rüyalarım gerçek oldu" 
</HEADLINE>
<TEXT>

     İtalya'nın Juventus takımından, İspanya'nın Real Madrid takımına 66 milyon dolarlık rekor bir ücretle transfer olan Fransız yıldız oyuncu Zinedine Zidane, ''Kolleksiyonuma Şampiyonlar Ligi Kupası'nı da katmak istiyorum'' dedi. 
     29 yaşındaki yıldız futbolcu, kariyerinde eksik kalan bu kupayı Real Madrid forması altında almasının kendisini onurlandıracağını ifade ederek, ''Bir diğer hedefim de, bugüne kadar hiç yer almadığım İspanya Ligi'nde şampiyonluk tatmak. Yaşım 29 ve en doğru zamanda İtalya'dan ayrıldığımı düşünüyorum. Rüyalarım gerçek oldu ve Real Madrid formasını giymek için sabırsızlanıyorum'' diye konuştu. 
     Fransa Milli Takımı forması altında 1998 dünya ve 2000 yılı Avrupa şampiyonluğunu yaşayan Zidane, Juventus ile birlikte iki İtalya şampiyonluğu ile bir Dünya Kulüpler Kupası zaferi gördü. Avrupa kupalarında Juventus kadrosunda iki final oynayan ancak kaybeden Zidane, şunları söyledi 
     ''Real Madrid, kaliteli futbolu gelenek haline getirmiş bir takım ve ben de kadrosu iyi futbolculardan kurulu bir ekipte futbol oynayacağım için gurur duyuyorum. Avrupa'nın en büyük statlarında top koşturdum, ancak Bernabeu'da bu şansı yakalayamadım. Şimdi bu anı bekliyor, o sahada top oynamak, gol atmak ve takım arkadaşlarıma galibiyetlerde yardım etmek için sabırsızlanıyorum.'' 







</TEXT>
</DOC>
