<DOC>
<DOCNO> 33442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/yazar/uras.html </URL>
<DATE> 2001/07/23/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Turistin 100 markının 40'ı bize kalıyor 
</HEADLINE>
<TEXT>

     Deniz güzel. Güneş güzel. Otel güzel... Ama yabancı turist gelmiyor. Gelenler de ucuzcu turistler. Otellerde ucuz ucuz kalıyor. Otel dışında beş para harcamıyor. 
     Turist sayısı beklenen ölçüde olmasa da artıyor ama turizm geliri artmıyor. 
     Çünkü sadece "deniz, güneş ve otel" ile iş bitmiyor. Turizm denilen şey çok yönlü bir iş. Tanıtımı var, pazarlaması var, organizasyonu var. 
     Biz on yıl önce bu konuda çok önemli işler yaptık. İleri gittik. Üç yıldır geriliyoruz. 
     1 On yıl önce Türkiye'yi tanıtımda başarılı programlar uyguluyorduk. Son üç dört yıldır tanıtım işi lafta kaldı. "Uyduruk" işlere para ödeniyor. 
     2 Türkiye'nin turizm atılımının üç önemli dayanağı a Ulusal bayraklı charter uçak filosu, b Türk turizmcilerinin yurtdışında kurdukları "tur operatörlüğü" ile gerçekleştirilen pazarlama sistemi, c Türkiye'deki otellerin konaklama tesislerinin yerli firma ve kişilerce işletilmesi idi. 
     Bu avantajları 1998 yılı ikinci yarısından sonra Türkiye kaybetti. 
     1 Özel sektör havayolu şirketlerinin kurduğu 20 uçaktan oluşan 11 bin koltuk kapasiteli filo "iflas" etti. 
     2 Yurtdışındaki Türk turizmcilerinin pazarlama şirketleri "iflas" etti. Türk kökenli "tur operatörleri" teker teker yabancıların eline geçti. 
     3 Otel ve konaklama sektörü geçen yılın ikinci yarısından bu yana Avrupa seyahat şirketlerinin kontrolüne girdi. "Sarı" ve "Kırmızı" adları ile bilinen iki grubun Marmaris ve Antalya'da başlattığı operasyonlarla kısa sürede bu iki grup 221 tesisimizin "tek satıcı"sı durumuna geldi. 
     Bu operasyonlar sonucu "paket tur" için yabancı turistin ödediği her 100 markın 60 markına yabancılar el koyuyor. Kalır ise bize 100 markın sadece 40 markı kalabiliyor. 
     Halbuki bundan önceki düzende her 100 markın 70 marktan fazlası Türk turizmcilerinin cebine giriyordu. 
     Kontrol yabancıların eline geçince yabancılar Türkiye'yi Avrupa turizminin "Mahmutpaşa"sı yaptılar. Türkiye'deki otel fiyatları bugün rakip ülkelerin aynı sınıftaki otellerin fiyatlarının yüzde 30, yüzde 40 daha gerisinde. 
     Türkiye'deki otellerde "all - inclusive" her şey dahil uygulamasını başlattılar. Ucuzcu turist otelden dışarıya çıkıp bir mark harcamıyor. Otelde kahvaltı, iki öğün yemek, sınırsız alkolsüz ve alkollü içki, eğlence her şey her şey fiyata dahil. 
     Bizde turizm işi Nasrettin Hoca'nın limon ticaretine benzedi. Limonu aldığı fiyatın yarısına sattığını görenler uyarmış. "Hocam ticaret bunun neresinde " Hoca cevaplamış, "Limonları yarı fiyatına satıyorum ama, sandık bana kalıyor. Onu da ocakta yakıp ısınıyorum." İşte bizde turizm oyunu böyle sürüyor. Turizm bakanlarımız bu oyunun seyircisi olarak yanıltıcı açıklamalarla bu kötüye gidişe destek veriyor. 
     
     







Küreselleşme ve uçurum 


Bush'un dünyası ve dünyamız 


Merkez Bankası, Trinity veya trilemma 


Hortumcu siyaset 


Büyükada iskelesi ve Tayyip Erdoğan 


Fogg'la AB turu 


Dolar bir iktidar aracı mı 


Turistin 100 markının 40'ı bize kalıyor 


</TEXT>
</DOC>
