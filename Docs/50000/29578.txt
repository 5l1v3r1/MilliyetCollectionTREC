<DOC>
<DOCNO> 29578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/ekonomi/eko11.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel, yurtdışına tahvil ihraç edecek 
</HEADLINE>
<TEXT>

     EKONOMİ SERVİSİ 

     Vestel Yönetim Kurulu Başkanı Ahmet Nazif Zorlu, geçen yıl başlayıp erteledikleri tahvil ihracını yeniden gündemlerine aldıklarını söyledi. Geçen yıl Türkiye’den Avrupa’ya satılan televizyonlarla ilgili antidamping soruşturması başlatılmasıyla yurtdışına 200 milyon dolarlık tahvil ihraç etme projesini ertelediklerini hatırlatan Zorlu, "Şimdi uluslararası finans kuruluşları yeni tekliflerle kapımızı çalmaya başladılar. Bu kez 200 milyon doların da üzerinde bir tahvil ihracı gerçekleştirmeyi planlıyoruz" dedi. 
     
     Avrupa’da yüzde 15 pazar payı 
     Vestel’in yeni ürünü ZX serisi televizyonların tanıtım toplantısında konuşan Zorlu, bu yıl 6 - 6.5 milyon adet televizyon, 1 milyon adet de monitör ihraç edeceklerini, ihracat hedefinin 800 milyon dolar olduğunu ve bunun 340 milyon dolarını gerçekleştirdiklerini anlattı. Zorlu, "Vestel’in Avrupa’da yüzde 15, dünyada yüzde 5 pazar payı var" dedi. 
     
     2.5 milyon dolara mal olan TV 
     Zorlu’nun verdiği bilgiye göre, ZX serisi içinde yer alan Replay TV, içine yerleştirilen dijital kayıt modülü sayesinde herhangi bir ek kayıt cihazı gerektirmeden yayını kaydedebiliyor, geriye alabiliyor, yeniden yavaş çekim gösterebiliyor, görüntüyü dondurabiliyor ve istendiğinde tekrar canlı yayına dönebiliyor. Replay TV’nin geliştirilmesinin yaklaşık 2.5 milyon dolara mal olduğu açıklandı. Replay TV’nin 1 milyar 300 milyon liradan satılacağı bildirildi. 
     



 EKONOMİ 































</TEXT>
</DOC>
