<DOC>
<DOCNO> 14454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sontur10.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi'nden FP'ye son savunma için 15 gün ek süre 
</HEADLINE>
<TEXT>

     Anayasa Mahkemesi, FP'ye, kapatılması istemiyle açılan davada son savunmasını yapması için 15 günlük ek süre verdi. 
     Anayasa Mahkemesi Heyeti, bugünkü toplantısında FP Genel Başkanı Recai Kutan'ın, partilerine verilen son savunma süresinin uzatılması ve esas hakkındaki görüşte yer alan belgenin kendilerine verilmesi istemini içeren dilekçe ile ilgili görüşmesini tamamladı. 
     FP, kapatılması istemiyle açılan davada son savunmalarını yapmak için 1 aylık ek süre talebinde bulunmuştu. Yüksek Mahkeme toplantısında FP'ye son savunmasını yapması için 15 gün ek süre verilmesine karar verdi. FP'nin, Yargıtay Cumhuriyet Başsavcısı Sabih Kanadoğlu'nun hazırladığı esas hakkındaki görüşü kendilerine tebliğ edildikten 15 gün sonra, 8 Nisan Pazartesi günü son savunmasını yapması gerekiyordu. 
     Anayasa Mahkemesi'nin verdiği 15 günlük ek süre ile FP, son savunmasını 24 Nisan Salı günü yapacak. Anayasa Mahkemesi Heyeti, son savunmanın ardından Yargıtay Cumhuriyet Başsavcısı Kanadoğlu'nun sözlü açıklamalarını, FP yetkililerinin de sözlü savunmasını dinleyecek. Daha sonra davanın Raportörü Mehmet Turan, ek iddianameyle birlikte FP'nin savunmalarını, Başsavcılığın esas hakkındaki görüşü ve sözlü açıklamalarını dikkate alarak ek bir rapor hazırlayacak. 
     Anayasa Mahkemesi Başkanı Mustafa Bumin, raporu üyelere dağıttıktan sonra belirleyeceği bir günde FP'nin kapatılması istemiyle açılan dava esastan karara bağlanacak. 




</TEXT>
</DOC>
