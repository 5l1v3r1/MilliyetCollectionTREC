<DOC>
<DOCNO> 21675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/siyaset/asiy.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erçel’e dava göründü 
</HEADLINE>
<TEXT>

Tasarrufunu dalgalı döviz kuru uygulamasından bir gün önce ABD dolarına çeviren Merkez Bankası eski Başkanı’nın dosyası başsavcılığa havale edildi 
     SERPİL ÇEVİKCAN Ankara 

     Başbakanlık Teftiş Kurulu, Merkez Bankası eski Başkanı Gazi Erçel’in Halk Bankası’nda bulunan özel tasarrufunu döviz kurunun dalgalanmaya bırakıldığı günden önce ABD dolarına çevirmesi nedeniyle Yargıtay Cumhuriyet Başsavcısı Sabih Kanadoğlu’nun başvurusu üzerine başlattığı incelemede Erçel’i kusurlu buldu. Kurulun raporunda, Erçel’in yaptığı işlemin görevini kötüye kullanmak suçunu oluşturduğu kanaatini belirttiği kaydedildi. 
     
Ecevit onayladı      Başbakanlık Teftiş Kurulu müfettişlerinin hazırladığı raporla Erçel’in döviz kurunun dalgalanmaya bırakıldığı karar gününden önce Halk Bankası’nda bulunan özel tasarrufunu ABD dolarına çevirmesinin "görevi kötüye kullanmak" suçunu oluşturduğu sonucuna varıldı. TCK’nın "görevi kötüye kullanma" suçunu teşkil eden 240. maddesi kapsamına girdiği belirtilen Erçel’in bu eylemine ilişkin raporun Başbakan Ecevit’in onayından geçtiği öğrenildi. Söz konusu Teftiş Kurulu raporu, hem Erçel’e hem de başvuruyu yapan Yargıtay Cumhuriyet Başsavcısı Sabih Kanadoğlu’na iletildi. 
     
Yakınları yapmamış      Başbakanlık müfettişlerinin, Erçel’in ifadesinin yanı sıra Merkez Bankası Başkanlığı yaptığı dönemde görevde bulunan başkan yardımcıları, Halk Bankası yöneticileri ve yakın akrabalarının da ifadelerini aldıkları belirtildi. İnceleme sırasında Erçel’in yakınları arasında özel tasarrufunu dövize çeviren kimsenin saptanmadığı da bildirildi. 
     Başbakanlık kaynakları, Erçel’in yasa gereği Danıştay 2. Dairesi’ne itiraz hakkının bulunduğunu belirterek, bu hakkın kullanılması halinde on gün içinde Danıştay’ın karar vereceğini kaydettiler. Danıştay’ın itirazı reddetmesi halinde Yargıtay Cumhuriyet Başsavcılığı’nın soruşturmaya başlayacağı belirtildi. 
     
3 yıla kadar hapis istemi      Merkez Bankası eski Başkanı Gazi Erçel, üst düzey kamu görevlisi olduğu için Yargıtay’ca yargılanabiliyor. Erçel hakkındaki dosya, Yargıtay Başsavcısı tarafından incelenecek. Hazırlanacak iddianame, Yargıtay’daki görev bölümü gereği Yargıtay 4. Ceza Dairesi’ne gönderilecek ve yargılama burada yapılacak. Erçel’in yargılanacağı "görevi kötüye kullanma" suçunu tanımlayan TCK’nın 240. maddesi şöyle 
     "Görevini kötüye kullanan memur, derecesine göre bir yıldan 3 yıla kadar hapsolunur. Cezayı hafifletici nedenlerin bulunması halinde 6 aydan 1 yıla kadar hapis ve her iki halde 2 bin liradan 10 bin liraya kadar ağır para cezası ile cezalandırılır." 
     



 SİYASET 

















</TEXT>
</DOC>
