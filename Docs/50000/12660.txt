<DOC>
<DOCNO> 12660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/spor/spo05a.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İSTANBUL 2008'E HAZIR 
</HEADLINE>
<TEXT>

IOC Değerlendirme Komisyonu üyeleri, dün de Atatürk Olimpiyat Stadı'nın inşaatını gezdiler, hayranlıklarını gizleyemediler ve alkışlarla tebriklerini ilettiler 
     MURAT AĞCA 

     IOC Değerlendirme Komisyonu, Atatürk Stadı'nı çok beğendi. İkitelli'de yapımı süren 80 bin kişilik Olimpiyat Stadı'nın inşaatını yerinde denetleyen komisyon gördüğü muhteşem manzara karşısında hayranlığını gizleyemedi. Statda yapılan sunum için hazırlanan VIP Salonu'nda genel sporlar, engelliler olimpiyatı, olimpiyat köyü ve stadı hakkında detaylı bilgilendirilen üyeler, memnuniyetlerini alkışlarla gösterdiler. 
     DÖRT saat süren ziyaretin ardından komisyonun büyük kısmı olimpiyat köyü arazisinde de incelemelerde bulunurken, Avustralyalı Bob Elphinston ve İsviçreli Breda Vriesman Bağcılar'daki salonu denetledi. Komisyon öğleden sonra Olimpiyat Evi'ne geçerek yetkililerden adaylığın hukuki boyutu, gümrük, çevre, konaklama ve ulaşım konularında bilgi aldı. Denetleme Komisyonu bugün İstanbul metrosunu gezdikten sonra, gruplara ayrılacak. 
     
"Kutsal incil gibi"      IOC Denetleme Kurulu üyeleri, TMOK'un hazırladığı prezantasyonu çok beğendiler. 2000 ve 2004 adaylığı için, daha önce de İstanbul'a denetleme göreviyle gelen Filipinli Francisco Elizalde, "O zaman gösterilen sadece geniş bir toprak parçasıydı. Bugünkü tablo gerçekten etkileyici. Çıkardığınız olimpiyat kanunu bütün ülkelere lazım. Adeta kutsal incil gibi" dedi. 
     
Bayatlı’dan anlamlı yanıt      AVUSTRALYALI üye Bob Elphinston'ın,"Misafirler nerelerde konaklayacak. Yeriniz yeterli mi " sorusuna, TMOK Genel Sekreteri Togay Bayatlı anlamlı bir yanıt verdi. Bayatlı'nın "Bunu Sidney gibi son ana bıraktık. Hele bir gelsinler, yer buluruz" sözleri diğer üyelerin gülüşmesine yol açtı. Bu arada G.Koreli üye Kang - Ro Yoon kum torbasına çıplak elle vurunca, bileğini çatlattı. 
     
Kazmayı vurunAvrupa Basketbol Şampiyonası için İstanbul'u inceleyen Kotleba uyardı 
     GÖKHAN TÜRE 

     2001 Avrupa Basketbol Şampiyonası'na ev sahipliği yapacak Türkiye'deki tesislerde incelemelerde bulunan FIBA Müsabakalar Direktörü Lubomir Kotleba "Artık kazmayı vurun" dedi. Şampiyonaya beş ay gibi kısa bir süre kala, henüz restorasyona giremeyen Abdi İpekçi Salonu'nu gezen Kotleba, salonun eksikleri ve yapılması gereken düzenlemeler konusunda uyarılarda bulundu. 
     KOMİTEYE, Türkiye'nin içinde bulunduğu mali krizi göz önüne alarak ılımlı yaklaşan Kotleba, "Her şeye rağmen şampiyonanın standartlarına uymak zorundayız. Bu yüzden bütçe çerçevesinde bu standartları en azami şekilde de olsa yakalamanız gerekiyor" diye konuştu. Kotleba bu sabah Antalya'ya, ardından da Ankara'ya gidecek. 
     


 SPOR 

























</TEXT>
</DOC>
