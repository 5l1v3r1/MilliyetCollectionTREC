<DOC>
<DOCNO> 20195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sonspo12.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Güneş "Şampiyonlukta şanslar eşit" 
</HEADLINE>
<TEXT>

     Fenerbahçe'nin genç file bekçisi Oğuz Dağlaroğlu, şampiyonluk yarışında Galatasaray ile yapılan önemli maçta forma giymekten son derece mutlu olduğunu söyleyerek, ''Galatasaray'a karşı oynamak, benim çocukluk hayalimdi'' dedi. 
     Antrenman sonrası Samandıra Tesisleri'nde basın mensuplarına yaptığı açıklamada, Rüştü'nün sakatlanması nedeniyle son 15 dakikada kaleyi devraldığını ifade eden Oğuz, ''Böyle zorlu bir maçtan alnımın akıyla çıktığıma inanıyorum. Galatasaray'ı yendiğimiz bir maçta, Fenerbahçe kalesini korumak bana nasip oldu. Yaşadığım mutluluğu anlatamam'' diye konuştu. 
     Ali Güneş ise Galatasaray ile son derece zorlu ve stresli bir maç oynadıklarına dikkat çekerek, ''İyi oynadık. Golü kimin attığı önemli değil. Ama ben attığım için kendi açımdan çok mutluyum. Şampiyonluk yolunda şu an şartlarımız eşit. Kalan 3 maçı da kazanıp, şampiyon olmak istiyoruz'' şeklinde konuştu. 
     Ali Güneş ayrıca, Fenerbahçe taraftarlarına da kendilerini her şartta destekledikleri için teşekkür ederek sözlerini tamamladı. 






</TEXT>
</DOC>
