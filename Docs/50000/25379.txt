<DOC>
<DOCNO> 25379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/soneko20.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Gürel "30 Katrilyonu aşan bir ek bütçe tasarısı var" 
</HEADLINE>
<TEXT>

     Devlet Bakanı ve Hükümet Sözcüsü Şükrü Sina Gürel, 30 katrilyon lirayı biraz aşan bir ek bütçe tasarısının söz konusu olduğunu, dolayısıyla bu yılın bütçesinin, ek bütçe tasarısıyla birlikte 78 katrilyon liraya çıkartılmış olacağını bildirdi. 
     Bakan Gürel, Bakanlar Kurulu toplantısı sonrası ek bütçeye ilişkin soruyu yanıtlarken, ''2001 bütçesi 48 katrilyon lira olarak bağlanmıştı. Şimdi 30 katrilyon lirayı biraz aşkın bir ek bütçe tasarısı var. Dolayısıyla bu yılın bütçesi ek bütçe tasarısı ile birlikte 78 katrilyon liraya çıkartılmış olacak'' dedi. 
     Maliye Bakanı Sümer Oral'ın verdiği bilgi çerçevesinde, kesinleşmemiş rakamlara dayalı konuştuğunu belirten Bakan Gürel, tasarıya son şeklinin bir iki gün içinde verileceğini kaydetti. 
     Devlet Bakanı ve Hükümet Sözcüsü Şükrü Sina Gürel, önümüzdeki günlerde sonuçlandırılacak 2001 yılı ek bütçesinde, özellikle faiz giderlerinin büyük bir yer tutacağını söyledi. 
     Yaklaşık üç saat süren Bakanlar Kurulu toplantısından sonra bir açıklama yapan Devlet Bakanı ve Hükümet Sözcüsü Şükrü Sina Gürel, toplantıyla ilgili bilgi verdi. 
     Toplantıda, Maliye Bakanı Sümer Oral'ın ek bütçe yasa tasarısıyla ilgili bilgi verdiğini anlatan Gürel, ''burada tabii ek bütçe, belirli zorunluluktan kaynaklanan ek bütçe. Ve bu ek bütçede özellikle faiz giderleri büyük bir yer tutacak. Onun ötesinde ödenekler gibi cari harcamalara, bu ek bütçenin ancak çok küçük bir bölümü ayrılmış olacak'' dedi. 
     Gürel, ek bütçe büyüklüğüne ilişkin soruyu yanıtlarken de, 30 katrilyon lirayı biraz aşkın bir ek bütçenin söz konusu olduğunu vurguladı. 
     Kesinleşmiş olmamakla birlikte, Bakan Oral'ın sunduğu büyüklükle ilgili olarak bilgi verebileceğini belirten Bakan Gürel, ''2001 bütçesi 48 katrilyon lira olarak bağlanmıştı. Şimdi 30 katrilyon lirayı biraz aşkın bir ek bütçe tasarısı var. Dolayısıyla bu yılın bütçesi ek bütçe tasarısı ile birlikte 78 katrilyon liraya çıkartılmış olacak'' dedi. 
     Daha önceki 2001 bütçesinde 16.6 katrilyon lira olan faiz giderlerinin, şimdi 30 katrilyon liralık ek bütçenin 24.6 katrilyon lirasını oluşturan ek faiz giderleri ile takviye edileceğini anlatan Gürel, bunun büyük bölümünün de, ''bankalar sisteminin finansal yapısının sağlıklı hale getirilmesi için kullanılacak kaynakların, yapılacak düzenlemelerin'' faiz giderlerinden oluştuğunu vurguladı. 







</TEXT>
</DOC>
