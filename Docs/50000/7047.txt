<DOC>
<DOCNO> 7047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/soneko11.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
25 Fona tasfiye yolu gözüktü 
</HEADLINE>
<TEXT>

     Mali disiplini bozduğu gerekçesiyle IMF direktifleri doğrultusunda fon sisteminin tasfiyesinde ikinci aşama olarak, 21'ü bütçe içi 4'ü de bütçe dışında yer alan 25 fonun daha kaldırılmasına ilişkin yasa tasarısı TBMM Plan ve Bütçe Komisyonu'nda görüşülerek kabul edildi.Komisyon'da kabul edilen tasarı ile 1 Ocak 2002'den itibaren şu fonlar kaldırılıyor Çiftçi ve Kooperatifçilik Eğitim ve Ödüllendirme Fonu, Kooperatifçilik Tanıtma ve Eğitim Fonu, Tabii Afetlerden Zarar Gören Çiftçilere Yapılacak Yardımlar Hakkındaki Fon, Turizmi Geliştirme Fonu, Korunması Gerekli Taşınmaz Kültür Varlıklarının Onarımına Katkı Fonu, Çevre Kirliliğini Önleme Fonu, Trafik Hizmetlerini Geliştirme Fonu, Madencilik Fonu, Sinema ve Müzik Sanatı Destekleme Fonu, Federasyonlar Fonu, Özel İskan Fonu, Ağaçlandırma Fonu, Orman Köylülerini Kalkındırma Fonu, 
     Milli Parklar Fonu, Tarım Reformu Fonu, tütün Fonu, Adalet Teşkilatını Güçlendirme Fonu, Ölçüler ve Ayar Fonu, Belediyeler Fonu, Mahalli İdareler Fonu Bayındırlık ve İskan Fonu , İl Özel İdare Fonu, Mahalli İdareler Fonu İçişleri Bakanlığı , YÖK Öğrenci Seçme ve Yerleştirme Fonu."Bu arada Sermaye Piyasası Kurulu'nun SPK gelir ve giderlerinin gerçekleştirildiği özel "fon" da "hesap" olarak değiştirildi. Ayrıca, bütçe dışında yer alan ve gelirlerinden bütçeye kesinti yapılmayan Garanti Fonu'nun da fon tanımı dışında tutularak "Trafik Garanti Sigortası Hesabı" adı altında faaliyetine devam etmesi öngörüldü.Kaldırılan fonlar aracılığıyla tahsil edilen gelirler, tasfiyelerinden sonra, bütçeye "özel gelir" kaydedilecek.Fonlar aracılığıyla yürütülen faaliyetler dolayısıyla yapılan harcamalar da bütçeye konulacak ödenekle karşılanacak. 
     Devlet Bakanı Recep Önal, tasarıyla önümüzdeki yılbaşından itibaren tasfiyesi başlayacak 25 fonla birlikte, kaldırılan fon sayısının 46'ya ulaşacağını, ileride 16 fonu daha kaldıracaklarını bildirdi. 7 fonun ise varlığının korunacağını bildiren Önal, bu fonları şöyle açıkladı "Destekleme Fiyat İstikrar Fonu, Sosyal Yardımlaşmayı ve Dayanışmayı teşvik Fonu, Sigorta Murakabe Kurulu Fonu, Savunma Sanayiini Destekleme Fonu, Tanıtma Fonu, Tasarruf Mevduatı Sigorta Fonu ve Özelleştirme Fonu."Fonların tasfiyesine ilişkin yasa tasarısının görüşülmesi sırasında Tarım ve Köyişleri Bakanı Hüsnü Yusuf Gökalp, bazı bürokratlarıyla birlikte Komisyon salonuna adeta baskın yaparak bir süre Komisyon Başkanı Metin Şahin'le tartıştı. Oldukça sinirli olduğu gözlenen Gökalp'in Şahin'e "Orjinalini değiştiremezsiniz, izin vermem buna" dediği duyuldu. 
     Şahin ise Gökalp'e, "Bu tasarıyı ben yazmadım, başbakanlıktan gelen tasarı bu" diye karşılık verdi.Gökalp'i kızdıran konunun, Tarım Reformu Fonu'nda çalışan 300 geçici işçinin geleceğinin belirsizliği olduğu anlaşıldı. Gökalp'in tepkisinin, TBMM Başkanlığı'na sunulan tasarının daha sonra Maliye ve Hazine tarafından daha anlaşılır hale gelmesi amacıyla yeniden yazılma işlemi sırasında, fonlarda çalışan geçici işçilerin daimi kadrolara geçirilmesi ifadesine yer verilmemesinden kaynaklandığı öğrenildi. Bakan Gökalp'in tartışmanın ardından sert tavırlarla Komisyon'dan ayrılmasından sonra, Komisyon Başkanı Şahin, bu konuyla ilgili hükmün "uygun" biçimde düzenlenmesine yönelik olarak Komisyon'dan redakte yetkisi aldı. 




</TEXT>
</DOC>
