<DOC>
<DOCNO> 33121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/ekonomi/eko02.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC’den iş güvencesi 
</HEADLINE>
<TEXT>

Demirbank’la Türkiye’de yaygın bir konuma geleceklerini belirten HSBC Türkiye Genel Müdürü Antika, "Demirbank’ın insan gücü bizim için çok önemli" dedi 
     KADİFE ŞAHİN 

     Önceki gün Bankacılık Düzenleme ve Denetleme Kurumu bünyesinde bulunan Tasarruf Mevduatı Sigorta Fonu tarafından Demirbank’a verdiği teklifi uygun bulunan HSBC Türkiye Genel Müdürü Piraye Antika, "Demirbank ile Türkiye’de geniş bir şube ağı ve müşteri kitlesine sahip olacağız" dedi. 
     HSBC’nin Türk bankacılık sektöründe 10 yıldır yer aldığını ve daha işin başında olduklarını bildiren Genel Müdür Piraye Antika, "Kurumsal ve bireysel bankacılıkta büyümeyi hedefliyoruz. Şube kapatma ve insan kaynağını azaltmak gibi bir amacımız yok. Demirbank’ın sahip olduğu insan kaynağı bizim için en önemli aktiflerden biriydi" şeklinde konuştu. 
     
     Demir Yatırım da var 
     Demirbank’ın yurtdışında bulunan bankaları ve Türkiye’deki iştirakleri içinde banka ile birlikte yalnızca Demir Yatırım için teklif verdiklerini bildiren Antika, "Bankanın bazı aktif ve pasiflerini satınalma dışında tuttuk" dedi. 
     Demirbank’ın bütün hisselerini satın alacaklarını ifade eden Antika, kurumsal, bireysel bankacılığı ve Hazine’nin de bir kısmını devralacaklarını ifade etti. 
     Bankanın bedeli ve kredi varlığı gibi konularda Fon ile yapılan gizlilik anlaşması gereği bilgi vermesinin mümkün olmadığını belirten Antika, bankanın yönetimine ilişkin şimdiden birşeylerin söylenmesinin doğru olmayacağını bildirdi. 
     
     İsimde HSBC olacak 
     Birleşecek yeni bankanın adı konusunda henüz ortaya çıkan net bir fikrin olmadığını ifade eden Antika, "Ancak isimde HSBC yer alacak" dedi. 
     HSBC’nin 200 kadar çalışanı olduğunu belirten Antika, "Bizim için bankacılık sektöründe yerli yabancı banka ayırımı olamaz. Dolayısıyla sektördeki bütün bankalarla rekabet içinde olacağız" diye konuştu. 
     
     Neden HSBC 
     Sektörde HSBC’nin Fon tarafından neden uygun görüldüğü konusunda bankanın "Alırsam yalnızca Demirbank’ı alırım" ifadesinin etkili olduğu belirtiliyor. Demirbank’a talip olan diğer alıcıların ise diğer Fon bankaları ile ilgilendikleri belirtildi. 
     
     Bilanço büyüklüğü 2.35 milyar dolar olacak 
     HSBC, Demirbank’ın tüzel kişiliği, seçilmiş varlık ve yükümlülüklerini, bilanço büyüklüğü 1.35 milyar dolar oluşturacak şekilde satın almaya karar verdi. HSBC’den yapılan duyuruda, Demirbank’a HSBC Bank plc’ye satış ve mülkiyet transferi işlemlerinin 30 Eylül 2001’den önce tamamlanmasının beklendiği belirtildi ve şöyle denildi "Banka, Demirbank’ın tüzel kişiliğini, seçilmiş varlık ve yükümlülüklerini, bilanço büyüklüğü 1.35 milyar dolar oluşturacak şekilde almaya karar verdi. HSBC, HSBC Bank AŞ ile Demirbank’ı birleştirerek 2.35 milyar dolar bilanço ve 250 milyon dolar sermaye büyüklüğüne ulaşmayı amaçlamakta." HSBC Bank plc, HSBC Holding’in tamamına sahip olduğu bir yan kuruluşu. 79 ülkede 6 bin 500 ofisi olan banka, 31 Aralık 2000 itibariyle 674 milyar dolar aktif büyüklükle en büyük finans kuruluşlarından biri. Türkiye’de faaliyet gösteren HSBC Bank AŞ ise, 2000 sonu itibariyle 727.9 trilyon liralık aktif büyüklüğe sahip. 1990’da kurulan bankanın, yedi şubesi ve 110 personeli var. 
     



 EKONOMİ 






















</TEXT>
</DOC>
