<DOC>
<DOCNO> 30673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/soneko02.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "IMF ayrıntıya kaçtığında onları ikaz ediyoruz" 
</HEADLINE>
<TEXT>

     Devlet Bakanı Kemal Derviş, ekonomik sıkıntının aşılmasında, piyasanın algılama şeklinin çok önemli olduğunu ve piyasaya güven duygusunun verilmesi gerektiğini söyledi. Derviş, ''şu anda IMF ile iyi ilişkilerde yarar var. Fazla ayrıntıya karışma durumunda biz de onları ikaz ediyoruz'' dedi. 
     Bir gazetecinin, ''IMF'nin kararlarını manipüle edici yönde davrandığınıza ilişkin eleştirilere ne diyorsunuz '' sorusu üzerine Derviş, ''kimsenin bunu ciddiye aldığına inanmam. Biz hükümet olarak ortak görüş alıyoruz. Programa uyma açısından kararlıyım. Başbakan da bunu ifade etti. Türkiye olarak bu programa uymamız gerektiğine inanıyorum. Biz bu programı IMF için, ABD Hazinesi bizi sevsin diye yapmadık. Türkiye'nin büyümesi, güçlü ekonomiye geçmesi için yaptık. IMF için değil, Türkiye için programın uygulanmasını istiyoruz'' karşılığını verdi. 
     Derviş, Washington'daki temaslarında, iç ve dış piyasada güvenin tam olması için yapılacaklar konusunu tartıştıklarını kaydetti. 
     Kemal Derviş, Türkiye'nin programının en önemli temellerinden birinin, siyaset ve ekonominin ayrışması olduğunu belirterek, ''kısa vadeli siyasi hesapların ekonomik yönetime müdahale etmemesi gerekir. Türkiye'de geçmişte sorunların önemli kısmı bundan kaynaklanmıştır. Türk halkına bu durum çok pahalıya mal oldu'' dedi. 
     Derviş, hükümet olarak çok önemli adımlar attıklarını belirterek, atılan adımları anlattıklarını söyledi. 
     Telekom konusunun bütün dünyada çok büyük önem taşıdığını belirten Derviş, ''Türkiye'nin bu konuda kararlı olması önemli. Zaten hükümette de fikir birliği var'' dedi. 
     Bankalar konusunda da çok önemli adımlar atıldığını vurgulayan Derviş, bunları Washington'da da anlattıklarını ve büyük ölçüde kabul gördüğünü belirtti ve çalışmaların bugün ve ertesi gün de devam edeceğini söyledi. 
     Bir gazetecinin, telekom konusunda IMF'ye yazılı güvence verilip verilmeyeceğine ilişkin sorusu üzerine Derviş, ''çeşitli ayrıntılar üzerinde çalışıyoruz. Bu ayrıntıları en iyi şekilde biraraya getirip çözmeye çalışıyoruz'' dedi. 
     
     
     
     






</TEXT>
</DOC>
