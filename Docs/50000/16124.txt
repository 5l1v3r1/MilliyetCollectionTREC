<DOC>
<DOCNO> 16124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sontur07.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın eylem nedeniyle bazı yollar trafiğe kapanacak 
</HEADLINE>
<TEXT>

     Emek Platformu İstanbul Bileşenleri'nin yarın Şişli Abide-i Hürriyet Meydanı'nda düzenleyeceği miting nedeniyle, Çağlayan'da bazı güzergah, cadde ve sokaklar yarın trafiğe kapatılacak. 
     İstanbul Emniyet Müdürlüğü'ndan yapılan açıklamada, Emek Platformu İstanbul Bileşenleri tarafından düzenlenen ''Yolsuzluğa ve Yoksulluğa Hayır'' mitinginin, yarın Şişli Abide-i Hürriyet Meydanı'nda gerçekleştirileceği belirtildi. 
     Açıklamada, miting nedeniyle, Kasımpaşa'dan Piyalepaşa Bulvarı'na katılım, Okmeydanı'ndan Piyalepaşa Bulvarı'ndan Çağlayan yönüne katılım, E-5 karayolundan Çağlayan ve Kasımpaşa katılımı, Vatan Caddesi Çağlayan çıkışı, Mecidiyeköy'den Çağlayan'a gidiş Kuştepe ışıklar, Şişli yönünden Çağlayan'a gidiş Hürriyettepe ışıklar, Kağıthane Caddesi'nden Çağlayan'a çıkış, Okmeydanı'ndan Darülaceze Caddesi'e giriş, E-6 karayolundan Darülaceze Caddesi'ne geliş, Piyalepaşa ve Perpa'dan Darülaceze gelişi, Gürsel Mahallesi gelişi, Halide Edip Adıvar Caddesi Şişli gelişi, Şişli'den Çağlayan'a geliş ile Abide-i Hürriyet Meydanı'na açılan Eğitimciler Sokak, Cemil Bengü Caddesi, İzzetpaşa Caddesi, Akar, Yeniyol ve Lale sokaklarının taşıt trafiğine kapatılacağı bildirildi. Mitingin, 10.00-16.00 saatleri arasında yapılacağı hatırlatılan açıklamada, sürücülerin alternatif güzergahları kullanmaları istendi. 




</TEXT>
</DOC>
