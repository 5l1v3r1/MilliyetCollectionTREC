<DOC>
<DOCNO> 5297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/spor/ybay.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yayında kaos izleyiciyi şaşırttı 
</HEADLINE>
<TEXT>

     Forum TOGAY BAYATLI 

     Futbol Federasyonu, birinci lig maçlarının 3.5 yıllık yayın hakkını DigiTürk ile Atlas Yayıncılık adlı bir konsorsiyuma verdi. Bu arada federasyon, Ankara’da bir asliye hukuk mahkemesinden bağımsız yayıncılığının RTÜK yasasıyla kısıtlandırılamayacağına dair bir karar aldığını ifade etti. Ve buna güvenerek de DigiTürk bu haftadan itibaren üç maç yayınlayacak. 
     Bildiğiniz gibi Spordan Sorumlu Devlet Bakanı, milli maçlar gibi müsabakalarda yayıncılığın kesinlikle şifre dışında olması için bir uygulama kararını yasaya bile soktu. Ayrıca Avrupa Birliği gibi çok liberal bir örgüt dahi yayıncılık konusunda özerk olan kuruluşlara karşı kısıtlama getirdi. Hangi maçların ne şekilde yayınlanması gerektiğine dair genel kararlar aldı. Futbol Federasyonu’nun bu duruma rağmen ülkemizde bir mahkemeden böyle bir karar alması kesinlikle önümüzdeki günlerde tartışılacak bir konu olacaktır. Üstelik RTÜK, yasal yayın yapmadıkları gerekçesiyle DigiTürk’ü korsan yayıncı olarak tanımlamaktadır. Futbol maçları izleyicileri Teleon tarafından büyük zarara uğratılırken, böyle oldu bittiye getirilen bir anlaşma herkeste kuşku yaratmaktadır. Futbol Federasyonu’nun adeta devlet içinde devlet görünümüyle bu yayıncılığı DigiTürk’e vermesinin kabul edilmesi bizce güçtür. Federasyon sadece kulüplerin değil, bu ülkenin, bu devletin ve bu ülke vatandaşlarının, medyanın, futbolcuların, hakemlerin, yöneticilerin federasyonudur. Federasyon ve kulüpler birliği ayrı kuruluşlardır. Şu anda lig maçlarını izlemek isteyen milyonlarca futbol meraklısı şaşkın durumdadır. DigiTürk’e sadece bu yayınlar için abone olsa, ihale iptal edildiğinde zararlarını kim tazmin edecektir Ayrıca Teleon’dan doğan 350 bini aşkın decoder mağdurunun faturasını kim ödeyecek Futbol Federasyonu’nun devlet üstünde devlet görünümü ciddi olarak büyük bir tepki görmektedir. Federasyon Başkanı, işine geldiğinde bir kahraman edasıyla ortaya çıkıyor, işine gelmediğinde de bir devekuşu misali başını toprağa gömüyor. Bakan ise sessiz ve suskun. Müdahale edip, koalisyon ortaklarını kırmaktan korkuyor. Yasayla elinde bulunan yetkileri kullanmıyor, bir bakıma vatandaşın zarara uğramasına neden oluyor. Gerçi federasyonun harcamaları konusundaki usulsüzlük mahkemeye götürüldü. Ama bu yeterli değil. 
     Peki, vatandaş ne yapacak Bana göre bekleyecek. DigiTürk’ün yasal hakları belirleninceye kadar parasına sahip çıkacak. Yoksa, bugünden yapacağı girişimler büyük zararlara neden olabilir. 
     Kısaca Futbol Federasyonu’nun yayın skandalı henüz sona ermedi. Bakalım önümüzdeki günlerde daha neler göreceğiz. 
     


 SPOR 






























</TEXT>
</DOC>
