<DOC>
<DOCNO> 21665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/guncel/gun13.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Elbisesi tutuştu, kalpten öldü 
     Aydın'ın Karacasu ilçesinde, evde elbisesi tutuşan kadın, söndürmek amacıyla lavaboya koşarken düştü, ardından kalp krizi geçirerek hayatını kaybetti. Karacaören köyünde oturan Elif Karakozak’ın 64 elbisesi, ısınmak amacıyla sırtını dönerek oturduğu şömineden sıçrayan kıvılcımlarla tutuştu. Yanan elbisesini söndürmek için lavaboya gitmek isteyen Karakozak, duvara çarpıp yere düştü, ardından geçirdiği kalp krizi sonucu öldü. 
     
     İki başlı bebek 45 gün yaşadı 
     Eyüp SSK Hastanesi'nde 29 Mart'ta iki başlı olarak dünyaya gelen "Uçar Bebek" öldü. Tedavi gördüğü SSK Bakırköy Kadın Doğum ve Çocuk Hastanesi'nden bir ay önce ailesince alınan iki başlı bebeğin, pazartesi günü öldüğü ve Tuzla'da toprağa verildiği bildirildi. Bakırköy SSK Hastanesi Başhekim Yardımcısı Önder Aksu, bebeğin açık kalp ameliyatı geçirmesi gerektiğini ailesine bildirdiklerini, buna karşın ailenin bebeği aldığını söyledi. Anne Sevim Uçar ise doktorların kendilerine "Hastanede de olsa ölür, evde de olsa ölür" dediklerini savundu. 
     
     Çatıda uçurtma keyfi ölüm getirdi 
     Samsun'da, uçurtma uçurduğu binanın çatısından düşen ilköğretim okulu öğrencisi hastanede öldü. Zeytinlik Mahallesi'nde oturan Sakarya İlköğretim Okulu 5. sınıf öğrencisi Abdurrahman Keleş 11 , uçurtma uçurmak için evlerinin yanında bulunan altı katlı binanın çatısına çıktı. Bu sırada çatıya takılan uçurtmayı almak isteyen Keleş, dengesini kaybederek düştü. Ağır yaralı olarak Samsun Devlet Hastanesi'ne kaldırılan Keleş, tüm müdahalelere rağmen kurtarılamadı. 
     
     Trenin çarptığı iki kardeş öldü 
     Adana'nın Ceyhan ilçesinde, yolcu treninin çarptığı iki kız kardeş öldü. Adana'dan Elazığ'a giden makinist Mahmut Taşova yönetimindeki 61502 sefer sayılı yolcu treni, Çakaldere köyü yakınlarında, rayların üzerinden karşı tarafa geçmek isteyen Rahime 12 ve Esma Karadağ 10 kardeşlere çarptı. Olay yerinde ölen iki kızın, Şanlıurfa'dan tarım işçiliği yapmak üzere gelen bir ailenin çocukları oldukları öğrenildi. 
     
     Solcu öğrenciler yine kapıştı 
     İstanbul Üniversitesi'ndeki kavgayla ilgili gözaltına alınan öğrenciler arasında sevk edildikleri Adalet Sarayı önünde dün yine kavga çıktı. İstanbul Cumhuriyet Savcılığı'nca ifadeleri alınan, aralarında İP lideri Doğu Perinçek'in oğlu Mehmet Bora Perinçek'in de bulunduğu öğrenciler, nöbetçi mahkemeye gönderildi. Mahkeme, tutuksuz yargılanmak üzere serbest bıraktı. Arkadaşları sorguda iken dışarıda bekleyen sol iki grup arasında taşlı, sopalı kavga sırasında bir kişi yaralandı, park halindeki otomobiller hasar gördü. 
     



 GÜNCEL 





















</TEXT>
</DOC>
