<DOC>
<DOCNO> 9869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/son/sonspo07.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yozgat'tan notlar... 
</HEADLINE>
<TEXT>

     Karşılaşmaya yoğun ilgi nedeniyle saat 08.00'den itibaren biletler satışa çıkarıldı ve stat kapıları açıldı. 
     Yoğun ilginin turnikelerde izdiham yaratması nedeniyle, stata yan tahliye kapılarından da taraftarlar alındı. 
     Biletler kale arkası 3, maraton 5 ve kapalı tribün 7 milyon liradan satıldı. Tüm biletler alıcı bulurken, birçok taraftar da stat dışında kaldı. 
     Fenerbahçe'ye, Yimpaş Yozgatspor tarafından 2 bin 500 kişilik yer ayrılmasına karşın, sarı-lacivertli kulüp, sadece bin adet bilet aldı. 
     2 gündür basına kapılarını kapatan Fenerbahçe, kampta bulundukları bin 600 metre rakımlı Çamlık Oteli'nden, saat 12.45'te ayrılarak stada geldi. 
     Karşılaşmayı Devlet Bakanı Şuayip Üşenmez ile Yozgat Milletvekilleri de izledi. 
     Maç için 82 basın mensubu akredite oldu. 
     Maç nedeniyle yoğun güvenlik önlemleri alındı. Şehrin girişinde tüm yolları kesen güvenlik güçleri, tek tek herkesin üzerini arayarak kimlik kontrolü yaptı. Stat çevresinde de geniş güvenlik önlemleri göze çarptı ve iki taraftar grubu, ayrı ayrı yollardan stat içine alındı. 




</TEXT>
</DOC>
