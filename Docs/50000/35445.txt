<DOC>
<DOCNO> 35445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sonspo06.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın borcu 37.5 trilyon alacağı ise 65.4 trilyon 
</HEADLINE>
<TEXT>

     Beşiktaş Kulübü Olağan Divan Kurulu toplantısı yapıldı. 
     Ceylan Intercontinental Oteli'nde gerçekleştirilen toplantıya, kulüp başkanı Serdar Bilgili, yönetim kurulu üyeleri Necati Akçağlılar, Yıldırım Demirören, İzzet Ceylan, Hüsnü Güreli, Berk Ekşioğlu, Aziz Çankırı, Fikret Orman ve Seyfi Karaca ile Divan Kurulu üyeleri katıldı. Toplantıda ilk olarak denetleme kurulu raporu okundu. Raporda, siyah-beyazlıların 2004 yılına dek ödenmesi gereken borcunun 37 trilyon 502 milyar 437 milyon 108 bin 517 lira olduğu, aynı süre içinde alacakların ise 65 trilyon 392 milyar 145 milyon 449 bin lira olacağı açıklandı. 
     Banka borçlarının 28 trilyon 791 milyar 446 milyon lira olduğu belirtilen raporda, Beşiktaş'ın hazır değer olarak 2 trilyon 977 milyar 915 milyon lira parası bulunduğu da ifade edildi. 
     Beşiktaş Kulübü Genel Sekreteri Hüsnü Güreli, 2004 yılına dek olan alacaklarına, Digitürk'ten 3 yıl süreyle tahsil edecekleri 56 trilyon 784 milyar 592 milyon 210 bin 200 lirayı da dahil ettiklerini, 750 bin lira olarak belirlenen dolar kurunun da gelecek sezon artırılacağını söyledi. Bu arada 30 Haziran itibariyle hazırlanan mali raporda, yeni transferlere ödenecek rakamlar yer almadı. 
     Divan kurulu üyelerine son 3 aylık dönemdeki icraatlarını anlatan genel sekreter Güreli, İlhan Mansız ve Tümer Metin'in de transferlerine değindi. 2 futbolcu için Futbol Federasyonu'na gerekli başvurunun yapıldığını kaydeden Güreli, ''İlhan ve Tümer'in en kısa sürede siyah-beyazlı formayı giymelerini sağlayacağız'' dedi. 
     Güreli, yaptıkları sponsorluk anlaşmalarıyla Beşiktaş'a yeni gelirler yarattıklarını ifade ederek, şöyle konuştu 
     ''Göğüs reklamı için Beko firmasıyla yeniden anlaştık. Bir yıllığına bize 1.5 milyon dolar ödeyecekler. Ayrıca sezonun ilk yarısını ilk 2 içinde bitirirsek 200 bin dolar, sezon sonunda da yine ilk 2'de olursak 300 bin dolar daha alacağız. Puma ve Damat firmaları giyim, Acıbadem Hastanesi de sağlık konusunda sponsorumuz oldu. Ayrıca F B Otomotiv de 14 Smart, 1 de Cadillac marka araçları 1 yıllığına kulübümüze verdi. Basketbol maçlarının yayın hakkı için de TRT ile 500 bin dolara anlaşacağız.'' 
     
     Üyelerden eleştiri 
     Toplantıda söz alan bazı divan kurulu üyeleri, yönetim kurulunu özellikle borçlar ve geçen sezon alınan başarısız sonuçlar nedeniyle eleştirdi. Divan kurulu üyesi Yıldır Önen, kulüp başkanı Serdar Bilgili'nin geçen yıl ''neşter'' lafını ortaya attığını belirterek, ''Ancak eline çakı bile alamadı. Ben bu yönetimin çok iyi şeyler yapacağına inanmıyorum'' dedi. Ümraniye Tesisleri'nin uzun süredir bitirilmediğinden yakınan Önen, ''17 yöneticimiz var. Herbiri 50'şer bin dolar verse, şimdi Ümraniye Tesisleri biterdi. Ancak kimse elini cebine atmıyor'' diye konuştu. 
     Sami Albayrak ise Beşiktaş'ın bütçesinin rekabet ettiği Galatasaray ve Fenerbahçe'den daha düşük olduğunu vurgulayarak, ''Bu düşük bütçeyle rakiplerimizle nasıl mücadele edeceğiz'' dedi. Fenerbahçe ve Galatasaray'ın geçen sezon başarılı olmalarına karşın olağanüstü kongreye gittiklerini hatırlatan Albayrak, ''Maalesef başarısız olmamıza rağmen, bizim yönetimimiz böyle bir karar alamadı. Ayrıca Beşiktaş'a hülle yoluyla transfer yapmasını da doğru bulmuyorum. Samsunspor yöneticileriyle bir an evvel anlaşma yapılmalı'' diye konuştu. 
     
     Mehmet Özdilek'e övgü 
     Divan kurulu üyeleri, futbola bu akşam AC Milan ile yapılacak maçla veda edecek olan ve jübile gelirini Eğitim Gönüllüleri Vakfı'na bırakacak Mehmet Özdilek'e de övgüler yağdırdı. Denetleme kurulu, hazırladığı raporda Mehmet'in giydiği 10 numaralı formanın bir sezon boyunca giyilmemesi önerisinde bulunurken,bazı üyeler ise deneyimli futbolcunun bu akşam giyeceği 10 numaralı formanın müzeye konulmasını istedi. Divan kurulu üyesi Ali Rıza Dizdar ise Mehmet'in formasını müzeye kaldırmak yerine, ''Mehmet Özdilek Kültür, Eğitim ve Spor Kompleksi'' inşa edilmesi gerektiğini söyledi. 







</TEXT>
</DOC>
