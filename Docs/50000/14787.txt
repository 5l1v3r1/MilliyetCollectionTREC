<DOC>
<DOCNO> 14787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sonspo05.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor, Galatasaray'a kilitlendi 
</HEADLINE>
<TEXT>

     Yimpaş Yozgatspor, 8 Nisan Pazar günü yapacağı Galatasaray maçını bekliyor. 
     Teknik direktör Hüseyin Kalpar, düzenlediği basın toplantısında, ''Rakibimizin Salı günü Avrupa Şampiyonlar Ligi çeyrek finalinde aldığı galibiyet hepimizi gururlandırmıştır. Ama biz Real Madrid değiliz. Lig maçının havası, Avrupa maçından çok farklı olur'' dedi. 
     Galatasaray'ın gücünü küçümsemediklerini de kaydeden Kalpar, ''Çok iyi organize oluyorlar. Orta alanları mükemmel. Orta alanda top yapmalarını önleyebilirsek, oyunun kontrolünü elimizde tutabiliriz'' diye konuştu. 
     Sakat ve cezalı futbolcularının bulunmadığını da vurgulayan Kalpar, daha sonra şunları söyledi 
     ''Her ne olursa olsun Galatasaray'dan çekinmiyoruz. Tek düşüncemiz sahamızda kaybetmemek. Bunu başarabilecek güce de sahibiz. İyi bir maç olacak. Kaybedecek birşeyimiz yok ama kazanacağımız çok şey var. Bu bilinçle hazırlanıyoruz. Futbolcularım kendilerine güveniyor. Bu çok önemli. Futbolu çirkinleştirmeden her zamanki oyunumuzu sergileyeceğiz. Galibiyet için, futbol oyun kuralları neyi gerektiriyorsa yapacağız. Bu maçta şeytanın bacağını kırıp, haftalar sonra ilk galibiyetimizi almanın hesapları içindeyiz.'' Yimpaş Yozgatspor, Galatasaray maçının provasını bugün çift kale antrenman maçında yaptı. Günü tek idmanla geçiren kırmızı-siyahlı ekip, yarın yapacağı antrenman sonrasında kendi tesislerinde kampa girecek. 




</TEXT>
</DOC>
