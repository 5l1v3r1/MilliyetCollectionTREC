<DOC>
<DOCNO> 30346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sontur23.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom Hazine'nin telefonlarını kesti, "borcu var" dedi 
</HEADLINE>
<TEXT>

     Türk Telekom Genel Müdürü İbrahim Hakkı Alptürk, her fatura döneminin sonunda borcu olan haberleşme araçlarının görüşmeye tek taraflı olarak kapatılmasının çok uzun yıllardır uygulandığını belirterek, ''Bu kapsamda birçok resmi kurumun telefonu kesildiği gibi Hazine Müsteşarlığı'nın da bir kısım telefonları borcundan dolayı kapatılmış, bilahare açılmıştır'' dedi. 
     Genel Müdür Alptürk, yaptığı yazılı açıklamada, bugün bazı basın yayın organlarında Hazine Müsteşarlığı'nın telefonlarının borcundan dolayı kesildiği yolunda haberler yer aldığını hatırlattı. Telefon tesisi, nakil, tahakkuk, tahsilat işlemleri ile borcundan kapama ve açma işlemlerinin İl Telekom Müdürlükleri tarafından yapılan uygulama olduğunu ifade eden Alptürk, açıklamasında şunları kaydetti 
     ''Her fatura döneminin sonunda borcu olan haberleşme araçlarının görüşmeye tek taraflı olarak kapatılması çok uzun yıllardır yapılan ve tüm kamuoyunca bilinen bir durumdur. Nitekim bu fatura döneminde de Ankara İl Müdürlüğümüz de 2 bin 45 adet telefon, borcundan dolayı tek taraflı olarak konuşmaya kapatılmıştır. Bu kapsamda birçok resmi kurumun telefonu kesildiği gibi Hazine Müsteşarlığı'nın da bir kısım telefonları borcundan dolayı kapatılmış, bilahare açılmıştır.'' 
     ''Rutin olarak yıllardır yapılan bu uygulamanın kasten yapılmış gibi basın yayın organlarında yer almasının esef ve üzüntüyle izlendiğini'' belirten Alptürk, bu tür haberlerin iyi niyet taşımayan ve suni gerginlik yaratmaya yönelik haberler olduğunu, Hazine Müsteşarlığı ile Türk Telekom arasında hiçbir sorunun olmadığını ve olamayacağını kaydetti. 
     
     
     







</TEXT>
</DOC>
