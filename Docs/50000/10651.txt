<DOC>
<DOCNO> 10651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/son/sontur11.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Alacakaptan cinayetinde tatbikat yaptırıldı 
</HEADLINE>
<TEXT>

     Turizmci Dr. Ercüment Hakkı Alacakaptan’ı Beyoğlu’ndaki evinde boğarak öldürdüğü gerekçesiyle gözlem altına alınan Hakan Açıl ile Moldova uyruklu sevgilisi Tatiana Minedenova’ya, olay yerinde tatbikat yaptırıldı. 
     Gümüşsuyu Kutlu Sokak Yonca Apartmanı’ndaki olay yerine, geniş güvenlik önlemleri altında götürülen Hakan Açıl ile Minedenova’ya yer gösterme yaptırılarak, Dr. Ercüment Hakkı Alacakaptan’ı nasıl öldürdükleri anlattırıldı. 
     Hakan Açıl tatbikat sırasında, Alacakaptan’ı havlu ile boğarak öldürdükten sonra 7 yüzük, 2 bilezik ve 1 şampanyayı alarak kaçtıklarını, para da aradıklarını ancak bulamadıklarını söyledi. Katil zanlısı Açıl, planı sevgilisinin yaptığını anlattı. 
     Zanlılar, tatbikatın ardından, tekrar şubeye götürüldü. Bu arada, cinayetten sonra kaçtığı Çankırı’nın Kurşunlu ilçesinde yakalanarak İstanbul’a getirilen Hakan Açıl’ın şubedeki sorgusunda, cinayeti Alacakaptan’ın yanında bir süre hizmetçi olarak çalışan sevgilisi Minedenova ve Luidmila Govajin’in tahrikleri sonucu işlediğini itiraf ederek, çok pişman olduğunu söylediği öğrenildi. 
     Açıl ile Minedenova’nın yanı sıra gözlem altında bulunan Luidmila Govajin, Bahakkun Zaferol, Adem Bahar ile Serdar Güngör’ün Asayiş Şube Müdürlüğü’ndeki sorguları sürüyor. 
     Turizmci Dr. Alacakaptan, 5 gün önce Gümüşsuyu’ndaki evinde boğularak öldürülmüş halde bulunmuş, olayla ilgili yürütülen çalışma sonucunda Alacakaptan’ın eski hizmetçisi Moldova uyruklu Minedenova’nın da aralarında bulunduğu 6 kişi gözlem altına alınmıştı. 
     




</TEXT>
</DOC>
