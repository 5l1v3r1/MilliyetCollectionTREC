<DOC>
<DOCNO> 1935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/ekonomi/eko02.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Artık maçta kimin faul yaptığı ortaya çıkacak' 
</HEADLINE>
<TEXT>

     Türkiye Bankalar Birliği Başkanı ve Ziraat Bankası Genel Müdürü Osman Tunaboylu bankacılıkta geçiş döneminin istikrar programının sonuna kadar olması gerektiğini söyledi. 
     İstanbul'da ekonomi basını yöneticileriyle bir sohbet toplantısı düzenleyen Tunaboylu, Türk futbol takımlarının başarısı ile bankacılık sektörü arasında ilginç bir paralellik kurdu. Tunaboylu, şunları söyledi 
     
'Futbolu Derwall öğretti'      "Kurallarınızı uluslararası kurallar haline getirdiniz. Gözetim ve denetim otoritenizi de, yani hakemi de idari ve mali özerkliğe sahip hale getirdiniz. Şimdi maçı başlatacaksınız. Maçı başlatırken, futbolcularınızın o maçı oynayabilecek sağlıkta olup olmadığını denetlemeniz lazım. Şimdi o aşamadayız. Kamu bankaları bir taraftan yeniden yapılandırılıyor. Fon'daki bankalar bir takvim içinde bir çözüme bağlanacak. Bundan sonra maç oynanacak. Maytaplar atılmış her taraf duman, maç görülmüyor. Bu duman da ortadan kalkacak. Herkes maçı görecek. Oyunun nasıl oynandığını, kimin faul yaptığını çok rahat görecek." 
     Futbol takımlarımızın son 10 yılda gösterdiği başarının altında bunun bulunduğunu belirten Tunaboylu, "Derwal Türkiye'ye geldi, Türkiye yeşil sahalara kavuştu. UEFA kurallarına göre futbol oynamaya başladık. Demek ki oluyor. Bankacılıkta da inşallah öyle olacağız" diye konuştu. 
     Tunaboylu, "Kriz bitti. Diliyorum ki bundan sonra böyle bir krizle karşılaşmayalım" dedi. Son 10 yılda bankacılığın çok yüksek faiz - kur riski ortamında çalıştığını belirten Tunaboylu, "1994 krizinde büyük yaralar aldık. O yaraların onarılması gecikti" diye konuştu. Tunaboylu, son bankacılık olaylarında dört bankanın sahip veya yöneticilerinin ellerinin kelepçelenerek hapise atıldığının hatırlatılarak, bunun banka yöneticisi istihdamında sorun yaratıp yaratmadığının sorulması üzerine, "Yanlış yapan, yasalar karşısında cezasını alır. Hadiseler bütün bankacılar açısından ibret vericidir. Keşke yaşanmasaydı" dedi. 
     
Görev zararı 8 katrilyon      Tunaboylu, görev zararlarının karşılanmasına yönelik olarak Ziraat Bankası'na 2 katrilyonluk TL, 500 milyon dolarlık da döviz kağıdı verildiğini hatırlattı. Tunaboylu, son alınan kağıtlarla kamu bankalarının önemli ölçüde likidite rahatlığına kavuştuğunu, bunun da daha az borçlanma ile faiz oranlarının düşmesine imkan verdiğini belirtti. 
     
Sektörde alınması gereken önlemler      Osman Tunaboylu, Bankalar Birliği'nin bankacılık sektörünün hedefine ulaşabilmesi için devletten tedbir alınmasını istediği bazı konuları şöyle sıraladı 
     Karşılık kararnamesi, ekonominin yapısal sorunları dikkate alınarak yeniden gözden geçirilmeli ve uygulama için daha makul bir geçiş dönemi tanınmalı, ayrılan karşılıkların vergi yönünden de gider yazılmasına imkan sağlanmalı. 
     Mevduat Munzam Karşılıkları MMK ve disponibilite oranları düşürülmeli veya faiz verilmeli. 
     Kambiyo Gider Vergisi kaldırılmalı veya oranı düşürülmeli. 
     BSMV kaldırılmalı veya oranı düşürülmeli. 
     Hisse senedi ihraç primleri, BSMV'den istisna edilmeli. 
     Bankaların mali bünyelerinin güçlendirilmesi için İcra İflas Kanunu'nda değişiklik yapılması hakkındaki kanun tasarısının yasalaşması sağlanmalı. 
     Yurtiçi ve dışı krediler arasında haksız rekabet yaratan vergi uygulamaları düzeltilmeli. 
     Döviz üzerinden ipotek alma imkanı genişletilmeli. 
     Kamu bankalarının görev zararları ödenmeli, Fon bünyesindeki bankalar bir an önce çözüme kavuşturulmalı. 
     


 EKONOMİ 



















</TEXT>
</DOC>
