<DOC>
<DOCNO> 33535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/guncel/gun01.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbetçilerimiz artık Alman ekonomisinin vazgeçilmez parçası 
</HEADLINE>
<TEXT>
Türkler olmadan asla 
Almanya’da sıfırdan başlayıp hızla yükselen, kurdukları işletmelerde Alman vatandaşlarını çalıştıran Türkler, Die Zeit gazetesine haber oldu. En çok yabancı işletme açma unvanını ellerinde bulunduran Türkler, genelde döner’le yola çıkıyor. Dönerciler yılda 4 milyar mark kazanıyor 
     Almanya’nın haftalık Die Zeit gazetesi, yabancı işadamlarının Alman ekonomisine katkılarını incelediği haber dosyasında Türklerin gösterdiği üstün performansa geniş yer verdi. Ülkedeki yaklaşık 300 bin yabancı işadamının Almanlar tarafından göz ardı edildiğini vurgulayan Die Zeit, özellikle Türklerin kurdukları işletmelerde çok sayıda Alman vatandaşının çalıştığını kaydetti. 
     
     106 bin şirket olacak 
     Gazete, bu duruma karşın, yabancı işadamlarının göç tartışmasında ön plana çıkarılmadıklarını yazdı. Almanya’da, sadece dönercilerin yılda 4 milyar mark gelir elde ettiklerine dikkat çekilen haberde, Türkiye Araştırmalar Merkezi’nin TAM tahminlerine göre, Almanya’da yaklaşık 59 bin Türk işletmesi bulunduğu ve yıllık cirolarının 57 milyar mark olduğu belirtildi. Tahminlere göre, 2010 yılına kadar Türk şirketlerinin sayısının 106 bine ulaşacağı da vurgulandı. 
     
     Irkçılık büyük dert 
     Alman şirketlerin çoğunda olduğu gibi, birçok yabancı şirketin iflas ettiğini belirten gazete, yabancıların ayrıca ırkçılık ve yabancı düşmanlığına karşı mücadele etmek zorunda olduklarına dikkati çekti. Gazete, buna örnek olarak, Kuzey Ren Vestfalya eyaletinin "fahri hemşehrisi" olan Türk işadamı Recep Keskin’in, Magdeburg yakınlarındaki işletmesini ekonomik zorlukların yanı sıra işletme kapılarına "Yabancılar dışarı" diye sloganlar yazıldığı için kapatmak zorunda kaldığını kaydetti. 
     
     Bize düşünmeyi öğretti’ 
     Ülkedeki başarılı Türk işadamlarından SPEKON Yönetim Kurulu Başkanı Şenol Yeğin’e de yer veren gazete, Yeğin’in Seifhennersdorf adlı küçük şehirde paraşüt kumaşı üreten SPEKON firmasını iflastan kurtardığını belirtti. "Şenol Yeğin ve firması SPEKON’u kim tanıyor " ifadesiyle habere başlayan gazete, Yeğin’in, Ünye’den Seifhennersdorf’a geldiğini ve 1994’ten bu yana Alman ordusu için paraşüt ürettiğini yazdı. 
     SPEKON’un Airbus üreticisi EADS’tan, izolasyon malzemesi üretimi için büyük bir ihale aldığını belirten gazete, işletme müdürü Eckhard Lamster’in, "Şenol Yeğin cesur bir girişimci. Bize uluslararası alanda ve büyük boyutlarda düşünmeyi öğretti" sözlerine yer verdi. 
     
     Fabrikayı iflastan kurtardı 
Yeğin’in başarısı örnek gösterildi      Kendisiyle yapılan röportajda "Herkes birbirinden bir şeyler öğrenir. Almanya’da başarılı olmaktan büyük mutluluk duyuyorum" diyen Şenol Yeğin’in Seifhennersdorf’taki Yaşlılar Yurdu, Boks Kulubü ve Bisiklet Sporu Derneği’ni desteklediği belirtildi. Kentin "fahri hemşehrilik" unvanını da alan Yeğin’in, Seifhennersdorf - Ünye kardeş kent projesi çerçevesinde bu yıl Türkiye’den 15 öğrenciyi Almanya’ya getireceği, gelecek yıl da 15 Alman öğrenciyi Türkiye’ye göndereceği vurgulandı. 
     
Yabancı işletme sayısı 1. Türkler 59 bin 500 2. İtalyanlar 42 bin 3. Yunanlılar 23 bin      
     



 GÜNCEL 



























</TEXT>
</DOC>
