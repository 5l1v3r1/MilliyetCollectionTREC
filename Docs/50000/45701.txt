<DOC>
<DOCNO> 45701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/yazar/sazak.html </URL>
<DATE> 2001/10/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ecevit'in gazeteci kimliği 
</HEADLINE>
<TEXT>

     Başbakan Bülent Ecevit'e mesleği sorulunca "gazeteciyim" der. Ulus'ta, Milliyet'te, Arayış'ta yazarlık yapmıştır. 
     Siyasi konuşmalarını, radyo ve televizyondan yapacağı açıklamaları kendisi kaleme alır. 
     Gazeteleri, "satırarası avcısı" muhabir titizliğiyle okur. BBC'yi dinlemeden evden çıkmaz. Günün olayı karşısında "Haberleri ancak akşam okuyabiliyorum, ne olmuş " diyen politikacı profilinin değişmesinde Ecevit'in rolü yadsınamaz. Son dönemde televizyon haberciliğindeki "canlı yayın" atağı Başbakan'ın iletişim hızını yavaşlatmış olsa da Ecevit ülkede ve dünyada olup bitenlerin farkındadır. 
     Mesleki alışkanlıkla toplumun nabzını tutmasını bilir. 
     Başbakanlık'ta ziyaret ettiğimiz Ecevit'in hala mesleki kimliğini koruduğunun işareti, Milliyet TIR'ıyla "ikinci Anadolu gezisi"ne çağrımıza verdiği yanıttır. Onca gazeteci bir araya gelip günün sorusu "çekilmeyi" sormayınca Ecevit, kendisine yaptığımız daveti "Politikayı bırakmamı mı istiyorsunuz " şeklinde algıladı. 
     Oysa Ecevit'in politikacı kimliği gazeteci olarak "halkın nabzını" tutmasına "gündem"i izlemesine engel değil. 
     1990 sonbaharında Ecevit bunu, Milliyet adına çıktığı Ortadoğu gezisinde "Saddam röportaj"larıyla yaptı. Körfez'in ısındığı günlerde Ecevit, Bağdat'a uçarken Özal'ın "bir koyup üç alma" tezlerine şartlanmış medyayla dalgasını geçiyordu 
     "Tatile gidiyorum dersem inanır mısınız " 
     Saddam bile inanamamıştı bu ziyarete... Ecevit açıklık getirdi 
     "Ben hem politikacı hem gazeteciyim. Olup bitenleri yalnızca Batılı yayın organlarından izlemek beni rahatsız ediyordu. Irak'a gelmek ve sizinle de görüşerek olayları yakından değerlendirmek istedim. Saygın ve güvenilir bir Türk gazetesi olarak Milliyet benim için böyle bir ziyaret düzenlemeyi önerince de hemen kabul ettim." 
     Ecevit, bu görüşme nedeniyle başlangıçta "Özalcı kalemler"in hücumuna uğradıysa da "ne yapmak istediği" çok geçmeden anlaşıldı. 
     Manzara, Özal'ın Bush'la yaptığı telefon görüşmelerinin aksine 48 saatte bitecek gibi görünmüyordu Irak Kuveyt'i işgal ederken savaşı göze almıştı, ABD ve müttefikler kazansalar bile Saddam devrilmeyebilirdi. 
     Öyle de oldu. Gazetecilik işe yaramış Bülent Bey gözlemlerinde haklı çıkmıştı. 
     Ecevit'i, Milliyet TIR'ıyla Anadolu'ya davet ederken aklımızdan geçen, Başbakan'ın vatandaşın halini, ona anlatılanlar dışında görmesiydi. 
     Aslında Ecevit'in Türkiye'yi dolaşmanın ötesinde 11 Eylül'den bu yana savaş rüzgarlarının estiği dünyada Blair'in yaptığı gibi Bush'tan Pervez Müşerref'e "mekik diplomasi"siyle atağa geçmesinin tam zamanı. 1990'ların Ecevit'i öyle yapardı 
     
     







Ankara'nın merakı NATO 


Zor pazartesi 


Savaş günlerinde ekonomi 


Dövizdeki yanlış strateji 


Yeni bir dünya kurulurken Türkiye nerede 


Ecevit nasıl 


Ecevit'in gazeteci kimliği 


Anne, biz Ecevit’i neden seviyoruz 


Halk tayin etmeli 


Küreselleşmeye 11 Eylül darbesi 


IMF’ye göre sorun güven bunalımı’ 


</TEXT>
</DOC>
