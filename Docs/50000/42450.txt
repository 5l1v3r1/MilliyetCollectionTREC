<DOC>
<DOCNO> 42450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/son/sondun15.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin ısrarlı "Saldırılarla ilgim yok" 
</HEADLINE>
<TEXT>

     ABD'nin, kanlı saldırıların bir numaralı sanığı ilan ettiği terörist lideri Usame bin Ladin, bu saldırılarla ilgisi olduğunu bir kez daha yalanladı. 
     Pakistan'ın Peşaver kentinde bulunan Afgan İslami Basın Ajansı'na açıklama gönderen bin Ladin, ''ABD parmağıyla beni gösteriyor, ama bunu asla ben yapmadım'' ifadesini kullandı. 
     Bin Ladin, yardımcısı Abdüssamed aracılığıyla ajansa gönderdiği açıklamada, ''Bunu yapanlar, kendi çıkarları için yaptılar. Ben Afganistan'da yaşıyorum ve bu tür eylemlere izin vermeyen Emir'ül Mü'minun Molla Ömer'e bağlıyım'' diye yazdı. 
     ABD yönetimi, bin Ladin'i birinci sanık ilan etmiş ve beş yıldır Afganistan'da yaşayan bin Ladin'e karşı operasyon hazırlıklarına başlamış bulunuyor. 
     Bin Ladin, kanlı saldırılardan hemen sonra da bu işe karışmadığını söylemişti. 






</TEXT>
</DOC>
