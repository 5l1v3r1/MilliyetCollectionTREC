<DOC>
<DOCNO> 39143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/guncel/gun03.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeyh, İnci Kıraç'ın büyük dedesi 
</HEADLINE>
<TEXT>

İshak Alaton, Şeyh Küçük Hüseyin Efendi'nin, İnan Kıraç'ın eşi İnci Kıraç'ın büyük dedesi olduğunu söyledi 
     ÜMRAN AVCI İstanbul 

     İşadamı Üzeyir Garih'in cinayetinin ardından, işortağı İshak Alaton dün saat 19.00 sıralarında Garih'in Yıldız'daki evine gelerek basın mensuplarının sorularını yanıtladı. Alaton, Garih'in sık sık mezarını ziyaret ettiği Şeyh Küçük Hüseyin Efendi'nin İnci Kıraç'ın büyük dedesi olduğunu söyledi. 
     İçişleri Bakanı, İstanbul Valisi, Emniyet Genel Müdürü ve İstanbul Emniyet Müdürü ile birbuçuk saatlik görüşme yaptıklarını anlatan Alaton şunları söyledi 
     "Bize taziyelerini ifade ettiler. Bilgileri birlikte değerlendirdik. Bizden bazı mütemmim bilgiler istediler. Bu olayı kimin yaptığı hakkında bilgi veremeyeceğim çünkü bilmiyorum. Ancak eminim ki Türk emniyet kuvvetleri en kısa zamanda bunun arkasında kimlerin olduğunu herhalde ortaya koyacaklardır." 
     Dün şirketin üst düzey yöneticileriyle toplantı yaptıklarını ifade eden Alaton, vardıkları müşterek noktanın eski şevk ve azimle çalışmaya devam olduğunu söyledi. 
     
     Garih yaşamaya devam ediyor’ 
     İnsanların doğup yaşayıp zamanı gelince de ayrılacağını anlatan Alaton, "Ancak yarattığı eserler ölümsüz olabilir. Bazı müstesna insanlar öldükten sonra yaşamaya devam ederler. Garih bunlardan birisidir. Garih fani olarak dünyadan ayrıldı fakat yaşamaya devam ediyor, çünkü felsefesine inanmış 6 bin 400 kişilik Alarko Holding çalışanları sorumluluklarının idrakinde olan insanlar ve bu şekilde yolumuza devam edeceğiz" dedi. 
     Garih'in Eyüp Mezarlığı'nda bulunma nedenine de açıklık getiren Alaton şöyle konuştu 
     "Bu büyük insan dinler üstü bir müttefik, bir fikir insanı olduğunu ispat etti. Allah'a inanan her üç dinin aynı felsefede buluştuklarının idrakindeydi. Çünkü her üç dine de aynı yakınlığı duydu. Eyüp'te babasının çok güvendiği, çok inandığı, çok saygı duyduğu insanın mezarını arada sırada ziyaret ederek hem o yüce insanın ruhunu ş d ederdi ve babası ile de buluşurdu. Ne yazık ki orada hayatını noktaladılar." 
     Garih'in dinler üstü insanlararası kardeşlik ve birlikteliğin önemine inandığını anlatan Alaton, konuşmasını şöyle sürdürdü "Mezarlığa ziyarete gittiğini ne bana ne de oğluna da hiç söylemedi. Gazetelerde yazılan isim doğru, çünkü Can Kıraç'a sordum, o da teyit etti. Kıraç, iki belki de üç defa o mezarın başında Garih'i gördüğünü söyledi. Çünkü mezarda yatan aynı zamanda Can Kıraç'ın hanımı İnci Hanım’ın da büyük dedesi olurmuş." 
     



 GÜNCEL 

















</TEXT>
</DOC>
