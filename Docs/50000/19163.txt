<DOC>
<DOCNO> 19163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sondun16.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İrlanda Eğitim Bakanı, IRA mensubu olduğunu kabul etti 
</HEADLINE>
<TEXT>

     Kuzey İrlanda Eğitim Bakanı ve Sinn Fein'in üst düzey yetkililerinden Martin McGuinness, 1972'de Kuzey İrlanda'nın Londonderry kentinde meydana gelen ''Kanlı Pazar'' olayında, İrlanda Cumhuriyet Ordusu'nun IRA komuta kademesinde ''ikinci adam'' olarak görev yaptığını itiraf etti. 
     McGuinness, düzenlediği basın toplantısında, kendisinin bu görevde bulunup bulunmadığı yönündeki soruya, ''Evet'' yanıtını verdi. 
     Londonderry'de 30 Ocak 1972 tarihinde meydana gelen olayda, askeri birlikler, yürüyüş yapan göstericilerin üzerine rasgele ateş açmış, 14 Katolik gösterici hayatını kaybetmişti. Bu olay tarihe ''Kanlı Pazar'' olarak geçmişti. 
     ''Kanlı Pazar'' soruşturmasını yürüten mahkemeye taslak bildiri sunduğunu belirten McGuinness, yürüyüş sırasında hiçbir IRA birimi ya da silahının bulunmadığını ve İngiliz ordusuna ateş açılmadığını söyledi. McGuinness, mahkeme avukatlarına sunduğu taslak bildiride ''Kanlı Pazar'' sırasında ne yaptığı konusunda, ''tam, samimi ve dürüst'' bir açıklama yaptığını belirtti. 
     İngiliz paraşütçü askerleri, olaylar sırasında ilk ateşi sivillerin açtığını iddia ederken, ölenlerin yakınları, askerlerin hareketinin kışkırtma sonucu olmadığını ve saldırgan tarafın İngiliz askerleri olduğunu savunuyor. 






</TEXT>
</DOC>
