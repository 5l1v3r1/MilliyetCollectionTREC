<DOC>
<DOCNO> 46045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/guncel/gun05.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus uçağını S-200 vurdu 
</HEADLINE>
<TEXT>

78 kişinin öldüğü uçağın füzeyle vurulduğu kesinleşti. Kazayı soruşturan komisyon, "Ukrayna artık gerçeği kabul etmeli" açıklamasını yaptı 
     CENK BAŞLAMIŞ Moskova 

     İçinde 78 kişi bulunan Rus yolcu uçağının Ukrayna’nın fırlattığı bir füzeyle düştüğü artık büyük ölçüde kesinleşti. 4 Ekim’de meydana gelen kazanın nedenini soruşturmak amacıyla kurulan hükümet komisyonu, uçağın enkazı arasında Ukrayna’ya ait bir S - 200 füzesinin parçalarının bulunduğunu açıkladı. 
     
     Tipik 2 patlama 
     Komisyonun bir üyesi İnterfaks Ajansı’na, "Zor olduğunu biliyoruz, ancak Ukrayna artık gerçeği kabul etmeli’’ dedi. 
     Komisyon üyeleri, enkazı inceleyen İsrailli uzmanların da aynı görüşü paylaştığını söyledi. Uçak düştüğü sırada Ukrayna birlikleri Kırım’da füze denemeleri yapıyordu. Ancak Kiev, füzelerden birinin Rus uçağına isabet etmesinin teorik açıdan bile olanaksız olduğunu savunuyor. S - 200’ler, hedefe varmadan önce ve hemen sonrasında iki patlama yapıyor. Görgü tanıkları da Rus uçağında iki patlama yaşandığını söylüyor. 
     Bu arada, ünlü Rus tenisçi Yevgeniy Kafelnikov, Kremlin Kupası’nda kazandığı para ödüllünden 120 bin doları, uçak kazasında yakınlarını kaybedenler için başlatılan yardım kampanyasına vereceğini açıkladı. 
     
İsrailli yorumcu Uçak bilinçli düşürüldü      İsraelinsider isimli prestijli internet sitesinde çıkan "Siberian 1812 hakkında telaffuz edilemeyen senaryo" başlıklı yorumda, diğer bilinen senaryoların yanı sıra, 76 kişiye mezar olan Rus uçağının ABD'deki 11 Eylül saldırılarında olduğu gibi kaçırılmış olabileceği senaryosuna yer verildi. Yorumda, uçağın ABD, Rusya ya da Ukrayna'daki sivil ya da askeri hedeflere tehdit olabileceği endişesiyle füzeyle vurulmuş olabileceği ifade edildi. Teröristlerce tehdit edilmesi muhtemel askeri hedefler kapsamında ABD'nin Türkiye ve çevresindeki üslerine dikkat çekilen yorumda, ABD'nin bu tür olaylarda ateş ederek düşürme politikası izlemeye başladığı vurgulanarak, "11 Eylül'den sonra bu bir şok senaryo değil" denildi. 
     



 GÜNCEL 

















</TEXT>
</DOC>
