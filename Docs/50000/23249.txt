<DOC>
<DOCNO> 23249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/dunya/adun.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan’da isyan 
</HEADLINE>
<TEXT>

Bir grup asker Devlet Başkanı Şevardnadze’nin istifasını sağlamak amacıyla isyan başlattı. İsyancılar siper kazıp yaklaşanlara ateş açarken, Gürcistan Güvenlik Bakanı olayı darbe girişimi’ olarak nitelendirdi 
     CENK BAŞLAMIŞ Moskova 

     Rusya’nın etkisinden kurtularak Batı’ya yaklaşmaya çalışan Gürcistan’da bir grup asker Devlet Başkanı Eduard Şevardnadze’nin istifa etmesini sağlamak amacıyla isyan başlattı. 
     Gürcistan Ulusal Muhafızları’na bağlı 500 civarında asker, tatbikat için bulundukları yeri terkederek ülkenin doğusunda İçişleri Bakanlığı birliklerinin denetimindeki Pankisi vadisine girdi. 
     
Deneyimli askerler      Abhaz savaşına katılmış deneyimli askerlerin bulunduğu grubun komutanlığını Koba Otanadze ile Giya Tskrialaşvili yapıyor. Gürcistan Güvenlik Bakanı Vahtang Kutateladze, askerlerin izin almadan tatbikatı terkederek başka bir bölgeye girmesini "darbe girişimi" olarak değerlendirdi. Kutateladze, isyancı askerlerin Gürcistan ve yurtdışındaki çevrelerle bağlantılı olabileceğini söyledi, ancak ayrıntıya girmedi. 
     İsyancıların bulunduğu bölge kuşatılırken, başkent Tiflis’te başkanlık sarayı ve parlamento binası koruma altına alındı. Siper kazmaya başlayan isyancılar, bölgeye yaklaşan askeri savcılık aracına ateş açtı. 
     
Koşulları protesto      Devlet Başkanı Eduard Şevardnadze, Savunma Bakanı David Tevsadze’yi sorunu çözmekle görevlendirdi. Önce, isyancıların ordunun içinde bulunduğu zor koşulları protesto etmek amacıyla bu eylemi düzenlediği söylentisi yayıldı. Ardından, Rus İnterfaks Ajansı isyancıların Devlet Başkanı Şevardnadze’nin istifasını istediğini duyurdu. 
     Şevardnadze, Batı ile yakınlaşmaya çalışan ve Moskova’dan uzak duran bir lider. Gürcistan’daki isyan, Bağımsız Devletler Topluluğu’nun BDT Ortak Güvenlik Anlaşması’na üye ülkelerin Erivan’daki zirvesine rastladı. Gürcistan, ortak güvenlik şemsiyesi içinde yer almıyor. 
     
Rus NATO’su kuruluyor      Rusya’nın liderliğini yaptığı Bağımsız Devletler Topluluğu’na BDT üye altı ülke ortak bir güvenlik sistemi kurma kararı aldı. 
     BDT’nin Ortak Güvenlik Anlaşması’na bağlı ülkelerin zirvesi Ermenistan’ın başkenti Erivan’da yapıldı. Anlaşmaya Rusya, Belarus, Kazakistan, Ermenistan, Kırgızistan ve Tacikistan dahil. Rusya Devlet Başkanı Vladimir Putin, ortak bir güvenlik sistemi kurulmasını kararlaştırıldığını, ikinci aşamada ise ortak silahlı kuvvetler oluşturulacağını açıkladı. Zirveye katılan liderler, aşırı dinciler ve uyuşturucu kaçakçılığı ile mücadele amacıyla yakın bir gelecekte Orta Asya’da bir acil müdahale gücü kurulması kararı aldı. Bu gücün oluşturulmasıyla ilgili kararın Erivan zirvesinde verilmesi bekleniyordu. 
     



 DÜNYA 













</TEXT>
</DOC>
