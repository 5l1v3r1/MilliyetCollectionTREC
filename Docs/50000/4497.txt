<DOC>
<DOCNO> 4497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/soneko09.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Öksüz "'Telekom Genel Müdürü'ne tezgah kuranların o tezgahı başına yıkarım" 
</HEADLINE>
<TEXT>

     Ulaştırma Bakanı Enis Öksüz, Telekom Genel Müdürü İbrahim Hakkı Alptürk'e atfen bir gazetede ''Telekom'u sattırmayın'' başlığıyla yer alan haberin doğru olmadığını belirterek, ''Telekom Genel Müdürü'ne kim tezgah kurarsa kursun, o tezgahı bunların başlarına yıkarım'' dedi. 
     Bakanlar Kurulu devam ederken, toplantıdan ayrılan Öksüz, gazetecilerin konuya ilişkin sorusuna, şu karşılığı verdi 
     ''Bunu yazanlara teessüf ediyorum. Telekom Genel Müdürü'nün söylediği böyle bir söz yoktur. Ama biliyorsunuz, benim daha evvel söylediğim bazı şeyler var. O konulardaki susma hakkımı kullanıyorum. Telekom Genel Müdürü'ne kim tezgah kurarsa kursun, o tezgahı bunların başlarına yıkarım. Telekom Genel Müdürü'nün basında çıkan o sözleri yalandır. Yalan sözlere dayanarak yazı yazan köşe yazarlarına da teessüflerimi bildiririm. Bu mudur basıncılık, millete doğru haber vermek, kutsal görev yapmak varken... Bu kadar şerefli çalışan insanlar arasında yanlış birkaç ismin bulunmasından dolayı hiç üzülmeyin. Çok ayıp bir şey yapmışlar.'' 
     Öksüz, bir gazetecinin ''Telekom Genel Müdürü, 'Telekom özelleştirilmesin' dedi'' sözleri üzerine ise ''Hayır efendim, öyle bir şey demedi'' diye konuştu. Kurum ile ilgili özelleştirme yasasını çıkaran bakanın kendisini olduğunu ifade eden Öksüz, bu kanunun çıkmasında da Telekom Genel Müdürü'nün büyük katkılarının bulunduğunu dile getirdi. Öksüz, gazetede çıkan haberin ''uydurma, kurgulu ve yalan haber'' olduğunu yineleyerek, ''Böyle uydurma şeyler için ben bürokratlarımı hiç kimseye harcatmam'' dedi. Bakan Öksüz, Ulaştırma Bakanlığı Müsteşar Yardımcısı Tahir Dengiz'in ''Bir GSM şirketine bilgi sızdırdığına'' ilişkin haberlerin anımsatılması üzerine de konuyla ilgili gerekli araştırmayı yapacağını ifade etti. 




</TEXT>
</DOC>
