<DOC>
<DOCNO> 1229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sontur04.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DHKP C lideri, eylemlerin resimli romanını çizmiş 
</HEADLINE>
<TEXT>

     'Hayata Dönüş Operasyonu''nun ardından Çanakkale E Tipi Kapalı Cezaevi'ndeki koğuşlarda yapılan aramalarda bulunan belgelerden, Sabancı suikastının, örgütün cezaevindeki üyelerine örnek olay olarak anlatıldığı ve bu konuda eğitim amaçlı toplantılar yapıldığı ortaya çıktı. 
     Çanakkale E Tipi Cezaevi'ndeki mahkumların olay çıkardığı koğuşlardaki arama işlemleri tamamlanarak elde edilen belgeler bir dosyada toplandı. 
     Terör örgütünün cezaevi sorumlularının kaldığı koğuşlarda elde edilen belgeler arasında ilgililerin dikkatini çeken ve ''önemli'' olarak nitelenen çizimler de bulundu. 
     Terör örgütü DHKP-C'nin liderlerinden Ali Osman Köse'nin kaldığı koğuşta ele geçirilen belgede bir dosya kağıdına basit bir şekilde çizilen hedefler dikkati çekti. 
     Çizimlerde Özdemir Sabancı'nın öldürüldüğü Sabancı Center'in ikiz binalarının yanısıra, ABD bayrağının yer aldığı çok katlı bir bina, Milli Gençlik Vakfı'nın MGV ambleminin bulunduğu kare içine alınmış hedef ve sınır nöbetçi kulübelerine yönelik bir silah namlusundan ateş edilmesi canlandırılıyor. Çanakkale Cumhuriyet Başsavcılığı'na teslim edilen çok sayıda belgenin, terör örgütlerinin cezaevlerindeki faaliyetleri açısından önemli birer kanıt olduğu belirtiliyor. 




</TEXT>
</DOC>
