<DOC>
<DOCNO> 37663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sontur18.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremde yaşamını yitirenler mezarları başında anıldı 
</HEADLINE>
<TEXT>

     Marmara depreminin ikinci yılında, Kocaeli ve Sakarya'da depremde hayatını kaybedenler mezarları başında anıldı. 
     Adapazarı, İzmit, Gölcük, Derince ve Körfez'de, sabah saatlerinden itibaren mezarlıklara giden depremzedeler, mezarları temizleyip çiçek bıraktılar. Mezarların birçoğunu Türk bayraklarıyla donatan depremzedeler, daha sonra yakınları ve tüm deprem şehitleri için Kuranıkerim okudular. 
     Bu arada, ziyaretler sırasında hüzünlü anlar yaşandı. Mezarlıklara çocuklarıyla birlikte gelen çok sayıda depremzedenin, 2 yıl öncesini anımsadıkları ve gözyaşlarını tutamadıkları gözlendi. Öte yandan, İzmit, Adapazarı ve Gölcük'te belediyeler gün boyunca mezarlıklara ücretsiz otobüs seferi düzenlediler. 
     Depremde babasını ve iki kız kardeşini kaybeden 21 yaşındaki Kadir Sivri, onları hiç unutamadığını söyledi. 
     Kendisinin de 12 saat enkaz altında kaldığını belirten Sivri, ''Ben ve annem şans eseri kurtulduk, ama babam ile kız kardeşlerim öldüler. Onları kaybedince kurtulduğumuza sevinemedik'' dedi. 
     Deprem anınını da hiç unutamadığını dile getiren ve 12 saat süren çaresiz bekleyiş ile deprem sonrasında yaşanan acıların derin yara bıraktığını dile getiren Sivri, ''Çok büyük bir felaketti, bir daha hiç kimsenin böyle bir şeyi yaşamamasını diliyorum'' diye konuştu. 
     
     






</TEXT>
</DOC>
