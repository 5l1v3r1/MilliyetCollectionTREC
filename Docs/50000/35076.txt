<DOC>
<DOCNO> 35076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sondun12.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail-ABD ilişkileri gerginleşiyor 
</HEADLINE>
<TEXT>

     İsrail'in önceki gün Nablus'ta gerçekleştirdiği saldırı sonrasında ABD tarafından uyarıldığı belirtildi. 
     Ha'arezt gazetesine göre, Washington, ''Suikast operasyonlarını durdur. Bu bölgedeki çıkarlarıma zarar veriyor'' uyarısında bulundu. Gazeteye göre, saldırıdan sonra İsrailli yetkililerle bağlantı kuran Amerikalı yetkililer, ''ABD'nin bölgedeki çıkarlarını anlayın ve bunu aklınızda tutun'' dediler. 
     Ha'aretz, Amerikalı yetkililerin saldırıyı sert bir dille kınamalarına karşın, İsrail'i perde arkasında uyardıklarına dikkat çekti. Gazete, Washington'un, saldırıda Amerikan malı Apaçi helikopterleri kullanılması konusunda da İsrail'i kamuoyu önünde eleştirmekten kaçındığını belirtti. Haberde, dün akşam ABD Dışişleri Bakanı Colin Powell'ın, İsrail Başbakanı Ariel Şaron ile yaptığı telefon görüşmesinde Şaron'un ''ABD'nin kendi vatandaşlarını koruduğu gibi bizim de vatandaşlarımızı korumak hakkımız ve görevimizdir'' dediğini belirtti. Haberde, Powell'ın buna cevabı yer almadı. Ma'ariv gazetesi ise aynı telefon konuşmasına ilişkin haberinde, Powell'ın Şaron'a ''Pozisyonunuzu kesinlikle anlıyorum'' dediğini yazdı. 
     Öte yandan, İsrail'in Nablus'ta Hamas'ın Batı Şeria siyasi sorumlusu Cemal Mansur'u ve 2'si çocuk toplam 8 kişiyi öldürdüğü saldırı sonrasında Hamas'ın intikam alacağına kesin gözüyle bakılıyor. İsrail basını bugün, 100 bin kişinin katıldığı cenaze törenine ve olası intikam saldırılarına geniş yer ayırdı. 
     Ha'aretz, İsrail'in saldırı ile kimsenin başaramadığını başardığını belirterek, cenazede bütün Filistinli fraksiyonların tek vücut olduklarını yazdı. Yediot Ahronot ise ''100 bin kişi bağırdı 
     Hepimiz Hamasız'' manşetini kullandı. Gazete yorumunda, artması beklenen şiddetin Lübnan sınırında da çatışmaya neden olabileceği konusundaki endişeyi belirtti. Jerusalem Post gazetesi, İsrailli terör uzmanlarının, Nablus saldırısının şiddeti daha da tırmandıracağı konusundaki saptamalarına yer verdi. 
     Ma'ariv, Hamas'ın ''Bizde üst düzey İsrailli yetkilileri öldüreceğiz'' tehdidinin güvenlik çevrelerince ''Son derece ciddiye alındığını'' belirterek, başta Şaron ve Genelkurmay Başkanı Şaul Mofaz olmak üzere İsrailli yetkililerin etrafındaki korumanın daha da artırıldığını yazdı. 
     Gazete bir başka haberinde ise dün İsrail istihbarat servisleri tarafından hükümete sunulan raporda şu bilgilerin yer aldığını yazdı 
     ''Saldırıdan sonra Filistin tarafında panik başladı ve özellikle üst düzey Hamas yetkililerine yönelik koruma sıklaştırıldı. İsrail'in hedefi olmaktan korkan pek çok Filistinli yetkili yeraltına indi. Saldırı, Filistin tarafında utanç, karmaşa ve panik yarattı.'' Ha'aretz, saldırının Dışişleri Bakanlığı ile Ordu arasında da gerginliğe yol açtığını belirterek, bir bakanlık yetkilisinin ''Önceden haberimiz olsaydı savunma için hazırlık yapabilirdik. Şimdi bu saldırıyı savunmakta zorlanıyoruz'' dediğini belirtti. 







</TEXT>
</DOC>
