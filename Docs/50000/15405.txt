<DOC>
<DOCNO> 15405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/soneko22.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazarkasa eylemcisine 6 bin dolar verme sözü KESOB'da sıkıntı yarattı 
</HEADLINE>
<TEXT>

     Kayseri Esnaf ve Sanatkarlar Odaları Birliği KESOB Başkanı Mustafa Alan'ın, geçen hafta Başbakanlık binası önünde yazarkasa eylemi yapan esnafın 6 bin dolarlık borcunu ödeyeceği yolundaki sözü üzerine Kayseri'deki esnaflar da borçlarının ödenmesini isteyince, KESOB sorunu giderecek formül aramaya başladı. 
     Başbakanlık önünde Başbakan Bülent Ecevit'in binayı terk ettiği sırada yazar kasa atarak, tek başına eylem yapan Ahmet Çakmak'a borcunu ödeme sözü veren KESOB Başkanı Alan'dan, Kayseri'deki borcu bulunan diğer esnaflar da destek olmasını istedi. 
     Alan, düzenlediği basın toplantısında verdiği sözü yerine getirme uğraşında olduklarını belirterek, ''Ben bu sözü de mecazi anlamda söylemiştim. Ahmet Çakmak, bizim odamıza üye değil. Bu durumda odamız aracılığıyla bu parayı ödememiz mümkün değil. Şu anda formül arıyoruz'' dedi. Alan, bu arada, haftasonu Kayseri'de düzenlenen Esnaf Yürüyüşü'nde gözaltına alınan 11 esnafı tutuklu bulunduğu Kayseri Kapalı Cezaevi'nde ziyaret etti. Tutuklanan kişilerin provakatör olmadığını, hepsinin esnaf olduğunu belirten Alan, ''Hepsinin durumu çok iyi. Birebir tamamı ile ilgilendim. Şu anda avukatımız vekaletlerini alarak, 11 esnafın tutukluluk durumunun kaldırılması için bir üst mahkemeye başvurma çalışması yapıyor'' dedi. 




</TEXT>
</DOC>
