<DOC>
<DOCNO> 4384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/dunya/tur.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Rum - Ermeni dayanışması 
     Cenk BAŞLAMIŞ - MOSKOVA 

     Türkiye'ye karşı açtığı cepheyi genişletmeye çalışan Ermenistan, Kıbrıslı Rumlar'ın da soykırıma uğradığını ileri sürdü. 
     Ermenistan Parlamentosu Savunma ve Güvenlik Komitesi Başkanı Vahan Hovhannisyan, aşırı milliyetçi Taşnaksutyun'un 110. kuruluş yıldönümü nedeniyle Güney Kıbrıs'ta düzenlenen kutlamalara katıldı. Hovhannisyan, Taşnaksutyun'un önde gelen yöneticileri arasında yer alıyor. 
     Ermeni basınında çıkan haberlere göre, Hovhannisyan Rum Parlamentosu Savunma Komitesi Başkan Yardımcısı Lefderis Garras'ın da aralarında bulunduğu çok sayıda yetkiliyle görüştü. Garras, Rum Parlamentosu'nun sözde soykırımı tanıyan ilk parlamentolardan biri olduğunu hatırlattı ve iki halkın ortak bir mücadele yürüttüğünü söyledi. 
     
     Düşmek için sekiz yıl beklemiş 
     Sekiz yıl geçirdiği Beyaz Saray'ı terkettikten sonra New York'a yerleşen eski Başkan Bill Clinton, önceki gün New York'taki yeni evinin bahçesinde, köpeği Buddy ile oynarken, Buddy'nin oyununa geldi ve yere kapaklandı. Bush, kedisi ile köpeği arasında "şiddetli geçimsizlik" olduğundan, yeni evinde birini feda etmek zorunda kalmış ve Buddy için, çok sevdiği kedisini bir yakınına vererek evden uzaklaştırmıştı. Bush yere kapaklandıktan sonra korumalarının yardımı ile doğrulurken bu halini görüntüleyen foto muhabiri ve kameramanlara da gülümseyerek, "Hadi yine, iyi poz yakaladınız" diyerek takıldı. 
     
     Cezaevi çökünce mahkumlar kaçtı 
     Hindistan'ı vuran şiddetli deprem, bazı mahkumların kaçışı için fırsat doğurdu. Depremin merkez üssü yakınlarındaki Buj bölgesin'de cezaevinin çökmesi sonucu 188 mahkumun kaçtığı bildirildi. Hindistan haber ajansı PTI, Gucarat eyaleti İçişleri Bakanı Haren Pandy'ya dayandırdığı haberinde, kaçanlardan 50'sinin tehlikeli suçlu olduğunu açıkladı. Yıkılan cezaevinin 268 mahkumu barındırdığı kaydedildi. Bu arada güvenlik güçleri kaçan mahkumları yakalamak için seferber olduğu belirtildi. 
     


 DÜNYA 













</TEXT>
</DOC>
