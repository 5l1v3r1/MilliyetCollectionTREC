<DOC>
<DOCNO> 42571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/yazar/congar.html </URL>
<DATE> 2001/09/17/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Nasıl bir savaş 
</HEADLINE>
<TEXT>

     Japonya, 7 Aralık 1941’de, Amerikan Pasifik Filosu’nun merkez üssü Pearl Harbor’a baskın düzenledi. ABD’nin üç savaş gemisi battı, biri tepetaklak oldu, 120 uçağı kullanılmaz hale geldi ve çoğu denizci 2403 Amerikalı hayatını yitirdi. Baskını, imparator’un talimatıyla, biraz da isteksiz yöneten Japonya Emperyal Donanması’nın Komutanı Amiral Yamamoto’nun o günkü sözleri tarihe geçti 
     "Korkarım, uyuyan bir devi uyandırdık ve öfkeli bir kararlılıkla doldurduk onu." 
     11 Eylül 2001’de, Manhattan, Pentagon ve Somerset’te kadınlı, çocuklu çoğu sivil 5 binden fazla kişiyi hayattan koparan saldırılar, uyuyan bir devi uyandırdı ve öfkeli bir kararlılıkla doldurdu onu. 
     
Şimdi ne olacak      ABD’nin, saldırıları düzenleyen beyin ve para takımını, onların yardımcılarını, benzer eylemler yapma potansiyeline sahip ya da geçmişte yapmış başkalarını, bu oluşumlara destek veren ya da göz yuman devletleri hedef alan yeni savaşını, birkaç hafta, hatta birkaç ayla sınırlı düşünmeyin. 
     Bu savaşı, bir başlayınca her gün askeri eyleme sahne olacak kesintisiz bir harekat gibi algılamayın. Körfez Savaşı ile bir tutmayın. Tek bir cepheyle sınırlanmayacak, askeri güç kullanımının yanısıra siyasi saflaşmayı da içerecek, terörün mali kaynaklarının kurutulmasına önem verecek, birçok ülkede, ve tercihan o ülke hükümetleri ile işbirliği içinde, polisiye operasyonlarla ilerleyecek, bazı devletlerin rejimini değiştirme potansiyeli taşıyan bir savaş bu. 
     
Taliban’ın son demleri      Bütün parmaklar, daha önce Dünya Ticaret Merkezi 1993 , Suudi Arabistan’daki Amerikan askeri tesisleri 1996 , Kenya ve Tanzanya’daki ABD büyükelçilikleri ile Yemen’de demirlemiş USS Cole gemisini 2000 hedef alan saldırılarla da bağlantılı olduğuna inanılan Usame bin Ladin’i gösteriyor. ABD yetkililerinin kendi aralarında kısaca, adının ingilizce’deki baş harfleriyle OBL diye bahsettikleri Suudi kökenli liderin, 11 Eylül’ün baş sorumlusu olduğuna inanılıyor. 
     ABD’nin, harekatı Bin Ladin’in barındığı Afganistan’dan başlatacağının işaretleri çok. 
     Bu cephede verilecek savaşı, bir işgal senaryosu gibi algılamayın. 
     ABD Vietnam’dan ve SSCB’nin Vietnam’ı sayılan Afganistan’da yaşadıklarından ders aldığını söylüyor. Afgan batağına saplanma niyeti yok. Amaç, Başkan Bush’un sözleriyle, "Bin Ladin ile adamlarını deliklerinden çıkmaya zorlayıp kaçarken vurmak." 
     Afganistan’ın uzun süreli işgali düşünülmüyor ama Bin Ladin ile aynı kafadaki, onu yıllardır barındıran, teslim etmeyi reddedenTaliban Hareketi’ni dümende bırakma niyeti de yok. Afganistan muhtemelen bu savaşta yönetimi değişen ilk ülke olacak. Afganistan harekatı öyle anlaşılıyor ki, Pakistan’ın lojistik desteğiyle gerçekleşecek. ABD, iki uçak gemisi grubunu, Arap Denizi’ne doğru yola çıkardı. Hint Okyanusu’nda, Britanya’dan kiralanan Diego Garcia üssü ve Pasifik’teki Amerikan adası Guam hareketli. 
     Ancak Afganistan harekatında, gemilerden ya da B - 52’lerden atılacak füzelerle yetinileceğini sanmayın. Pilotlu bombardıman uçakları devreye girerse, özel kara timleri ülkeye dalarsa, ABD’nin özel Operasyonlar Komutanlığı’na SOCOM bağlı Delta Gücü timlerinin adını sık duyarsak şaşırmayın. 
     
Ortadoğu’da iki cephe      Washington’da edindiğim izlenim, savaşın diğer ve belki de daha zorlu cephesinin Ortadoğu’da açılacağı yönünde. 
     ABD, 11 Eylül saldırılarında, Kuzey Afrika ve Körfez ülkerindeki bazı islamcı grupların da rol oynadığı inancında. Bölge devletlerinin, bugüne dek bu gruplara tolerans gösterdiği, göz yumduğu kanısı Washington’a egemen. Şimdi, bu toleransa kesin bir son verilmesi isteniyor. 
     ABD, Suriye dahil 15 Arap ülkesine net bir mesaj iletti "Ya bizimlesiniz, ya karşımızdasınız " 
     Bu ülkeler şimdi açık bir saflaşmaya zorlanıyor. Ya ABD ile bir olup kendi ülkelerindeki terör odaklarının üstüne gidecekler ya da karşı cephede yerlerini alıp muhtemel bir ABD - NATO saldırısını bekleyecekler. Önümüzdeki dönemde, ABD’nin Yemen’de, Sudan’da, Cezayir’de nokta operasyonları yapmasına hazırlıklı olun. Mısır’da, Suudi Arabistan’da, Birleşik Arap Emirlikleri’nde, Pakistan’da, bu ülkelerin yönetimleriyle birlikte, kamplara, hücre evlerine baskınlar düzenlenmesini yadırgamayın. Benzer operasyonlar, Türkiye’de de, geçen hafta başladığı gibi, Avrupa’da da yayılırsa şaşırmayın. Şu anda yüksek olasılık sayılmasa da, Irak’ın son saldırılarla bağlantısı saptanırsa ya da Bush ekibi, Baba Bush’un ekibiyken yarım bıraktığı işi tamamlamak için mevcut uluslararası ortamı fırsat bilirse, Saddam Hüseyin’in de atış mevziine gireceğini hesaplayın. Washington’da ikinci bir Körfez Savaşı isteyenler olduğunu bilin. 
     
Değişen taktikler      Yeni savaşın yeni taktikler de getireceğinden emin olun. Amerikan halkının, kendisine yapılan saldırının karşılığını verme konusundaki öfkeli kararlılığının, daha önce benimsenmeyen birçok yönteme yeşil ışık yakabileceğini düşünün. 
     Son zamanlardaki gibi "sıfır zayiat" ilkesiyle hareket edecek bir ABD değil, şu anki ABD. Kayıp vermenin göze alındığını söyleyenler var Washington’da. 
     Merkezi istihbarat Teşkilatı’nın CIA , terörist grupların içine casus sokmasını, o grupların sicili kara üyelerini ajan tutmasını engelleyen ilkenin terkedilmesini isteyenler var. ABD’nin suikast düzenlemesini yasaklayan kararın değiştirilmesinden yana çıkanlar var. Sivillere zarar verilmemesi ilkesinin, ABD’nin elini kolunu bağlamaması gerektiğini düşünenler var. 
     "Temiz savaş" diye birşeyin mümkün olduğunu sanıyorduysanız eğer, unutun. 
     
     







Menderes'e saygı 


Onun arabası var’ 


Uludağ’ın eteklerinde 


Nasıl bir savaş 


Her alanda 12 dev adam ihtiyacı 


Yener Yermez’i mafya kullandı 


"Üçlük"lere güvenmek hükümete güvenmek 


Torumtay ve Körfez dersleri 


Çok para çok hayat mı 


Üretmek de dert satmak da dert 


</TEXT>
</DOC>
