<DOC>
<DOCNO> 9659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/spor/ysen.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hain piranhalar 
</HEADLINE>
<TEXT>

     Kontratak ERDOĞAN ŞENAY 

     Bakıyorum, Kadıköy’deki Fenerbahçe zaferleri sonrası bütün suratlar gülüyor... Taraftar ve yöneticiler mutlu... Bazı idarecilerin ardından önlerine uzanan kamera mikrofonlarına laf değil de, bal akıyor adeta... 
     Mustafa Denizli’nin soyunma odası mimarlığındaki sihirli yeteneklerini zamanında bir bir anlattığımız kişiler bile o günkü manalı bakışlarını terketmişler ve hayret verici bir şekilde birer birer Denizli uzmanı olmuşlar sanki... Olsunlar... Sonradan da gelişse, insanın hakikatle el sıkışması uygar kişi olabilmenin tam tarifidir bence... Evet, tribünler tıklım tıklım... Ekran başına oturup, "Fenerbahçe keyfi" yaşayanların sayısı ise on milyonlarla tarif edilebilir... Fenerbahçe’nin sahadaki futboluyla adeta, "Büyüme yarışı" yapan yeni tribünün yükselişi ise, Aziz Yıldırım ve yönetim ekibinin ne kadar da keyifli olduklarını kolayca aksettiriyor Fenerbahçe sevdalılarına. 
     Bazı can sıkıcı yazı ve beyanlara bakıp da, sakın suratınızı buruşturmayınız sevgili Fenerliler... Kendine konu bulamadığı belli kalem arkadaşımız, bilinen kehanetini yumurtlamış sayfasında. "Fenerbahçe iki maç kaybederse, Kadıköy’ün altı üstüne gelirmiş"... Yahu sen felaket tellalı mısın, yoksa "için mi öyle istiyor ". Efendi kendine gel... Fenerbahçe bu birlik ve beraberliği kurmak için bütün organlarıyla birlikte büyük uğraş verdi... Yönetim kurulu ve muhalif liste belki de tarihinde ilk kez yürek yüreğe vererek, birbirlerini destekleyerek, teknik heyetin arkasında dimdik durdular ve bu güzel haftalar böylece yakalandı... Yok, Oğuz, Başkan’a ispiyonculuk yapıyormuş da, bu yüzden teknik konular pamuk ipliğine bağlıymış Fenerbahçe’de... Yahu Mustafa Denizli, sekiz - on günde bir başkan ve yönetici gruplarla oturup, yemek yiyiyor ve ligde alınan yolun muhasebeleri yapılıyor tek tek... Bu gerçekleri araştırmadan şişirme yazdığına göre, ben yazılarını "kötü maksatlı gayretler" faslına alıyorum... Hem sayın hocam, Galatasaray dört yıl üst üste şampiyon olurken gıkınız çıkmadı da, şimdi mi sizleri korkular sardı Fenerbahçe şampiyon olacak diye .. Aman sevgili Denizli, işlerin gevşeyip, alarga olmasına sakın izin verme... Yoksa gördüğün gibi kenarda bekleyen "HAİN PİRANHALAR" tek tek dişlerinin sivriliğini göstermeye başladılar bile. 


 SPOR 





































</TEXT>
</DOC>
