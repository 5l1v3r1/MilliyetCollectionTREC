<DOC>
<DOCNO> 25929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/son/sondun03.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"PKK, Almanya'da en tehlikeli örgüt" 
</HEADLINE>
<TEXT>

     Alman Federal Anayasa'yı Koruma Dairesi'nin, anayasalarına karşı eylemlerde bulunan ve toplum düzenini sarsan veya bu nitelikleri taşıyan örgüt ve kuruluşlar hakkında hazırlanan raporunda, PKK'nın, Almanya için en tehlikeli örgüt olduğu kaydedildi. 
     ''PKK'nın yeraltında geniş bir örgütlenmeye gittiği'', ''silahlı mücadeleye, örgütün elebaşı Abdullah Öcalan'ın idamını önlemek amacıyla ara verdiği'', ''örgütün silahlı gruplarının Kuzey Irak'ta varlığını koruduğu'' görüşlerine yer verilen raporda, faaliyetleri Almanya'da yasaklanmış olan ERNK'nın adını değiştiren ve 32 alana ayırdığı 7 bölgede yeraltında yapılanan PKK'nın, diğer Avrupa ülkelerine göre Almanya'da çok daha fazla ve aktif taraftarını devreye sokabileceği belirtildi. 
     Raporda, PKK'nın faaliyetlerini finanse etmek için paraya ihtiyacı olduğu, bu gelirlerin, aidatlar, yayın satışları, toplantı giriş ücretlerinden sağlandığı, ancak gelirin büyük bölümünün yıllık bağış kampanyaları aracılığıyla elde edildiği ve her yıl 20 milyon Alman Markı tutarında para toplandığı kaydedildi. 
     Terör örgütü PKK'nın özellikle insan kaçakçılığı alanında faal olduğu, PKK'nın bu amaç için kurduğu ''ülke bürosu'' adını verdiği bir birimi bulunduğu belirtilen raporda, PKK'nın yönetim kademesindeki şahıslar hakkında açılan davalarda, Berlin, Dresden, Koblenz, Bavyera mahkeme, eyalet veya yüksek eyalet mahkemelerinin 8 kişiyi terörist örgüte veya suç örgütüne üye olmak suçlarından toplam 18 yıl hapis cezasına çarptırdığına yer verildi. 







</TEXT>
</DOC>
