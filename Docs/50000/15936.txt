<DOC>
<DOCNO> 15936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sonspo09.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Bursa’ya umutlu gitti 
</HEADLINE>
<TEXT>

     Beşiktaş, Birinci Lig’de 28. haftanın açılış maçında yarın Bursaspor ile yapacağı karşılaşma için otobüsle Bursa’ya hareket etti. 
     Son çalışmasını bugün Fulya Tesisleri’nde basına ve taraftara kapalı gerçekleştiren siyah-beyazlılar, öğleden sonra Bursa’ya gitti. Geçen haftaki Erzurumspor galibiyeti ve zirve yarışındaki rakiplerinin puan kayıplarıyla Avrupa kupalarına katılabilme yolunda yeniden umutlanan Beşiktaş, Bursaspor maçını da kazanmak amacında. 
     Kart cezalısı Nouma ile sakatlıkları süren Münch ve Shorunmu’dan yoksun Beşiktaş’ta, Teknik Direktör Christoph Daum ayrıca Khlestov, Murat ve Salih’i de Bursa kafilesine almadı. 
     Beşiktaş’ın, Bursaspor maçına, Fevzi, Ali Eren, Rahim, Sellami, Karhan, Tayfur, Ayhan, Bayram, İbrahim, Nihat, Ahmet 11’i ile çıkması bekleniyor. Bursa Atatürk Stadı’nda saat 20.00’de başlayacak maçı hakem Ünsal Çimen yönetecek. 




</TEXT>
</DOC>
