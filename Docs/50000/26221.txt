<DOC>
<DOCNO> 26221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sondun04.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail kontrol noktasında bekletilen Filistinli hasta öldü 
</HEADLINE>
<TEXT>

     Batı Şeria'da, İsrail askerlerinin kontrol noktasında beklettiği Filistinli hasta, böbrek yetmezliğinden öldü. 
     Filistin Yönetimi'nin açıklamasına göre, diyalize girmek için Nablus Hastanesi'ne giden böbrek hastası 44 yaşındaki Sabri Emin Mahmud, 15 dakikada hastaneye gidebilecekken, kontrol noktasında bekletilerek 3 saat sonra hastaneye ulaşmak zorunda bırakılınca yaşamını yitirdi. 
     Filistinli doktorlar, Nablus'un kuzeydoğusundaki Tulkarm köyünden gelen Mahmud'un hastaneye geldikten 12 dakika sonra can verdiğini belirterek, ''Daha erken gelebilseydi kurtulurdu'' dediler. Filistin Yönetimi'nin açıklamasında, hastanın ölümünden doğrudan doğruya İsrail hükümetinin sorumlu olduğu görüşü dile getirildi ve Filistin topraklarına uygulanan ablukanın, ''zulüm'' olduğu vurgulandı. 
     İsrail ordu yetkilileri ise, konunun araştırılacağını bildirdiler. İsrail ordusu, Haziran başında Tel Aviv'de bir Filistinli intihar komandosunca diskoteğe düzenlenen kanlı saldırıdan sonra Gazze Şeridi ve Batı Şeria'ya uyguladığı ablukayı sıkılaştırmıştı. 







</TEXT>
</DOC>
