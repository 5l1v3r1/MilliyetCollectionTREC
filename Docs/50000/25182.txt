<DOC>
<DOCNO> 25182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/soneko26.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan siyasetteki yeni oluşumlara destek 
</HEADLINE>
<TEXT>

     TÜSİAD Başkanı Tuncay Özilhan, ''Ülkeyi krizden kurtaracak olan IMF kaynağı değil ekonomi yönetimi anlayışının değişmesidir'' dedi. 
     Ege Sanayicileri ve İşadamları Derneği'nde ESİAD konuşan Özilhan, ülkenin yeni oluşumlar sürecinde bazı güçlükler yaşadığını belirtti. Türkiye'nin Güçlü Ekonomiye Geçiş Programı'nın eksik unsurları olduğunu, makroekonomik çerçeve ve dış kaynağın belirginleşmesinden sonra Türk ekonomisinin yeni krizler üretmeyecek şekilde yeniden yapılandırılmaya başlandığını anlatan Özilhan, bu süreçte de bazı güçlükler yaşandığını kaydetti. 
     Sivil toplum örgütlerine görev 
     Türkiye'de siyasi parti yapısı, devlet kurumları ve seçim ekonomisi uygulamalarının göze çarptığını belirten Özilhan, yapısal değişimin öncelikle siyasette yaşanması gerektiğini savundu. Hükümetin çalışma yöntemlerinde ve kamuoyuyla iletişim kurma konusunda ciddi sorunları bulunduğunu ileri süren Özilhan, ülkenin zor dönemden, çağdaş ve şeffaf yönetim anlayışıyla kavuşturulmuş istikrarlı ekonomiyle çıkılacağını dile getirdi. 
     ''Türkiye çok önemli değişimden geçiyor, kabuk değiştiriyor'' diyen Özilhan, bu süreçte sivil toplum örgütlerine önemli görevler düştüğünü söyledi.Hükümetin programa sahip çıkmasını beklediklerine işaret eden Özilhan, programın takipçisi olacaklarını, bundan sonra daha çok reel sektörün canlanması ve ihracatın artırılmasına yönelik çalışmalar yapacaklarını vurguladı. Özilhan, üretim ve ihracatın artırılması ve desteklenmesine yönelik hükümete baskı yapacaklarını bildirdi. 
     Programın uygulandığı ilk 2 haftada kamu ücretleri, buğday fiyatları ve tütün yasası konularında önemli tartışmaların yaşandığına ve yapısal reformlarda aksamalar gözlendiğine işaret eden Özilhan, Türkiye'yi krizden kurtaracak olanın IMF kaynağı değil, ekonomi yönetimi anlayışının değişmesi olduğunu savundu. 
     Kötü yönetiliyoruz 
     Tuncay Özilhan, yaşanan krizlerin, Türkiye'nin kötü yönetilmesinin sonucu olduğunu öne sürerek, şöyle konuştu 
     ''Hem ekonomimizin bugüne kadar oluşturduğu olumsuz birikim, hem bu birikimi aşacak yeni yapısal düzenlemeleri engelleyen siyasi kilitlenme esas olarak ülkeyi yönetenlerin kendi günlük iktidar çıkarlarını Türkiye'nin geleceğinden daha önemli görmelerinden kaynaklanmıştır. Toplumun tüm kesimlerini büyük sıkıntıya sokan ekonomik krizin sadece ekonomik dengesizliklerden değil, siyasi sistemdeki tıkanıklıktan, Türkiye'nin bir yönetim zaafı içinde olmasından kaynaklandığını hepimiz görüyoruz. Ekonomide uygulanmaya başlanan yeniden yapılanmanın, siyasi yapıların köklü dönüşümünü de kapsayacak şekilde ele alınması kaçınılmazdır.'' 
     Türkiye'yi krizlerden çekip çıkarmak için çağın gereklerine uygun, etkili ve verimli bir yönetim anlayışını yerleştirmenin gerekliliğinin anlaşıldığını kaydeden Özilhan, ancak bunun siyasiler arasında pek net anlaşılamadığını ve siyasi kilitlenmenin aşılamadığını gördüklerini bildirdi. 
     IMF'ye verilen sözü tutmamak olmaz 
     Buğday taban fiyatları ve Tütün Yasası konusunda yaşanan olumsuzlukları da değerlendiren Özilhan, şöyle dedi 
     ''Buğday taban fiyatı tartışması ele alınırsa IMF'ye verilen ve koalisyonu oluşturan üç parti liderinin imzasını taşıyan Niyet Mektubu'nda hükümetin ekonomik programın uygulanmasına ilişkin taahhütleri var. Altına imza atılan bir konuda hayır öyle yapmayalım da böyle yapalım demek, verilen sözü tutmamak olmaz. Bu kendi çıkarını ülke çıkarının üzerinde tutarak, sadece oy kaygısıyla siyaset yapma anlayışının bütün bu yaşananlara rağmen değişmediğinin göstergesidir. Tütün Yasası ile ilgili olarak da aynı gelişmeler yaşandı. Hükümet mensupları Türkiye'nin hassas bir dönemden geçmekte olduğunun, piyasaların bıçak sırtında dengelerini korumaya çalıştıklarının ve bu nedenle ağızdan çıkacak her söze ne kadar dikkat edilmesi gerektiğinin farkında değiller mi '' 
     Özilhan, programının, Devlet Bakanı Kemal Derviş'i kişisel olarak bağladığı yolundaki değerlendirmeleri eleştirerek, ''Bu durum Türkiye'yi hem uluslararası arenada sözüne güvenilmez bir ülke konumuna getirmekte hem de yeni siyasi ve ekonomik krizlerin altyapısını hazırlamaktadır'' dedi. 
     
     
     






</TEXT>
</DOC>
