<DOC>
<DOCNO> 39408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sonspo08.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli futbolcularımız Avusturya'ya gitti 
</HEADLINE>
<TEXT>

     A ve Ümit Milli Futbol Takımları, Slovakya ile oynayacakları maçlar için, bu sabah Avusturya'nın başkenti Viyana'ya gitti. 
     Slovakya ile 1 Eylül Cumartesi günü 2002 Dünya Kupası Grup Eleme maçında karşı karşıya gelecek olan A Milli Takım, 31 Ağustos Cuma gününe kadar hazırlıklarını Viyana'da sürdürecek. Aynı gün otobüsle maçın oynanacağı Bratislava'ya hareket edecek olan milliler, 2 Eylül Pazar günü İstanbul'a dönecek. 
     Milli Takımlar Teknik Direktörü Şenol Güneş, Slovakya maçının kendileri için büyük önem taşıdığını ifade ederek, ''İnanıyorum ki, oradan halkımızın yüzünü güldürecek bir sonuçla döneceğiz'' dedi. 
     Güneş, Viyana'da yapacakları çalışmalarla, Slovakya maçına iyi bir şekilde hazırlanacaklarını, bu karşılaşmayı kazanmaktan başka düşünceleri olmadığını da sözlerine ekledi. 
     Milli Takım Kaptanı Ogün Temizkanoğlu ise zorlu bir dönemece girdiklerini belirterek, ''Slovakya, ardından da İsveç maçlarından yüzümüzün akıyla çıkacağımıza inanıyoruz'' diye konuştu. 
     Türkiye ile Slovakya arasında 1 Eylül Cumartesi günü TSİ 20.45'te oynanacak karşılaşmayı Portekiz Futbol Federasyonu'ndan Vitor Manuel Melo Pereira, Carlos Manuel Ferreira Matos ve Bertino Cunha Miranda hakem üçlüsü yönetecek. 
     
     Ümitler de ümitli 
     Ümit Milli Takım Teknik Direktörü Raşit Çetiner de, 31 Ağustos Cuma günü Slovakya ile oynayacakları Avrupa Şampiyonası Grup Eleme maçı için ümitli konuştu. 
     Çetiner, şu an grupta ikinci sırada yer aldıklarını anımsatarak, ''Gruptan çıkmak için önümüzdeki 3 maçı da kazanmak istiyoruz ve buna inanıyoruz'' dedi. 
     Slovakya'nın güçlü bir ekip olduğunu belirten Çetiner, ''Rakibimizin gücünü biliyoruz ama, ben ve futbolcularım, Türkiye'ye galibiyetle döneceğimize inanıyoruz. Orada elimizden geleni yapacağız'' diye konuştu. 
     Çetiner, sakatlığı nedeniyle milli takımdan çıkarılan Fenerbahçeli Serhat Akın'ın yerine kadroya yeni bir oyuncu almadığını, belki Slovakya maçı sonrası yeni bir oyuncuyu kadroya dahil edebileceğini sözlerine ekledi. 
     Ümit Milli Takım da 30 Ağustos Perşembe gününe kadar hazırlıklarını Viyana'da sürdürecek. Aynı günü Bratislava'ya geçecek olan milliler, 31 Ağustos Cuma günü FC SKP Devin Stadı'nda TSİ 18.00'de Slovakya karşısına çıkacak. 






</TEXT>
</DOC>
