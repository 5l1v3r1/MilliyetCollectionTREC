<DOC>
<DOCNO> 40032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/sontur19.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
SP'li Bekaroğlu'ndan 30 Ağustos resepsiyonu için soru önergesi 
</HEADLINE>
<TEXT>

     Saadet Partisi Genel Başkan Yardımcısı Mehmet Bekaroğlu, Genelkurmay Başkanlığı'nın 30 Ağustos dolayısıyla düzenlediği resepsiyona partisinden ve AK Parti'den temsilci çağırılmamasına ilişkin olarak, Pazartesi günü Başbakan Bülent Ecevit'in cevaplandırması istemiyle TBMM'ye bir soru önergesi vereceğini bildirdi. 
     Bekaroğlu, partisinin genel merkezinde bir basın toplantısı düzenleyerek, Dünya Barış Günü'ne ve gündemdeki konulara ilişkin görüşlerini aktardı. 
     Sözlerine dünya ve Türkiye için barış temennisinde bulunarak başlayan Bekaroğlu, ''Ne yazık ki dünyada ve Türkiye'nin çevresinde Barış Günü'ne yakışmayacak görüntülerle dolu'' dedi. 
     Ülkede toplumsal barışın sağlanması için konuşma özgürlüğünün tanınması ve insanların potansiyel suçlu olarak görülmekten vazgeçilmesi gerektiğini kaydeden Bekaroğlu şöyle konuştu 
     ''HADEP Dünya Barış Günü dolarıyla Ankara'da bir açık hava toplantısı düzenlemek istedi. Bunda da aynı Genelkurmay Başkanlığı'nın vermiş olduğu resepsiyona bazı siyasi partilerin davet edilmemesinin gerekçesi 'tasarruftur' diye komik bir şekilde nasıl gerçekleşti aynı bu toplantıya izin verilmemesinin gerekçesi de inandırıcı değildir, komiktir. '30 Ağustosta hipodromda tören yapılacak, dolayısıyla törenden sonra hipodrom boşaltılamaz o sebepten dolayı toplantıya izin verilmez' gerekçesi gerçekten komiktir.'' 
     Toplumsal barış isteniyorsa İçişleri Bakanlığı'nın ve yetkililerin bu tür davranışlardan kaçınması ve düşüncenin rahat bir biçimde ifade edilmesine izin vermesi gerektiğini savunan Bekaroğlu, ''İnsanlar düşüncelerini ifade edemezse, barış tahsis edilemez. Konuşamazsak, tartışamazsak, birbirimizi anlamamız mümkün değil. Maalesef barışı bozan bu tür davranışlar, Türkiye'de hep devletten gelmektedir'' dedi. 
     Toplantının sonunda Bekaroğlu, Genelkurmay Başkanlığı'nın 30 Ağustos Zafer Bayramı dolayısıyla verdiği resepsiyona partisinden ve AK Parti'den temsilci çağırılmamasını ''gözardı edilemeyecek bir yanlışlık ve ayrımcılık olarak gördüklerini'' belirtti. 
     Bekaroğlu, ''Siyasi partiler demokratik parlamenter rejimin vazgeçilmez unsurlarıdır. Bu davranışı kim yaptıysa bu ilkeye ters düşmüştür ve büyük bir ayıp işlemiştir. Bu Türkiye Cumhuriyeti'nin iç barışını zedeleyen bir olaydır'' dedi. 
     Kimseyle polemiğe girmek istemediklerini dile getiren Bekaroğlu, parlamenter olarak Pazartesi günü Başbakan Bülent Ecevit'in cevaplandırması istemiyle TBMM'ye bir soru önergesi vereceğini bildirdi. 






</TEXT>
</DOC>
