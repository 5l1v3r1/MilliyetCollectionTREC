<DOC>
<DOCNO> 11783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/spor/spo03.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Luca da Sabır’ dedi 
</HEADLINE>
<TEXT>

Galatasaray’ın Rumen hocası daha önce "15 Mart’ta paralar ödenmezse, bırakırım" demesine karşın, dün oyuncularına anlayış beklediğini bildirdi 
     ERHAN TELLİ 

     SARI - Kırmızılı takımın hocası, yönetimin 15 Mart’ta futbolculara para ödememesi halinde, istifa edeceğini duyurmasına rağmen dün bu kararından vazgeçti. Rumen Teknik Direktör, oyuncularla bir toplantı yaptı, maddi kriz nedeniyle kulübün ödeme konusunda hiçbir şey yapamadığını ve kendisine de herhangi bir tarih vermediğini iletti. 
     LUCESCU, herkesten sabır istedi ve "Size verdiğim sözü biliyorum. Ama ülkenin içinde bulunduğu ekonomik krizi göz önünde bulundurmak gerekir. Şu an için hiçbir şey yapmayıp, sadece bekleyeceğiz ve işimizi düşüneceğiz. Bu yüzden ben de görevimin başındayım" dedi. Rumen hoca, sezon bitmeden paraların ödeneceğine dair garanti verdi. 
     TOPLANTI sırasında oyuncularının para konusunda iyice umutsuzlandıkları ve aralarındaki konuşmalarda "Anlaşıldı. Bize hazirana kadar para vermeyecekler" dedikleri öğrenildi. Futbolcuların hayli moralsiz oldukları, ancak hem ligde, hem de Avrupa’da yapacakları zorlu maçlar nedeniyle bir süre daha beklemeye devam edecekleri ifade edildi. 
     
Bu da Küçük Hagi      HAGİ’NİN küçük oğlu Ionis, dün sabah yapılan antrenman öncesinde Florya’ya gelip, babasıyla birlikte top oynadı. Ionis’in daha 1.5 yaşında olmasına rağmen, futbol topuna vurması ve peşinden koşması ilgi odağı oldu. Ionis’nın de tıpkı babası gibi sol ayağını kullandığı gözlendi. Bu arada sakatlığı süren ve Romanya’da tedavi olan Popescu’nun katılmadığı idmanda Lucescu şut çalışması yaptırdı. 
     
UEFA’da zorlu eşleşme      UEFA Kupası’nda yarı final eşleşmeleri de dün Nyon’da yapılan kura çekimiyle belirlendi. İspanya’dan Barcelona ile İngiliz temsilcisi Liverpool eşleşirken, diğer yarı final mücadelesinde de İspanyol Alaves ile Alman Kaiserslautern karşılaşacak. Kupada yarı final ilk maçları 5, rövanşları ise 19 Nisan’da yapılırken, 16 Mayıs’taki final maçına Almanya’nın Dortmund kenti ev sahipliği yapacak. 
     
Top artık FIFA’da      GALATASARAY, Hakan Şükür için istediği bonservis bedelini avukatları aracılığıyla FIFA’ya 18 milyon dolar olarak bildirdi. Inter ise daha önce şok yaratan teklifini tekrarlayarak 1 milyon dolarda ısrar etti. FIFA, iki kulübün anlaşamaması nedeniyle önümüzdeki hafta bonservis ücretini belirleyerek, açıklayacak. 
     


 SPOR 






















</TEXT>
</DOC>
