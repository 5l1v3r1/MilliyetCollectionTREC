<DOC>
<DOCNO> 18980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sondun12.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Filipinler'de kaos sürüyor...Muhalefet lideri tutuklandı 
</HEADLINE>
<TEXT>

     Filipinler'de muhalefet lideri Juan Ponce Enrile, darbe girişimine katıldığı suçlamasıyla tutuklandı. 
     Polis sözcüsü, aynı zamanda eski savunma bakanı olan Enrile'nin, başkent Manila'da bugün tutuklandığını açıkladı. 
     Aşırı sağcı askeri çevrelerle ilişki içinde olduğu öne sürülen Enrile'nin yurt dışına çıkışı yasaklanmıştı. 
     Üst düzeydeki bir istihbarat yetkilisi, Devlet Başkanı Gloria Arroyo'ya karşı pazar günü düzenlenen darbe girişiminden sonra aralarında Enrile'nin de bulunduğu birçok muhalif simanın tutuklanacağını söylemişti. 
     Cezaevinde bulunan eski devlet başkanı Joseph Estrada'nın serbest bırakılmasını isteyen binlerce kişi, dün gece başkanlık sarayına saldırmış, olaylarda üç kişi ölmüştü. 






</TEXT>
</DOC>
