<DOC>
<DOCNO> 41781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/soneko15.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar hala neden yükseliyor.. Uzman gözünden... 
</HEADLINE>
<TEXT>

     Marmara Üniversitesi İktisat Fakültesi Öğretim Üyesi Prof. Dr. Oktay Güvemli, ABD'de yaşanan olayların ardından dünya piyasalarında doların değer yitirmesine karşılık Türkiye'de yükselmesinin, Türk parasına olan güvensizliğin uzantısı olduğunu savundu. 
     Prof. Dr. Güvemli, doların bugün itibariyle dünyadaki seyrine paralel bir çizgiye geleceğini belirterek, Türkiye'deki hareketlerin spekülatif olduğunu söyledi. 
     Fiyatlardaki dalgalanmaların aynı zamanda vatandaşların tercihlerindeki bilinçsizliği de yansıttığını ifade eden Güvemli, doların değerlenmesinin, halkın hareketinin bilinçliliği açısından kötü bir gösterge olduğunu vurguladı. 
     Prof. Dr. Oktay Güvemli, şöyle konuştu 
     ''Kapitalist küreselleşmeye karşı bir terör eylemi gerçekleştiriliyor ve zarar görüyor. Parasının da zarar görmesi gerekir, zarar gördü de zaten. Tüm dünya para dışı kaynaklara yöneliyor, altın gibi. Para dışı kaynakların değer taşıyacağı bir süre yaşanıyor.'' 
     Doların tüm dünyada düşerken Türkiye'de neden değer kazandığı sorusunun cevabını bulmak için derin analizlere gerek olmadığına işaret eden Güvemli, şöyle devam etti 
     ''Türk parasından kaçınmanın doğal sonucu bunlar. En ufak olayda Türk parasından uzaklaşıyor vatandaş, kaçınca da dolara gidiyor. Yoksa doların büyük bir zafer kazandığından değil. Terör saldırısı belli hedeflere yönelmiş, parası, borsaları düşecek. Olumsuz etkilenir diye İstanbul Menkul Kıymetler Borsası'nı kapatıyorsun ama bir diğer değer kaybetmesi gereken değer olan parası, değerleniyor. Türkiye'de dolardaki yükseliş, Türk parasına güvensizliğin uzantısı. Ancak, sanırım bugün düşer ve dünyadaki seyrine yakın bir paralele girer.'' 
     
     'Dolar istikrar aracı' 
     İstanbul Üniversitesi İktisat Fakültesi Öğretim Üyesi Prof. Dr. Esfender Korkmaz ise doların sadece Türkiye'de yükselme eğiliminde olmadığını, gelişmekte olan piyasalarda da aynı gelişmelerin yaşandığını vurguladı. 
     ''ABD'de yaşanan terör olayının ardından Latin Amerika'da, Arjantin'de, Brezilya'da, bazı Doğu Avrupa ülkelerdinde de dolar değer kazandı'' diyen Korkmaz, sadece Türkiye'nin değil gelişmekte olan ülkelerin de doları önemli bir istikrar aracı olarak gördüğünü kaydetti. 
     Korkmaz, doların yükselmesinin ikinci nedeninin ise merkez bankalarının, terör eyleminden sonra olayın genişleyeceği ve dünyanın yeni bir ekonomik krize girme olasılığına karşı döviz rezervlerini artırmak zorunda kalmaları olarak açıkladı. 
     Prof. Dr. Korkmaz, bunun sonucunda rezervleri dolar olarak tutan ülkelerde dolara olan talebin arttığını ve Türkiye'nin de bu ülkeler arasında olduğunu vurguladı. 
     Prof. Dr. Esfender Korkmaz, şöyle dedi 
     ''Üçüncü sebep ise, Türk Lirası'na olan güven hala az. Doların başına ne gelirse gelsin Türk parasına olan güven az. Dolar en sıkıntılı döneminde dahi değer kazanıyor Türkiye'de. Petrol fiyatlarının artması ithalat için dövizi gerektiriyor. Petrol ihraç etmeyen ülkelerde de dövize olan ihtiyaç artıyor. Türkiye de bu ülkelerden birisi. Bu da bir dördüncü sebep.'' 






</TEXT>
</DOC>
