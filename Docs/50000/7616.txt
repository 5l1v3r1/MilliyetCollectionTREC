<DOC>
<DOCNO> 7616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/ekonomi/aeko.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli cip’lere inceleme 
</HEADLINE>
<TEXT>

Maliye Bakanlığı, milli futbolculara kim tarafından alındığı ortaya çıkmayan, futbolcular tarafından da veraset ve intikal vergileri ödenmeyen Mercedes cipler için inceleme başlattı 
     NEDİM ŞENER 

     Geçen yıl yapılan Avrupa Futbol Şampiyonası dönüşünden sonra haziran ayında Milli Takım oyuncularına kim tarafından alındığı tespit edilemeyen bir tanesi 75 bin Alman Markı değerindeki 16 adet Mercedes ML 300 model cip hakkında vergi incelemesi başlatıldı. 
     Parası Türkiye Futbol Federasyonu hesaplarından mı, başkan Haluk Ulusoy tarafından mı verildiği kesinleştirilemeyen cipler konusunda araştırma yapmak için Maliye Bakanlığı Gelirler Genel Müdürlüğü’ne bağlı iki gelirler kontrolörü görevlendirildi. 
     İncelemenin gelirler kontrolörleri gibi merkezi denetim elemanları tarafından yapılmasının nedeni bazı futbolcuların İstanbul dışındaki kulüplerden olması olarak gösterildi. 
     Kısa süre önce incelemeye başlayan kontrolörler, Türkiye Futbol Federasyonu’na gönderdikleri bir yazıyla, ciplerin alımını kendi bütçesinden gerçekleştirip gerçekleştirmediğini sordu. Futbol Federasyonu, Maliye’ye gönderdiği cevap yazısında ise ciplerin parasının kendi bütçesinden karşılanmadığını bildirdi. 
     Kontrolörler bunun üzerine Federasyon başkanı ile paraları Mercedes’in hesabına yatıran kişi veya kurumu bulmaya çalışacak. Böylece bugüne kadar muamma haline gelen cipleri kimin aldığı sorusunun cevabı da ortaya çıkartılacak. 
     Beyanlara bakılacak 
     Gelirler Genel Müdürlüğü’nden görüştüğümüz yetkililer, araştırmanın asıl amacının ivazsız intikal bedelsiz yoluyla Mercedes sahibi olan futbolcuların, bağış yoluyla elde ettikleri araçlar için beyanname verip vermediklerini incelemek olduğunu söylediler. 
     Maliyeciler futbolcuların 75 bin mark, o günkü kurlarla 21 milyar lira civarında olan araçları için yüzde 10 oranında yani 2 milyar tutarında vergi verecekler. 
     Veraset ve İntikal Vergisi Kanunu’na göre, bağış olarak ciplerine kavuşan futbolcuların, bağışı aldığı tarihten bir ay içinde vergi dairesine beyaname vermesi gerekiyor. Vergi dairesinin vereceği 15 günük ek süreden sonra vergi için er ay gecikme faizi uygulanıyor. Araştırma kapsamında cipleri kimin aldığının ortaya çıkarılması için futbolcuların da ifadelerine başvurulacağı belirtilirken, beyanname vermeyenler için vergi ve gecikme faizleri tahsil edilecek. 
     
     Ödeme kaydı Satır’ın üzerinde 
     BİLAL MEŞE 

     A Milli Futbol Takımı’mızın Avrupa Şampiyonası finallerine ikinci kez katılma başarısını bile gölgede bırakarak, "Parası kimden çıktı Vergisi nereye ödendi " sorularıyla spor gündeminde ilk sıraya oturan "cip krizi"nde ödeme kaydı Futbol Federasyonu Yönetim Kurulu Üyesi Burhan Satır’ın üzerinde çıktı. 
     Bakanlık tarafından soruşturma açılmasına rağmen Federasyon Başkanı Haluk Ulusoy’un konuyla ilgili sessizliğini sürdürmesi üzerine yaptığımız araştırmada, 16 cipin 1 milyon 200 bin mark tutan ödemesi resmi kayılara göre Burhan Satır tarafından yapılmış görünüyor. 
     Haluk Ulusoy’un bir süre önce danışmanlığını yapan daha sonra Ümit Milli Takımlar İdari Menacerliği ne getirilen Burhan Satır, Riva’daki randevu da, "Kayıtlarda sizin adınız görünüyor. Bu ciplerin parasını siz mi ödediniz " sorumuz karşısında önce panikle karışık bir tedirginlik yaşadı. "Bana beş dakika izin verirmisiniz " diyerek uzaklaştıktan sonra, yanıtını hazırlamış olarak geri döndü 
     "Hiç beklemediğim bir soruydu, şaşırdım. Evet kayıtlarda benim adım olduğu doğrudur. Ama ben beş kuruş ödemedim. Ayrıca baştan sona tertemiz, yasa dışı hiç bir yanı olmayan bir olaydır bu. İlla parası kimin tarafından ödendi diyorsanız bana bir hafta süre verin size tüm gerçeği açıklayayım." 
     


 EKONOMİ 
















</TEXT>
</DOC>
