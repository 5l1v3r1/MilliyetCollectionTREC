<DOC>
<DOCNO> 14108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sonspo06.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Cansun "Gerekli cevabı sahada verdik" 
</HEADLINE>
<TEXT>

     Galatasaray Kulübü İkinci Başkanı Mehmet Cansun, Beşiktaş maçında aldıkları galibiyete çok sevindiklerini belirterek, "Geçen hafta Perşembe günü sabaha karşı İstanbul’a gelen futbolcularımız, Beşiktaş karşısında aslanlar gibi mücadele etti" dedi. 
     Futbolcuların kendisinin beklentisinin üzerinde iyi bir mücadele ortaya koyduğunu vurgulayan Mehmet Cansun, tüm oyuncuları ve teknik direktör Mircea Lucescu’yu kutladığını söyledi. Cansun, bunların yanı sıra maç öncesinde bir sürü gürültü kopartıldığını da kaydederek, "Başkanımızın da söylediği gibi, oyunularımız herşeye cevabı sahada verdi. Onlar da kendilerine haksızlık yapıldığına inanıyorlardı. Oyuncularımız bu ülke için 2 milli maçta mücadele edip, tekme yediler" diye konuştu. 
     Galatasaray’ın, Avrupa Şampiyonlar Ligi’nde Real Madrid ile yapacağı çeyrek final maçıyla tarihe geçeceğini kaydeden Cansun, "İlk defa bir Türk takımı, Avrupa Şampiyonlar Ligi kurulduğundan bu yana çeyrek final maçı oynayacak, bu da tarihi bir başarıdır" dedi. 
     Bu organizasyonun daha önce Avrupa Şampiyon Kulüpler Kupası olarak yapıldığı zaman koşulların daha değişik olduğunu anlatan Cansun, şöyle konuştu "2 grubu da geçip çeyrek finale çıktık. Bizler şu anı yaşadığımız için durumu değerlendiremiyoruz. Ancak, tarih yazıldığı zaman elde edilen başarılar anlaşılacaktır. Hangi düzeydeki kurum böyle üst düzey organizasyonda Türkiye’yi temsil ediyor " Cansun, sakatlığı olan oyuncuların düzeldiği taktirde, taraftarların da desteğiyle Ali Sami Yen Stadı’ndan yeni bir zaferle ayrılacaklarına olan inancını da dile getirdi. 
     Cansun, sezon başında göreve getirdikleri teknik direktör Mircea Lucescu’dan çok memnun olduklarını söyledi. Cansun, Lucescu’nun, bu denli sıkıntı içinde çok başarılı bir grafik çizdiğini vurgulayarak, "Beşiktaş maçında da çok iyi bir taktik uyguladı ve galibiyette etkili oldu" dedi. 
     




</TEXT>
</DOC>
