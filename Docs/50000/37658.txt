<DOC>
<DOCNO> 37658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sontur13.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab Erener'in Bodrum konserine Maliye soruşturması 
</HEADLINE>
<TEXT>

     Sertab Erener'in dün gece Bodrum Kalesi'nde verdiği konserde numaralı biletlerin satılması sırasında yaşanan kargaşa nedeniyle, maliye ekipleri tutanak tuttu. 
     Sertab Erener, konserine başlamadan önce 17 Ağustos 1999'da yaşanan deprem felaketinde hayatını kaybedenler anısına izleyicilerden bir dakikalık saygı duruşunda bulunulmasını isterken, izleyenler bu isteği yerine getirdiler. 
     Numaralı biletlerin çift satıldığı iddiası nedeniyle konser öncesi giriş kapısında ve yerleşmede kargaşa yaşandı. Bazı izleyicilerin tüketici olarak kandırıldıkları iddiasıyla şikayet etmesi üzerine Bodrum Vergi Dairesi'nden gelen 4 kişilik ekip satılan biletlere el koyarak tutanak tuttular. Maliye koçanlarının olmadığı görülen konser biletlerinin üzerinde satış bedellerinin belirtilmediği, 15-40 milyon lira arasında bilet satıldığı öğrenildi. 
     Bu arada, Sertab Erener, olumsuzluklara rağmen sahnede başarılı performans göstererek, yaklaşık 2 bin 500 izleyiciyi coşturdu. 
     
     
     







</TEXT>
</DOC>
