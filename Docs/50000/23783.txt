<DOC>
<DOCNO> 23783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/guncel/gun11.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Tsunami araştırması bugün start alacak 
     İSTANBUL Milliyet 

     TÜBiTAK Marmara Araştırma Merkezi MAM Başkanı Prof. Dr. Naci Görür, İtalyan Urania Gemisi'nin Marmara Denizi'nde bugün çalışmalara başlayacağını belirterek "Gemi, Kuzey Anadolu Fayı'nın geometrisi ve tsunami potansiyeli üzerine araştırma yapacak" dedi. Görür, araştırmanın, İstanbul'a yakın kesimlerde yapılacağını vurgulayarak "Geminin işi, 17 Haziran'da bitecek" diye konuştu. 
     
     'Seli yaşamayan ahkam kesmesin' 
     ANTAKYA DHA 

     Antakya Belediye Başkanı İris Şentürk, "Sel afetini yerinde görmeyen ahkam kesmesin" dedi. Şentürk, düzenlediği basın toplantısında, "Antakya için çıkacak kredinin doğru yönde kullanılmasını diliyorum" diye konuştu. Belediyle Başkanı Şentürk, "Selin felakete dönüşmesinde payı olduğu saptanan yanlış imar planı karar ve uygulamalarının durdurulmasına karar verildiğini de sözlerine ekledi. 
     
     Hortum Tokat'ı fena tokatladı 
     Tokat'ın Tanyeli Köyü'nde çıkan hortum, büyük maddi hasara neden oldu. 42 evin çatısında hasar meydana gelirken yöredeki 98 dekar hububat alanı, 22 dekar yonca alanı, 950 adet kavak, 520 adet söğüt ağacı ve 150 adet meyve ağacı da zarar gördü. Köyde inceleme yapan Vali Mehmet Gündoğdu, vadide hava sirkülasyonu olduğunu, bunun da zaman zaman dolu ve hortumlara neden olduğunu belirtti. 



 GÜNCEL 
















</TEXT>
</DOC>
