<DOC>
<DOCNO> 48280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/ekonomi/eko04.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk nefes kamu bankalarından 
</HEADLINE>
<TEXT>

Kamu bankaları, yeniden yapılandırılacak kredilerde vade uzatımı için yüzde 25 olan asgari tahsilat oranını sıfıra düşürecek 
     SEÇKİN ÜREY ANKARA 

     Türkiye Odalar ve Borsalar Birliği’nin TOBB , sektör kurulları sonuç toplantısında, üretici sektörlerin reel sektör desteklenmesi için ilk somut adım kamu bankalarından geldi. 
     Toplantıya katılan BDDK Başkanı Engin Akçakoca, karşılıklar yönetmeliğinde esneklik sağlanabileceğini açıkladı. Kamu bankaları Ortak Yönetim Kurulu Başkanı Vural Akışık da kamu bankalarında yeniden yapılandırılacak krediler için vade temdidinde uzatma yüzde 25 olan asgari tahsilat oranının sıfıra kadar düşürüleceğini söyledi. 
     Ekonomi yönetimi, Varlık Yönetim Şirketini’nin kurulmasında kamunun öncülük yapacağını açıkladı. TOBB ise sadece büyük şirketlerin değil, KOBİ’lerin de eşzamanlı olarak desteklenmesini istedi. 
     
     1 milyar dolar istediler 
     TOBB ayrıca, Halkbank’a KOBİ’lerin desteklemesi için 1 milyar dolar kaynak aktarılmasını istedi. Ekonomi yönetimi de kamu bankalarının durumunu düzelttiğini, Halkbank’ın 500 milyon dolarlık katkı sağlayabileceğini, bu da yetmezse Dünya Bankası’na bağlı Uluslararası Finans Kurumu’ndan IFC kaynak sağlanabileceğini aktardı. 
     Toplantıda, KOBİ’lere Halkbank, diğer şirketlere Varlık Yönetimi Şirketi kanalıyla destek sağlanması kararlaştırıldı. İcra İflas Kanunu’nda yapılacak değişiklik ile temerrüt faizi uygulamasına bir standart getirilmesi için yasal girişimlerin hızlandırılmasına karar verildi. KOBİ’lerin desteklenmesi için teşvik uygulamasına devam edilecek. Halkbank’ın yanı sıra T. Kalkınma Bankası, T. Sinai Kalkınma Bankası ve Sinai Yatırım Bankası da KOBİ teşvik kredisi kullandıracak. 
     
     Top şimdi Maliye’de 
     Karşılıksız çekler ve protestolu senetlerle, yeniden yapılandırılan kredilerin Merkez Bankası takibinden çıkarılması için gerekli düzenlemelerle ilgili gerekçeler hükümete sunulacak. Maliye Bakanı Sümer Oral’ın vergiyle ilgili istekleri incelemesi gerektiğini belirtmesi üzerine bununla ilgili hafta içinde ayrı bir toplantı yapılması kararlaştırıldı. 
     



 EKONOMİ 
















</TEXT>
</DOC>
