<DOC>
<DOCNO> 37907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/sondun04.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'yi 100 bin gösterici protesto edecek 
</HEADLINE>
<TEXT>

     Uluslararası Para Fonu IMF ve Dünya Bankası'nın gelecek ay Washington'da yapacağı Güz Toplantıları sırasında küreselleşme karşıtı yaklaşık 100 bin protestocunun büyük boyutlu gösteriler düzenlemesi bekleniyor. 
     Gösterilere karşı polisin hazırlıklarıyla ilgili medyaya bilgi veren Washington Emniyet Müdürü Charles Ramsey, ''edindiğimiz istihbarata göre, protestocular, burada tarihin en büyük küreselleşme karşıtı gösterisini düzenlemeye hazırlanıyor. Ancak biz hazır olacağız. Gelecekleri varsa görecekleri de var'' dedi. 
     Ramsey, polisin bütün hazırlıklarına karşın, gösteriler sırasında ''mal kaybı meydana geleceğine'' kesin gözüyle baktıklarını da söyledi. Emniyet Müdürü Ramsey, 29-30 Eylül'deki toplantılar sırasında Washington'da görevli 6 bin polis memuruna ek olarak bölgedeki eyaletlerden 4 bine yakın güvenlik görevlisinin de kentte bulunacağını belirtti. Federal hükümetin de desteğiyle kentte alınacak güvenlik önlemleri çerçevesinde 35 milyon dolarlık yaklaşık 50 trilyon TL bir harcama yapılması öngörülüyor. İtalya'nın Cenova kentinde Temmuz ayında yapılan G-8 zirvesi sırasında düzenlenen gösterilerde kan dökülmesinin ardından IMF ve Dünya Bankası, normalde 6 gün sürmesi gereken Güz Toplantıları'nı 2 güne indirmişti. Bu konudaki talebin, ABD yönetiminden geldiği belirtildi. 







</TEXT>
</DOC>
