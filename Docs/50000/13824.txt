<DOC>
<DOCNO> 13824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sonspo06.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe kontra toplardan korkuyor 
</HEADLINE>
<TEXT>

     İkinci Futbol Ligi Yükselme Grubu'nda Hacılar Erciyes ile yapacağı karşılaşma için bugün Kayseri'ye giden Göztepe, kalesinde sık sık yaşadığı gol tehlikelerinden çekiniyor. 
     Elazığspor ve Hatayspor maçlarında büyük gol pozisyonları verdiklerini belirten kulüp genel kaptanı Bülent Maro, bundan sonra daha az risk alarak, garantili oyun oynayacaklarını söyledi. 
     Sarı-kırmızılı ekibin sürekli gol kovaladığını ve zaman zaman savunma kurgusunda aksamalar meydana geldiğini belirten Maro, ''Hacılar Erciyesspor, ilk 5 içinde yer alması muhtemel bir ekip ve çok genç bir kadroya sahip. Açıkçası çok çekiniyoruz'' diye konuştu. 
     Maro, sözlerini şöyle sürdürdü 
     ''Elazığspor maçında yenik duruma düşmemizden sonra, kalemizde 2-3 net pozisyon daha gördük ama maçı 7-1 kazandık. Hatayspor maçında da aynı sıkıntıyı yaşadık. Yani ani kontra toplarda 3'e 1, 3'e 2 gibi yakalanabiliyoruz. Bu da bizi zora sokuyor. Hacılar Erciyes çok genç ve diri bir ekip. Bu nedenle savunma emniyetini elden bırakmadan önce beraberlik için mücadele edeceğiz.'' Kurthan'ın 18 kişilik kadroda yer alacağını, İlkan'ın ise sarı kart cezalısı olduğunu belirten Maro, teknik kadronun bu maç için özel önlemler aldığını sözlerine ekledi. 




</TEXT>
</DOC>
