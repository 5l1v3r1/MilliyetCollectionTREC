<DOC>
<DOCNO> 9054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sonspo01.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom bu sezon sahasında üçüncü kez yenildi 
</HEADLINE>
<TEXT>

     Galatasaray, ligde Kocaelispor yenilgisiyle bu sezon kendi sahasında 3. yenilgisini aldı. 
     Sarı-kırmızılılar, ligin ilk yarısında Samsunspor'a 2-1 mağlup olduktan sonra, Denizlispor'a yine aynı skorla 2-1 yenildi. Galatasaray, son olarak kendi sahasında Kocaelispor'a 3-2 yenilerek, evindeki 3. mağlubiyetini almış oldu. 
     Ligde alt sıralardan kurtulma mücadelesi veren Kocaelisporlu futbolcular, maçın bitiş düdüğünün çalınmasıyla birlikte kazandıkları 3 puan nedeniyle büyük sevinç yaşadı. Körfez ekibinin futbolcuları, galibiyet sevincini maçı izlemeye gelen az sayıdaki taraftarıyla paylaştı. Galatasaray taraftarları da Kocaelispor futbolcularını aldıkları galibiyetten dolayı alkışladı. 
     Bu arada Kocaelispor, geçen hafta kendi sahasında Trabzonspor karşısında aldığı 3-2'lik galibiyetin ardından, Galatasaray'ı da aynı skorla mağlup ederek 2. güçlü rakibini devirmeyi başardı. Kocaelispor, son haftalarda aldığı galibiyetlerle ligde kalma şansını artırdı. 
     



</TEXT>
</DOC>
