<DOC>
<DOCNO> 44951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/ekonomi/aeko.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’nin durumunu değerlendireceğiz...’ 
</HEADLINE>
<TEXT>

Dünya Bankası Başkanı Wolfensohn, 11 Eylül sonrasında ortaya çıkan yeni şartlar dolayısıyla, Türkiye ve Arjantin’in durumunu yeniden değerlendireceklerini söyledi 
     EKONOMİ SERVİSİ 

     Dünya Bankası Başkanı James Wolfensohn, Türkiye ve Arjantin’in, ABD’ye 11 Eylül’de yapılan saldırılar sonrasında ortaya çıkan durumda yeni bir değerlendirmeye ihtiyaç duyabileceklerini söyledi. 
     Dünya Bankası Başkanı Wolfensohn, Reuters’a yaptığı açıklamalarda, Türkiye ve Arjantin’in zaten kendi içlerinde krizler yaşadıklarını ve değişen küresel koşullar bu iki ülkeyi daha zor günlerin beklediği anlamına gelebileceğini belirten Wolfensohn şöyle dedi 
     "Sanırım gerek Türkiye gerekse de Arjantin itibarlı ekonomik programlara sahipler. 11 Eylül’deki olaylardan sonra sermaye piyasaları varsayımlarında değişimler oldu ve bizim bu değişimlere bakmamız lazım. Bu gelişmeler ışığında olup bitenleri en azından yeniden değerlendirmemek çılgınlık olur" dedi. 
     Saldırılardan sonra bütün gözlerin Pakistan ve Afganistan’a çevrildiğini belirten Wolfensohn, dünyanın geri kalan kısmının da unutulmaması gerektiğine dikkat çekti ve Afrika’nın Dünya Bankası programlarında en büyük önceliğe sahip olduğunu teyit etti. 
     
     Afrikalı çocuklar tehlikede 
     Öte yandan, Dünya Bankası’nın tahminlerine göre, sermaye piyasalarından gelişmekte olan ülkelere olan taahhüt akışı, 2001’in geri kalan kısmında ayda 10 milyar dolara gerileyebilecek. Bu rakam bu yılın sekiz ayında ayda 15 milyar dolar civarındaydı. 
     Dünya Bankası ayrıca, 11 Eylül saldırıları sonrasında ortaya çıkan durum nedeniyle dünyada 5 yaşın altında çocuklardan 20 - 40 bininin ölebileceğini ve bunun da çoğunlukla Afrika ülkelerinden olabileceği tahmininde bulundu. 
     
Kesenin ağzını açacak’      Daha önce, uluslararası kredi kuruluşlarının bütçesini kısma tehdidinde bulunan Bush yönetiminin, bu tutumunu gevşetmesi bekleniyor. ABD’nin yönetiminin, misilleme için destek verecek dost arayışına girdiğine dikkat çeken Uluslararası Ekonomi Enstitüsü’nden Moris Goldstein, "Gelişen ülkeler, eskisine göre daha fazla ve kolay para bulacaklar. Türkiye ve Pakistan gibi ülkelere mali destek çok büyük bir olasılık olarak ortaya çıkıyor" dedi. 
     Bush’un, Pakistan ekonomisine destek için 50 milyon dolarlık bir kredinin serbest bırakılması emrini verdiğine dikkat çeken ve Türkiye’nin 5 milyar dolarlık IMF kredisi borcunun ertelenmesinde zorlukla karşılaşmayacağını belirten Goldstein’e göre, Türkiye, daha uzun vade ve daha fazla para koparacak. 
     



 EKONOMİ 























</TEXT>
</DOC>
