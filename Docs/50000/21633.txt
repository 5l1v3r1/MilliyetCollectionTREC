<DOC>
<DOCNO> 21633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/dunya/adun.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Borazan operasyonu 
</HEADLINE>
<TEXT>

İtalya’da korkulan oldu ve Berlusconi’nin müstakbel yardımcısı Fini, ülkedeki tek bağımsız televizyon olan RAI’nin yönetimini değiştireceklerini açıkladı. Yani RAI de sahibinin sesi olacak 
     DIŞ HABERLER SERVİSİ 

     Medya imparatoru Silvio Berlusconi’nin seçimi kazanması halinde İtalya’nın tek sesliliğe mahkum olacağını savunan Avrupa medyası haklı çıktı. Korkulan oldu ve Berlusconi yönetimi, ilk iş olarak, medyaya el atacağını ortaya koydu. 
     Yeni hükümette Başbakan Berlusconi’nin yardımcısı olmasına kesin gözüyle bakılan Gianfranco Fini yapığı açıklamada, seçim kampanyası sırasında merkez sağ "Özgürlükler Evi" adlı partiler bloğu ile Berlusconi aleyhine yayın yapmakla suçladığı devlet televizyonu RAİ’de geniş çaplı bir temizlik operasyonu yapacağını bildirdi. 
     Böylelikle 3 özel televizyonun patronu olan Berlusconi’nin RAİ’ye ait 3 kanalı daha kontrol altına alarak İtalya’daki 8 tv’den 6’sında söz sahibi olacağı şeklindeki eleştiriler gerçeklik kazanmış oluyor. Bir başka deyişle Berlusconi’nin, görsel medyayı iktidarının borazanı olarak kullanacağı anlaşıldı. 
     
RAİ kızdırmıştı      RAİ yönetimi, seçim kampanyası sırasında yayınlanan programların tarafsızlık ilkeleri çiğnenerek, merkez sağ "Özgürlükler Evi" ve Berlusconi aleyhine bir çizgide olduğu yolunda yoğun eleştirilere muhatap olmuştu. RAİ’nin bu yayınlarını "skandal" olarak niteleyen Fini, "Millet Meclisi ve Senato başkanlarının seçileceği 30 Mayıs tarihinin hemen ertesinde RAİ’nin başında yeni bir yönetim olacak" diye konuştu. 
     RAİ televizyonu özellikle Berlusconi aleyhindeki kitaplarıyla tanınan bir yazarla yapılan söyleşi programı olan "Satyricon" yüzünden şimşekleri üzerine çekmişti. 
     
Maço meclis      Son seçim sonucunda İtalyan parlamentosundaki kadın milletvekili sayısı azaldı. Yeni parlamentonun sadece yüzde 5’i kadın milletvekillerinden oluştu. Kadın vekil sayısındaki azalmaya karşın İtalyan parlamentosuna ilk kez homoseksüel ve lezbiyen üyeler girdi. Homoseksüeller Derneği Başkanı Franco Grillini Solun Demokratları’ndan, Lezbiyenler Derneği Başkanı Titti De Simone da Komünist Yeniden Oluşum Partisi’nden parlamentoya seçildi. 
     Merkez sağ ittifakı "Özgürlükler Evi"nin lideri Silvio Berlusconi’nin ise kuracağı yeni hükümette önemli bakanlıkları teknokratlara vereceği belirtildi. Cumhurbaşkanı Carlo Azeglio Ciampi ile görüşen Berlusconi’nin hükümeti kurma çalışmaları sürerken "Özgürlükler Evi" bloğu içinde yer alan Kuzey Birliği, Meclis Başkanlığı’na talip oldu. Kuzey Birliği lideri Umberto Bossi, "Demokrasiyi garanti etmek için Meclis Başkanlığını tercih ederim" dedi. 
     



 DÜNYA 











</TEXT>
</DOC>
