<DOC>
<DOCNO> 21201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo15.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Belçika'dan iki oyuncu ile anlaştı 
</HEADLINE>
<TEXT>

     Trabzonspor Kulübü Asbaşkanı Ömer Gürsoy, Gaziantepspor ile son yılların en güzel maçlarından birini oynadıklarını söyledi. 
     Gürsoy, 1-1'lik beraberlikle sona eren karşılaşmayı, her iki takımın da farklı bir biçimde kazanabileceğini de ifade ederek, ''Çok gollü bir maç da olabilirdi. Gaziantepspor'un galibiyete daha çok ihtiyacı vardı, özellikle ikinci yarı üzerimize fazla geldiler. Biz de rakibimizin üzerine geldiği anda savunmada verdiği açıkları değerlendiremedik'' dedi. Ligin bitimine az bir süre kala böyle yüksek bir tempoda oynanan karşılaşmanın ligde az görünür bir durum olduğunu da kaydeden Gürsoy, ''Son 5 haftayı galibiyetle kapamıştık. Aldığımız bu beraberlikle de 6 haftadır yenilmemiş olduk. Ligin son 2 haftasında da iyi sonuçlar almak istiyoruz'' diye konuştu. 
     
     Karahasan "2 oyuncu ile prensipte anlaştık" 
     Trabzonspor'un dış ilişkilerinden sorumlu yönetim kurulu üyesi Ali Karahasan, Belçika'da 2 yabancı oyuncu ile prensipte anlaştıklarını söyledi. Kulüp Başkanı Özkan Sümer ile birlikte hafta sonuna kadar Belçika'ya gideceklerini de belirten Karahasan, ''Bu oyuncular ve kulüpleri ile son bir görüşme yapacağız ve onları büyük olasılıkla Trabzon'a getireceğiz. Sözleşmeleri de Trabzon'da imzalamayı düşünüyoruz'' dedi. Karahasan, Bu iki oyuncunun birinin Belçika'nın Clup Bruges takımında forma giyen Lembi olduğunu diğerinin ise ismini şimdilik açıklamayacağını da sözlerine ekledi. 
     
     Metin'in penaltı keyfi 
     Öte yandan, Trabzonspor'un kalecisi Metin, Gaziantepspor maçında kurtardığı penaltı ile profesyonellik hayatında ilk penaltısını kurtardı. Bordo-mavili takımın file bekçesi geçen hafta bir ilköğretim okulunda katıldığı panelde, bir öğrencinin kendisine, Penaltı kurtardığınızda neler hissediyorsunuz sorusuna, Profesyonellik hayatımda hiç penaltı kurtarmadım. İnşallah bu özlemim kısa sürede sona erir ve bu duyguyu yaşarım yanıtını vermişti. Bu arada, bu akşam Trabzon'a gelecek bordo-mavili takım, yarın yapacağı çalışma ile Denizlispor maçının hazırlıklarına başlayacak. 







</TEXT>
</DOC>
