<DOC>
<DOCNO> 39004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/ekonomi/aeko.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusa TL çağrısı 
</HEADLINE>
<TEXT>

Hükümet, yurttaşların TL'ye destek vermesi için "ulusa çağrı" yapacak. Yerel yönetimler, kamu kuruluşları, ihale ve alım satımlarında tüm tarifelerle maliyetleri TL olarak ilan edecek 
     ZÜLFİKAR DOĞAN Ankara 

     Başbakan Bülent Ecevit imzasıyla tüm kamu kurum ları ile yerel yönetimleri de kapsayacak şekilde "Türk Lirası'na TL dönüş ve ulusal paraya itibar, dövizle fiyat ve tarife belirlemelerine son verilmesi" yönünde bir genelge hazırlanıyor. 
     Ecevit'in, perşembe günü yapılan Bakanlar Kurulu’nda TL'nin değer kaybından duyduğu kaygıyı dile getirerek bununla ilgili önlemlerin alınmasını istemesi üzerine bir çalışma komitesi oluşturuldu. 
     Başbakanlık Müsteşarı Ahmet Şağar'ın başkanlığında kurulan "TL'ye itibar, dolardan dönüş çalışma komitesi"nin, Maliye, Hazine, DPT, Merkez Bankası uzmanlarının da katılımıyla oluşturulduğu belirtildi. Kamu kuruluşlarına yönelik yayımlanacak genelgenin yanı sıra, Bakanlar Kurulu da üç liderin imzasıyla bir "ulusa çağrı" metnini kamuoyuna ilan edecek. Bu çağrıda, yurttaşlardan, birikimlerini döviz olarak tutmak yerine TL'ye dönüştürmeleri, döviz olarak yaptıkları birikimlerini, ekonomiye sokmak için bankalara yatırmaları istenecek. 
     Dövize yönelik "kısıtlayıcı, sınırlayıcı, baskıcı" önlemlerin düşünülmediği, döviz tevdiat hesaplarıyla ilgili bir düzenleme ya da önlem hazırlığının da bulunmadığı kaydedilirken, "gönüllülük" esasına dayalı ve öncelikle, sistem dışında elde, evde, kasada tutulan dövizlerin ekonomiye kazandırılmasının amaçlandığı belirtiliyor. 
     Başbakan Yardımcısı Devlet Bahçeli'nin üzerinde çalıştığı, yurtdışındaki yurttaşların birikimlerinin ülkeye getirilerek değerlendirilmesi, birikimlerin Türk banka sistemine girmesi yönündeki önlemlerin de sonuçlanma aşamasına geldiği bildirildi. 
     
Devlet doları terk edecek      İlk aşamada kamu kuruluşlarının birbirleriyle olan ilişkilerinde, ödeme ve alacaklarında, kamu mallarının satış ve fiyatlarının belirlenmesinde, döviz bazında bedel belirlenmesine son verilecek. 
     Başta, petrol ve petrokimya alanındaki kamu kuruluşları, Tüpraş Petkim, Botaş gibi kuruluşlar, enerji alanında faaliyet gösteren kuruluşlar, fiyatlarını TL olarak ilan edecekler. 
     Özellikle yerel yönetimlerin, belediyelerin, doğalgaz, elektrik, su gibi hizmetlerin bedelleri ile abonman bedeli, depozito, sayaç kirası gibi tarifeleri dolar ya da döviz bazında belirlemeleri ve bedel tahsili uygulamasına son verilecek. 
     Kamu mallarının alım satımı ve kiralanması ile ihalelerde de iş bedeli Türk Lirası olarak belirlenerek ilan edilecek. Özelleştirme ihalelerinde de benzer yöntemin uygulanması için formül arayışları sürerken, uluslararası ihalelerde, kamu kuruluşlarının ihale dosyası ve evrakı satışlarında da döviz bazından fiyat ve bedel ilanı uygulamasına son verilecek. 
     
Yabancı yatırımcıları 'davet' turuna çıkılıyor      Hazine Müsteşarlığı önümüzdeki ay içerisinde, Yabancı Sermaye Danışmanlık ve Destek Birimi'ni devreye sokacak. 
     Dünya Bankası ile ortaklaşa yürütülen çalışmalar sonuçlanma aşamasına gelirken, hazırlanan program çerçevesinde, yabancı yatırımcılara Türkiye'de yatırım çağrısı için Hazine bünyesinde oluşturulan bir heyet eylül, ekim aylarında bir dizi program dahilinde, Hollanda, Almanya, Avusturya, İspanya ve Fransa'yı kapsayan "yatırıma çağrı ve tanıtım" gezileri ve toplantıları düzenleyecek. 
     Bürokratik ayıklamalar sonrasında ise yabancı yatırım başvurularında, bürokratik işlem ve yazışma sayısı dörde kadar indirildi ve 20'nin üzerinde bürokratik işlem, devreden çıkartılarak, basitleştirildi. Bununla ilgili Hazine genelgesinin de tamamlanma aşamasına geldiği öğrenildi. 
     
İlk sinyal Ecevit’ten      Başbakan Ecevit, televizyonlarda canlı yayınlanan basın toplantısıyla, Türk Lirası ile birlikte reel ekonomiyi de güçlendirecek ve yastık altındaki birikimleri ekonomiye kazandıracak düzenlemeler yapılacağını' duyurdu 
     ANKARA Milliyet 

     Başbakan Bülent Ecevit, işadamlarının TL'ye değer kazandırmak için başlattığı kampanyaya destek vermek için televizyonlarda da canlı olarak yayınlanan bir basın bir açıklaması yaptı. Kampanyayı "sevindirici" olarak değerlendiren Ecevit, "Şu gerçeği de kabul etmeliyiz paramızın değer yitirişi ekonomideki sorunların nedeni değil sonucudur. Bu nedenle Türk Lirası’yla birlikte reel ekonomiyi de güçlendirmeliyiz" diye konuştu. 
     
     Valilere mektup 
     Önceki gün valilere bir mektup yazarak, kriz sonrasında kapanan sanayi kuruluşları hakkında somut bilgi istediğini söyleyen Ecevit, "Bu bilgileri Türkiye'de yatırım yapmak isteyenlere sunacağız" dedi. 
     
     Yabancı yatırımcı 
     Yabancı yatırımcının Türkiye'de çok ağır bürokrasiyle karşılaştığına işaret eden Ecevit, "Bu konuda bir yasa çalışması hazırladık. Meclis açılır açılmaz bunu devreye sokmaya çalışacağız" dedi. 
     Ecevit, yastık altındaki birikimlerin yatırıma dönüşmesi konusunda da ellerinden geleni yapacaklarını vurgulayarak şunları söyledi "Sadece dışarıdaki vatandaşların birikimleri değil, içerideki yurttaşların birikimlerini de Türkiye değerlendirebilmeleri için her türlü kolaylığı göstereceğiz" dedi. 
     
     Kıvrıkoğlu'nu işitmedim’ 
     Ecevit, bir soru üzerine geçen yıl yapılan MGK toplantısında Orgeneral Hüseyin Kıvrıkoğlu'nun siyasilerin değişmesi yönündeki sözlerini işitmediğini belirterek, "Bu haber nasıl dışarı sızdı bilemiyorum. Çünkü böyle bir haber yok. Ben de şaşırdım" dedi. 
     
     Vurgun da kuşku vardı 
     Başbakan, Bayındırlık Bakanlığı'nda başlatılan Vurgun Operasyonu'nun da ANAP ve MHP arasında bir soruna yol açmayacağını ifade ederek, "Başlangıçta bazı arkadaşların tereddütleri, kuşkuları oldu. Ama bu kuşkuların yersiz olduğu ortaya çıktı" dedi. 
     Milli Eğitim Bakanı Metin Bostancıoğlu'nun ülkücü kadrolaşmaya izin verdiği iddialarının ardından kendisinden istifasını istemediğini belirten Ecevit, "Milli Eğitim’le ilgili sorunları bakan arkadaşlarımızla birlikte değerlendireceğiz" dedi. 
     



 EKONOMİ 













</TEXT>
</DOC>
