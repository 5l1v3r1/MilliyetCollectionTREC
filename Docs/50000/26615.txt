<DOC>
<DOCNO> 26615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sondun09.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ateşkes konusunda topu Arafat'a attı 
</HEADLINE>
<TEXT>

     İsrail Kabine Sekreteri Gideon Saar, Amerikan Merkezi Haberalma Teşkilatı CIA Başkanı George Tenet'in planının başarısının, Filistin Devlet Başkanı Yaser Arafat'ın tutumuna bağlı olduğunu söyledi. 
     Saar, İsrail Radyosu'na verdiği demeçte, ''Arafat yapacağı işlerle denenecek. Terörizmi durdurur ve kışkırtmaları önlerse o zaman program ilerleyebilir. Aksi takdirde aylardır içinde bulunduğumuz durum devam eder'' diye konuştu. 
     Filistinli yetkililer, Ramallah kentinde yapılan Tenet ve Arafat görüşmesinde, İsrail ve Batı Şeria arasında Filistin topraklarında 500 metre derinlikte tampon bölge oluşturulması yolundaki İsrail talebine itiraz ettiklerini söylediler. 
     Adını açıklamayan yetkililer, İsrail'in Filistin topraklarına uyguladığı ablukayı kaldırması ve İsrail askerlerinin intifada başlamadan önceki mevzilerine çekilmesi için bir tarih belirlenmesini istediklerini de belirttiler. 
     Bu arada İsrail ve Filistinli yetkililere göre, Tenet'in planının ayrıntıları üzerinde çalışmak için bugün Filistin ve İsrailli güvenlik komutanlarıyla bir CIA yetkilisi biraraya gelecek. 
     Tenet'in toplantıya katılıp katılmayacağı açıklık kazanmadı. 
     Öte yandan Tenet ve Arafat görüşürken, Filistin liderinin karargahı dışında toplanan yüzlerce Filistinli, ''İntifada sürecek'' diye slogan attı. 
     Arafat'ın lideri olduğu El Fetih örgütünün liderlerinden Mervan Barghouthi, göstericilere, ''Buraya Şaron'u korumaya gelen CIA başkanına gitmesini söylemek için geldik. Arafat'a Tenet'e boyun eğmemesini ve Tenet'in tekliflerini reddetmesini söylüyoruz. Direnişimiz, işgal sona erinceye kadar sürecek'' diye konuştu. 
     
     Peres 'Tenet tarih açıklasın'Bu arada, İsrail Dışişleri Bakanı Şimon Peres, Amerikan Merkezi Haberalma Kuruluşu'nun CIA Başkanı George Tenet'in, İsrail ve Filistinliler tarafından kabul edilen ateşkes planının yürürlüğe girmesi için bir tarih açıklaması gerektiğini söyledi. Peres'in bugün Amerikan Dışişleri Bakanı Colin Powell'la Brüksel'de biraraya gelmesi bekleniyor. 







</TEXT>
</DOC>
