<DOC>
<DOCNO> 12603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/ekonomi/eko03.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel, kamu ayrımı yok 
</HEADLINE>
<TEXT>

Üç kamu bankasının ortak yönetim kurulu başkanlığı görevini kabul eden Acar, kadrosunu belirlerken, özel, kamu ayrımı yapmayacağını söyledi 
     KADİFE ŞAHİN 

     Üç kamu bankasının Emlakbank, Halkbank, Ziraat Bankası önümüzdeki hafta yapılacak genel kurullarından sonra bağlanacağı ortak yönetimin başına getirilmesi istenen Tansaş Yönetim Kurulu Başkanı Aclan Acar, bu görevi kabul etti. 
     Acar, önceki gün görüştüğü Devlet Bakanı Kemal Derviş’ten kendi kadrosunu oluşturmak için yetki aldı. Bu doğrultuda kadro belirleme çalışmalarına başlayan Acar’ın, isimleri belirlerken, kamu veya özel sektör ayrımı yapmayacağı öğrenildi. Atamasının önümüzdeki hafta tamamlanması beklenen Acar’ın, Derviş’le görüşmesinden sonra Tansaş’ın yanı sıra Osmanlı Bankası’ndaki yönetim kurulu üyeliği görevini de devrettiği belirtildi. 
     1988 - 1990’da Merkez Bankası İdare Merkezi’nde çalışan Acar, 11 yıl aradan sonra yeniden kamuda görev alacak. Acar’ın üstleneceği yeni görevi temsili’ değil, fonksiyonel’ bir görev olarak tanımladığı belirtiliyor. Acar’ın, kamu bankalarının ortak yönetim kurulu için belirleyeceği isimleri de ayrım yapmadan, kimler başarılı olacaksa’ ona göre seçmek istediği kaydedildi. 
     Tunaboylu gidiyor 
     Kamu bankalarının ortak yönetim kurulu başkanı aynı zamanda Ziraat Bankası’nın da başına geçeceği için, bankanın Genel Müdürü Osman Tunaboylu’nun emekliliğini istediği öğrenildi. Tunaboylu’nun dilekçesini Bakan Derviş’e sunduğu, Derviş’in ise yurtdışından dönene kadar beklemesini istediği öğrenildi. Halk Bankası Genel Müdürü Yenal Ansen’in de emekliliğini isteyeceği belirtiliyor. 
     
     BDDK bankaları dinleyecek 
     Bankacılık Düzenleme ve Denetleme Kulumu BDDK , mevduat kabul eden 40’a yakın özel sektör bankasının yöneticileriyle ayrı ayrı görüşerek, krizin sektörde ve her bir bankada yarattığı hasarı belirleyecek. Bugün başlayacak ve önümüzdeki hafta tamamlanacak görüşmelerde bankacılardan krizden çıkış için de öneriler alınacak. Buna göre, bankacılık sektöründe alınması gereken önlemler saptanacak. 
     


 EKONOMİ 


















</TEXT>
</DOC>
