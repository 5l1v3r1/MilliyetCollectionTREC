<DOC>
<DOCNO> 11364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sonspo12.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA PSG maçındaki olayları 21 Mart'ta görüşecek 
</HEADLINE>
<TEXT>

     UEFA Disiplin Kurulu, dün gece Paris'te Paris Saint-Germain ve Galatasaray futbol takımları arasında oynanan Şampiyonlar Ligi maçında çıkan şiddet olaylarını, 21 Mart'ta inceleyeceğini açıkladı. 
     UEFA sözcüsü tarafından yapılan açıklamada, ''Televizyondan göründüğü kadarıyla incelenmesi gereken ciddi olaylar meydana geldiği açıktır. Ancak eksiksiz bir rapor elimize geçmeden, ayrıntılı açıklama yapmak uygun değil'' ifadeleri yer aldı. 
     Bu arada, Fransa Gençlik ve Spor Bakanı Marie-George Buffet de olaylardan üzüntü duyduğunu ve yaptırım uygulanmasını istediğini söyledi. 
     Yayımladığı bildiride, ''olayların ciddiyetine göre yaptırım uygulanmasını'' isteyen Buffet, ''Bazı kişiler tarafından provoke edilen şiddet olaylarından üzüntü duyuyorum'' ifadesini kullandı. Bildiride, ''Böyle şiddet olaylarına hoşgörü gösterilemez. Bu olaylar cezası kalmamalı. Yetkililer tarafından uygulanacak yaptırımların olayların ciddiyeti düzeyinde olacağından şüphem yok'' denildi. Buffet, şiddet olaylarına karıştığı belirlenen kişilerin statlara girmesini yasaklayan kanunun uygulanmasını da istedi. 




</TEXT>
</DOC>
