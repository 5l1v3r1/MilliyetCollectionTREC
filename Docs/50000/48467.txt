<DOC>
<DOCNO> 48467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/ekonomi/eko03.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
THY atacak, satacak... 
</HEADLINE>
<TEXT>

Personel azaltma, ücretlerde indirim ve bazı uçak motorlarını satma kararı alan THY, daha önce 39 milyon dolar olarak planlanan tasarruf miktarını 59 milyon dolara çıkaracak 
     SİNAN TOROS İstanbul 

     Türk Hava Yolları THY Genel Müdürü Yusuf Bolayırlı, yılda 38.8 milyon dolar olarak planlanan tasarruf miktarının, 11 Eylül sonrası alınan ilave tedbirlerle 59 milyon dolara ulaşacağını açıkladı. 
     THY’nin ekonomik kriz ve 11 Eylül sonrası derin bir krize sürüklendiğine dikkat çeken Bolayırlı, şunları söyledi "Geçen yıla göre iç hatlardaki kapasite yüzde 27.4, trafik yüzde 35.6, yolcu sayısı yüzde 35.3 azaldı. Dış hatlarda kapasite yüzde 6.3, trafik 28.2 ve yolcu sayısı da yüzde 21.6’ya geriledi. Ayrıca ABD seferlerinde yüzde 49, tüm seferlerde ise yüzde 31 oranında azalma oldu." 
     
     3.2 milyar dolar ek yük 
     Bolayırlı, 338 çalışanın emekliye sevk ile birlikte 800 kişinin işten çıkarıldığını, yılbaşından bu yana işten çıkarılanların sayısının da bin 552’yi bulduğunu belirterek, "Eğer Afganistan’daki savaş yayılırsa, filomuzda 68 olan uçak sayısı da 51’e düşürülecek" dedi. Sigorta primlerindeki artış dolayısıyla yıl sonuna kadar 3.2 milyon dolar ek maliyetin gündeme geldiğini belirten Bolayırlı, THY’nin özelleştirilmesinde 2002’nin de "pek parlak görünmediğini" söyledi. 
     Krizin aşılması için kamudan katkı beklediklerini söyleyen Bolayırlı, Gelir Vergisi stopajlarının iki sene faizsiz ertelenmesini istedi. Bolayırlı bunun şirkete 39 trilyon lira katkı sağlayacağını söyledi. 
     
     Ayda 3 trilyon tasarruf sağlanacak 
     338 persolen emekliye ayrılacak. 
     335 ara yönetici kadrosu iptal edilecek. 
     450 part time personelin sözleşmesi 5.5 ay askıya alınacak. 
     Ücretler yüzde 10 indirilecek. 
     İki adet A310 300 uçağı yedek motorları satılacak. 
     Personele ilişkin kararlarla aylık 3 trilyon tasarruf sağlanacak. 
     
2100 kişi işsizlikten kurtuldu      ATİLLA ÖZSEVER 

     THY işvereni ile Hava - İş Sendikası arasında yapılan protokol sonucu, sendikalı 2 bin 100 kişinin işten çıkarılması önlendi. 11 Eylül olayından sonra havacılık sektörünün krize girmesi üzerine THY’de 2 bin 100 kişinin iş aktinin feshi gündeme geldi. 
     Sendika ile işveren arasında imzalanan protokola göre, işten çıkarma yerine tüm personele altı aylık süre için ayda 27 gün üzerinden ücret ödenmesi kabul edildi. 
     Personelin ayda üç gün izinli sayılması ve bugünlere ilişkin ücret ödenmemesi, maaşlarda ortalama yüzde 10’luk bir indirime denk geliyor. Kıdem tazminatı ve ikramiyelerin ise 30 gün üzerinden ödenmesi kabul edildi. SSK primi ve Emekli Sandığı kesintisi de yine 30 gün üzerinden yatırılacak. Emekliliği dolduran bin 100 personel, aşamalı olarak kurumdan ayrılacak. 
     



 EKONOMİ 

























</TEXT>
</DOC>
