<DOC>
<DOCNO> 34017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sontur15.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Dalgalı kurdan vazgeçme eğiliminde değiliz" 
</HEADLINE>
<TEXT>

     Başbakan Bülent Ecevit, bazı çevrelerin, bakan değişikliği olması durumunda işlerin düzeleceği yolunda bir izlenim yarattıklarını belirterek, ''Fakat, bunları ekonominin sorunlarıyla karıştırmamak gerektiğine inanıyorum'' dedi. 
     Ecevit program çıkışında dalgalı kur sisteminde hükümetin eğiliminin vazgeçme yönünde olup olmadığını soran bir gazeteciye ise Ecevit, şu yanıtı verdi 
     "Hayır, dalgalı kurdan vazgeçme eğilimi şu ana kadar gündemimize gelmedi. Tabi beklenenden daha olumsuz sonuçlar verdiği doğrudur dalgalı kurun. Ama dalgalı kur sürecine, yoluna bir kere girdikten sonra geri dönüş yapmak bir hayli zor onun bilinci içindeyiz. IMF ile görüşmelerimizde bu konuyu da değerlendireceğiz. Dalgalı kurdan dediğim gibi dönüş çok zor olur. Bunun olumsuz etkilerini nasıl ve ne ölçüde giderebiliriz. Son günlerde kendi aramızda ve IMF ile değerlindereceğiz." 
     Ecevit, TV8'de Doç. Dr. Emre Alkin'in sorularını yanıtladı. Başbakan Ecevit, siyaset-ekonomi ilişkisi konusundaki bir soru üzerine, şunları söyledi 
     ''Kasıtlı olarak kullanılıyorsa olumsuz. Ama, onun dışında doğal süreç içinde kullanılıyorsa ekonomi ile siyaseti birbirinden ayırmak aslında doğru değil. Çünkü, siyasetin çok önemli bir öğesi ekonomi. Aynı zamanda siyaset ve ekonominin psikolojiyle ilgileri de çoktur. Özellikle son zamanlarda ekonomik konularda halkın değerlendirmeleri büyük ölçüde psikolojik ortama da dayanmış oluyor. O bakımdan ilginç bir süreç yaşıyoruz.'' 
     Ecevit, bir başka soru üzerine, genç gazetecilerin bilgiye çok önem verdiklerini belirterek, toplumun, ülkenin, dünyanın nabzını yakından tuttuklarını ifade etti. Ecevit, şöyle devam etti 
     ''Bir de bunun dışında bazı köşe yazarları var ki, hepsi değil bazıları, masabaşı gazeteciliği yapıyorlar, daha çok masabaşındaki düşüncelerini kamuoyuna aktarmakla yetiniyorlar. Oysa, kamuoyundan etkilenmeleri çok önemli. Kamuoyuyla çok yakın ilişki içinde olması gerekiyor gazetecilerin. Bu arada, tabii ekonomi ile genellikle toplumsal olaylar çok hızlı gelişiyor. O bakımdan, bu hıza genç gazeteciler daha kolaylıkla adapte olabiliyorlar. Genç gazetecilerden herhangi bir şikayetim olmadı.'' 
     Ecevit, '' Türkiye ekonomisi iyiye gidecek, ama biraz sabredin gibi mesajları çok sık duyuyoruz. Sizin ağzınızdan duysak biz genç finansçılara ne derdiniz'' şeklindeki soruya şu yanıtı verdi 
     ''Genellikle borsa ve finans alemi siyasetteki gelişmelerden çok aşırı bir duyarlılıkla etkileniyorlar. Diyelim ki ben önünü ardını düşünmeden bir sözcük kullanmışım, bu sözcük hemen birtakım yorumlara yol açıyor. Tabii, bu yalnız benim için söz konusu değil, başka politikacılar için de... Onun için sözcükleri kullanırken son derecede dikkatli olmanız gerekiyor. Aksi halde herşey altüst olabiliyor. Benim son zamanlarda başıma bir hayli sık olarak geldi. Onun için şimdi daha dikkatli konuşmaya özen gösteriyorum.'' 
     Kabinede revizyon 
     Başbakan Ecevit, kabinede revizyon konusundaki bir soruyu yanıtlarken de, partisi DSP'nin revizyonu değil, düzen değişikliğini amaçladığını yineledi. ''Çok yüzeysel bir kavram'' olarak nitelendirdiği revizyon kelimesinin son zamanlarda çok yüzeysel bir şekilde kullanıldığını ifade eden Ecevit, şunları söyledi 
     ''Bazı çevrelerde, bakan değişikliği olursa işler düzelecekmiş gibi bir izlenim yaratılıyor. Gerçi, bazı bakanların zaman içinde görevlerinden ayrılmaları zorunluluğu ortaya çıkıyor. Ama, genellikle, aşırı ölçüde duyarlılık gösterildiği oluyor. İşte, sanki bakan sayısı veya Siyasi Partiler Yasası değişirse ekonomi de ferahlayacakmış gibi bir izlenim veriliyor. Aslında, Siyasi Partiler Yasası'nın değişmesinde yarar var, başka konularda da yarar var. Fakat, bunları ekonominin sorunlarıyla karıştırmamak gerektiğine inanıyorum.'' 
     Bir başka soru üzerine, halka güven vermenin çok öneminin bulunduğunu kaydeden Ecevit, ''Ama, halka güven verirken doğru tanılar, teşhisler koymakta yarar var. O bakımdan, özenli, dikkatli davranmak gerekiyor'' dedi. 
     Güven unsurunun, siyasette son derecede önem taşıdığını vurgulayan Ecevit, sözlerini şöyle tamamladı 
     ''Fakat, güven unsurunu yanlış, yanıltıcı biçimde kullanmamak gerekir. Politikacıların da, kamuoyunun da güven uyandırmaya büyük özen göstermeleri gerekir. Bu bakımdan, saydamlığın, şeffaflığın çok önemi var. Bunda, televizyonların büyük katkısı oluyor. Artık, Türk toplumundan hiçbirşey saklanamıyor, gözardı edilemiyor. Bunlar çok sevindirici gelişmeler. Sanırım dünyada en çok televizyon bulunan ülke de belki Türkiye. Bundan rahatsız olanlar var. Fakat, ben hiç rahatsız değilim.'' 
     







</TEXT>
</DOC>
