<DOC>
<DOCNO> 28941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sonspo12.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Basını "Hakan Roma'ya, Jardel Inter'e..." 
</HEADLINE>
<TEXT>

     Okan, Emre ve Hakan'ın takımı İnter'de, transfer iddiaları bitmiyor. Tutto Sport Gazetesi, İnter'in, Fiorentina'dan Chiesa ve Roma'dan Montella'yı transfer edeceğini iddia ederken, Montella'nın transferinin karşılığında, Roma'nın, teknik direktörü Fabio Capello'nun beğendiği futbolculardan Hakan Şükür, Zanetti ve Seedorf'dan birini istediği yazıldı. 
     Corriere dello Sport Gazetesi de, ''İnter, tekrardan Jardel'e döndü'' derken, Galatasaraylı Mario Jardel'in İtalya'da oynamak istediği ve mavi-siyahlıların transfer listesine girdiği öne sürüldü. Haberde ayrıca, Galatasaray Teknik Direktörü Lucescu'nun geçen pazar günü bir Alman televizyonuna, ''Jardel için ciddi teklifler İnter ve Lyon'dan geldi. Portekiz takımlarına gideceğini sanmıyorum'' dediği kaydedildi. 






</TEXT>
</DOC>
