<DOC>
<DOCNO> 21180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/soneko23.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeciler "Kamu sözleşmelerinde henüz anlaşma sağlanamadı" 
</HEADLINE>
<TEXT>

     Devlet Bakanı Mehmet Keçeciler, kamu sözleşmelerinde henüz anlaşma sağlanamadığını belirterek, ''Türk-İş ile Perşembe günü yeniden biraraya geleceğiz'' dedi. 
     Basın mensuplarının sorularını yanıtlayan Bakan Keçeciler, yaklaşık 450 bin kamu işçisini kapsayan toplu sözleşme görüşmeleri konusunda Devlet Bakanı ve Hükümet Sözcüsü Rüşdü Kazım Yücelen'in Bakanlar Kurulu toplantısının ardından yaptığı ''perşembe günü toplu iş sözleşmesinin yapılabileceği, bu konuda uzlaşma yolunda büyük adımlar atıldığı ve uzlaşma sağlandığı'' yolundaki açıklamasının hatırlatılması üzerine, ''Kamu sözleşmelerinde henüz maalesef anlaşma sağlanamadı'' dedi. 
     Asıl problemin kök ücretlerde olduğunu ifade eden Keçeciler, bu çerçevede 2 katrilyon liralık kaynağa ihtiyaç olduğunu, bu paranın henüz bulunamadığını kaydetti. 
     Belli hedeflerden vazgeçmenin söz konusu olmadığını ifade eden Keçeciler, masa başında bu işi bitirmek istediğini söyledi. 
     Görüşmeler çerçevesinde belli bir noktaya gelindiğini ifade eden Keçeciler, Türk-İş'in yüzde 5 refah payından, kendilerinin de eşel-mobil önerisinden vazgeçtiklerini anlattı. 
     Bakan Keçeciler, özel sektörde yapılan anlaşmaların ortada olduğunu belirterek, devletin fabrikasında çalışanların sendikanın kendi fabrikasında çalışanların 3 katı ücret aldığını söyledi. 
     ''Kendi işimiz gibi düşünmek mecburiyetindeyiz. Bu çerçevede çok yüksek para veremeyiz'' diyen Keçeciler, Türk-iş ile hedef enflasyonun uygulanması konusunda uzlaşmaya vardıklarını, ancak bütün dünyada olduğu gibi aşılan enflasyon kısmının yüzde 80'inin ödenmesini önermelerine karşın Türk-İş'in enflasyon farkının tamamının karşılanmasını istediğini söyledi. 
     Bakan Keçeciler, kriz ortasında 2 yıllık hesaplamaların zor olduğuna işaret ederek, çeşitli alternatifler de hazırladıklarını, ancak bunları Türk-iş Başkanı Bayram Meral ve sendikaya olan saygısı nedeniyle açıklamayacağını bildirdi. Bu arada, Bakanlar Kurulu'nda Konya'nın bazı ilçe ve beldelerindeki sel felaketinin verdiği zararlar hakında bilgi verdiğini belirten Keçeciler, bu yörelerin de selden zarar gören Antakya ve Osmaniye ile aynı kapsamda değerlendirileceğini bildirdi. 







</TEXT>
</DOC>
