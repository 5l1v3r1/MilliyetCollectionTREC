<DOC>
<DOCNO> 11532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sonspo05.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen "Sakat değilim" 
</HEADLINE>
<TEXT>

     Beşiktaş ile hafta sonunda deplasmanda karşılaşacak olan Trabzonspor'da, 18 kişilik maç kadrosuna alınmayarak İstanbul'a götürülmeyen Sergen Yalçın, kadroya alınmayışı ile ilgili olarak, ''Performans olarak kendimi hazır hissediyordum ve sakatlık ile ilgili bir problemim yoktu'' dedi. 
     Sergen Yalçın, bugün İstanbul'a götürülmeyen diğer futbolcu Zafer ile gerçekleştirdiği çalışma sonrasında yaptığı açıklamada, Teknik Direktör Sadi Tekelioğlu ile konuyla ilgili görüşme yapmadığını söyledi. Sergen, şöyle konuştu 
     ''Takımda bir hoca vardır ve kadroyu o belirler. Sahaya çıktığımız zaman elimizden geleni yapıyoruz. Demek ki performansmız yeterli bulunmamış. Bundan sonra çalışmalarımı sürdüreceğim. Trabzon halkı beni çok seviyor. Onlar bu durumu yanlış anlamasın. Sakatlığı nedeniyle Beşiktaş maçında forma giymek istemiyor biçiminde olayı algılamasınlar.'' 
     Kendisinin profesyonel bir futbolcu olduğunu belirten ve mayıs ayında sözleşmesinin bordo-mavili kulüple sona ereceğini anımsatan Sergen, şöyle devam etti 
     'Bana bir teklif yapılması, benim için gurur verici. Trabzospor için de bunun gurur verici olması gerekir. Ancak Trabzonspor ile görüşmeden ve bu kulüpten ayrılmadan hiçbir kulüple anlaşma yapmam. Beşiktaş Kulübü yöneticisi Yıldırım Demirören ile 18 yaşından beri görüşüyorum, ancak transfer konusunda hiç görüşmedik. Ayrıca kadroya alınmayışım, Trabzonspor'dan soğumam gibi bir düşünceye sebep olamaz.'' 
     Sergen, bonservisi sorunuyla ilgili de ''Şu an bonservisim Siirt Jet-Pa Spor'da, ancak sözleşmemdeki bazı maddeler yerine getirilmediğinden dolayı konuyu Futbol Federasyonu'na ilettik. Sanıyorum Futbol Federasyonu önündeki ilk toplantıda bu konu ile ilgili karar verecek ve inşallah serbest kalırım'' dedi. Milli takıma tekrar çağırılması halinde seve seve gideceğini de bildiren Sergen, ''Sakatlığım yok. Milli takım hocamız da olayları takip ediyordur. Zor bir ameliyat geçirdim ve kendimi toparlamam fazla bir zamanı aldı'' diyerek sözlerini tamamladı. 




</TEXT>
</DOC>
