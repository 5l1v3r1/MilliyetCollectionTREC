<DOC>
<DOCNO> 26764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/spor/spo01.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaleci bilmecesi 
</HEADLINE>
<TEXT>

Fevzi ile sözleşme yenileyen Beşiktaş, Shorunmu’dan da vazgeçmiyor. Teknik Direktör Daum’un, yabancı file bekçisi aramayı sürdürmesi de çelişki yaratıyor 
     KARTAL YİĞİT 

     SİYAH - Beyazlı kulüpte kaleci konusunda tam bir keşmekeş yaşanıyor. Önce Shorunmu ile iki yıllık mukavele yapıldı, ardından da gözden çıkarılan Fevzi ile sözleşme yenilendi. Teknik Direktör Daum’un, yabancı kaleci arayışlarını sürdürmesi üzerine, Nijeryalı kalecinin sözleşmesinin fesh edilmesi gündeme geldi. Şimdi de yönetici İbrahim Altınsay, Shorunmu ile sözleşmelerinin geçerli olduğunu, bir yabancı kaleci daha alacaklarını açıkladı. 
     ALTINSAY, "Daum kaleyi güvence altına almak istiyor. Shorunmu, 29 Haziran’da İstanbul’daki çalışmalara gelecek. Yine de, yeni kaleci arayışımız sürüyor" dedi. Hertha Berlinli Veit’in de herhangi bir kulüple anlaşmadığını savunan Altınsay, "Her an bu transfer de bitebilir" diye konuştu. Alman oyuncunun ve 1860 Münihli Nejat Aydın’ın bugün gelebileceği de bildirildi. Bu arada menajerler Hırvat Prosinecki’yi önerdiler. 
     
Ahmet kalıyor      BEŞİKTAŞ Menajeri Sinan Engin, iç transferde Ahmet Dursun ile anlaştıklarını, ancak tek sorunun sözleşmenin süresinde yaşandığını söyledi. Engin, Ahmet Dursun’un menajeriyle görüşüp, "Parasal konuları büyük ölçüde çözdük. Ancak Ahmet’le üç yıllık mukavele yapmak taraftarıyız. Kendisi bir yıllık istiyor" dedi. Ahmet Dursun’un yıllığına 600 milyar liraya kadar indiği bildirildi. 
     
Bilgili-Sümer zirvesiBeşiktaş ile Trabzonspor’un başkanı İstanbul’da bir araya geldi, Tamer ve Gökdeniz’in transferi için pazarlık etti 
     BEŞİKTAŞ Başkanı Serdar Bilgili, Trabzonsporlu Tamer ve Gökdeniz için dün Başkan Özkan Sümer ile masaya oturdu. Sümer’le yemek yiyen Bilgili’nin, bu transferler için Fazlı, Murat ve bir miktar para önerdiği öğrenildi. Sümer’in ise Bayram ve Ahmet Dursun’u talep ettiği ifade edildi. Tarafların önümüzdeki günlerde yeniden bir araya gelerek, transferleri netleştireceği bildirildi. 
     SİYAH - Beyazlı kulübün, Tamer’le yıllığı 500 milyara el sıkıştığı, bu futbolcunun bonservisinin açıklanmasını beklediği ileri sürüldü. Başkan Özkan Sümer, takas için önerilen isimleri Teknik Direktör Sadi Tekelioğlu’na bildireceklerini ifade edip, "Transferi takas yoluyla yapmayı planlıyoruz. Olumlu bir görüşme yaptık. Ama henüz bir sonuç yok" diye konuştu. 
     



 SPOR 























</TEXT>
</DOC>
