<DOC>
<DOCNO> 33964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sondun16.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'da 'DUL' kelimesi yasak 
</HEADLINE>
<TEXT>

     Hindistan'a bağlı Cammu Keşmir eyaletinde resmi kayıtlarda ''dul'' kelimesinin kullanımı yasaklandı. 
     Hükümet açıklamasında, dul kelimesinin kadınları bunalıma ittiği belirtilerek, Ulusal İnsan Hakları Komisyonu'nun tavsiyeleriyle hükümetin tüm devlet dairelerine talimat göndererek, kayıtlarda ''dul'' yerine ''ölenin karısı'' ifadesinin kullanılmasını istediği belirtildi. 
     Keşmir'deki insan hakları örgütleri 1989 yılı sonunda Keşmirli silahlı gruplarla güvenlik güçleri arasında başlayan çatışmalarda en az 10 bin kadının dul kaldığını bildiriyorlar. 
     Yeni Delhi yönetimine bağlı Cammu Keşmir'in bağımsızlığı için 10'un üzerinde Keşmirli silahlı grup mücadele veriyor. Eyalette 12. yılına giren çatışmalarda, şimdiye kadar resmi rakamlara göre 30 binden fazla, militanların saptamalarına göre ise 80 bine yakın insanın öldüğü bildiriliyor. 






</TEXT>
</DOC>
