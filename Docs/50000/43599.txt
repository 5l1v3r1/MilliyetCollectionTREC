<DOC>
<DOCNO> 43599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/guncel/gun01.html </URL>
<DATE> 2001/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç uzman Üç görüş 
</HEADLINE>
<TEXT>
Tehditler farklı farklı 
Emekli Org. Çörekçi, "İran füzelerine karşı elimiz kolumuz" bağlı derken, Bilgi Savaşı Uzmanı Tatar uyarıyor "Bizi siber terör bekliyor." Osman Erkul’a göre ise kimyasal silahta en büyük tehdit Irak. 
     ÖNAY YILMAZ İstanbul 

Silaha karşı silah şart      Hava Kuvvetleri eski Komutanı Emekli Orgeneral Ahmet Çörekçi, Ortadoğu’da bölgesel bir güç olmayı hedefleyen İran’ın, 8 - 10 yıl içinde nükleer silah temin edebileceğini ve kıtalararası füze üretebileceğini belirterek, "Uzmanlara göre nükleer, biyolojik, kimyasal NBC silahları füzelerle atma programını, karşı çabalara rağmen geliştiriyor. Ülkemiz için de potansiyel tehdit. Türkiye’nin buna karşı, uluslararası örgütler ve antlaşmalar desteğinde harekete geçmesi gerekiyor" dedi. 
     Komşu ülkelerden atılabilecek füzelere karşı herhangi bir füze tespit, teşhis ve füzesavar veya anti balistik bir sistemin Türkiye’de henüz mevcut olmadığını vurgulayan Çörekçi, şöyle konuştu 
     
     Elimiz bağlı kalmasın 
     "Caydırıcı olabilmek için silaha karşı silah’ mutlaka şart. Çünkü her ne kadar menzil açısından bazı kısıtlamalar getirilse de, gizliden gizliye birçok ülke bu füzelere sahip oluyor. Karşımızdaki nükleer balistik füzeler yaparken, bizim kalkıp da bu füzeleri yapmadan elimizin kolumuzun bağlı olmasını kabul etmiyorum." 
     Türkiye’nin de İsrail - ABD ortak yapımı Arrow füzelerini alabileceğini söyleyen Çörekçi, "Kriz nedeniyle gücümüz yetmese de NATO ve dost ülkelerden geçici olarak getirebiliriz. Tehdit altında kaldığımız zaman füzeye karşı füzesavar olması lazım" dedi. 
     Çörekçi, dünyada artık büyük savaşları doğuracak, iki kutbun tehdidinin kalmadığını belirterek, "Dini, etnik ekonomik, uyuşturucu, örgütlü suçlar, kaçakçılık, göçler tehdit oluşturacak. Bu mazlum ülkeler, daha büyük ülkelere karşı 11 Eylül’de olduğu gibi ne yapıp ne yapıp bir şeyler yapacaklar, bunu klasik kimyasal hatta nükleer silahlarla da yapabilirler. NATO eski Genel Sekreteri Manfred Wörner şunu söylemişti Az tehdit, az barışı yaşayacağız’. Buna katılıyorum" dedi. 
     
Türkiye kimyasal savaşa hazır      Türk Silahlı Kuvvetleri ve NATO ordularına kimyasal silahlara karşı cihaz üreten Rottest adlı şirketin sahibi Dünya NBC Konseyi üyesi Osman Erkul, Türkiye’nin kimyasal savaşa karşı hazırlıklı olduğunu söyleyerek, "Türkiye’nin elinde bol miktarda cihaz ve temizleme maddesi var. Askeri personel için koruyucu elbise de alındı. Saldırıya karşı hemen savunma yapacak şekilde ilaç da var" dedi. 
     Irak’ın elinde çok tehlikeli kimyasal gazların bulunduğunu anlatan Erkul, şunları söyledi "Bu gazların bir kısmı sinir gazı, bir kısmı yara yapıcı, bir kısmı öldürücü, bir kısmı da hastalık yapıcı. VX gazı en tehlikeli gazlardan biri. Yaklaşık 30 çeşit gaz var. 7 - 8 tanesi çok tehlikeli. Tabun, sarin, somon VX, kaleroin gazları var bunlar çok tehlikeli, 20 dakika içinde öldürüyor." 
     İran’ın bu cihazları almak için 3 - 4 aydır kendileriyle temasta olduğunu söyleyen Erkul, "İsrail, Suriye, Pakistan, Hindistan da girişimde bulundu. Afganistan alamaz çünkü pahalı, bu cihazları alacak güçleri yok" dedi. 
     
Bilgi savaşına hazırlanmalıyız      Bilgi savaşı uzmanı emekli Deniz Kurmay Albay Ali Tatar, haberleşmede artan hız ve kolaylığın, kötülere büyük bir planlama ve uygulama kolaylığı verdiğini anlatarak, "İnternetle cep telefonu, kötülerin kontrolünü zorlaştırıyor. Türkiye’nin acilen bilgi savaşına hazırlanması lazım" diye konuştu. Teröristlere karşı klasik silahlı mücadele organizasyonunun yetersiz kaldığını vurgulayan Tatar, "Hacker’lara karşı timler yetiştirmek, silahlı teröristlere karşı aynı yöntemleri uygulayacak askerler yetiştirmek gerekiyor. Dünya bu hazırlığı yapıyor" diye konuştu. 
     ABD’ye yapılan saldırıda bilgi savaşının birçok unsurlarının uygulandığının görüldüğünü belirten Tatar, şunları söyledi 
     "Uçakların bilgileri gizlendi, pilotların haber verme imkanları vardı ama bunun verildiğine dair bir şey okumadım. Anlaşılıyor ki engellenmiş. Şimdi bundan daha kötüsü bekliyor bizi. Siber terör yaygınlaşacak. Bilgisayar virüsleri, bilgisayar kurtları koyarak, programlara mantık bombaları, mikroplar yerleştirerek sistem bozulabiliyor. Yüksek güçte yönlendirilmiş radyo sinyali göndererek hedef elektronik olarak köreltilebiliyor." 
     



 GÜNCEL 















</TEXT>
</DOC>
