<DOC>
<DOCNO> 14002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/ekonomi/eko05.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük ortak, Süren’den hesap sordu 
</HEADLINE>
<TEXT>

Makina Takım genel kurulunda şirketin küçük ortağı Hamza İl, yöneticileri soru yağmuruna tuttu 
     EBRU SUNGUR 

     Faruk Süren’in şirketlerinden Makina Takım’ın genel kurul toplantısı önceki gün gerçekleştirildi. Ancak Makina Takım’ın genel kurul toplantısındaki oylamalar, alışılageldiği gibi, "Kabul edenler, etmeyenler, kabul edilmiştir" şeklinde yapılamadı. Toplantıya hazırlıklı giden şirketin küçük ortaklarından Hamza İl, sorularıyla şirket yöneticilerini terletti. Hamza İl, Makina Takım’ın grup şirketlerine yüksek sermaye artırımlarıyla kaynak aktarıp aktarmadığını, iştiraklerden alacakların tahsil edilmeme nedenini, 2.4 trilyon lira olan genel yönetim giderlerinin bu meblağa nasıl ulaştığını sordu. Makina Takım Yönetim Kurulu’na Ertan Ünsal, Kadri Feyzi Amaç, Mustafa İlhan Aran, Mustafa Süreyya Sezgin ve Faruk Süren’in seçilmelerine de red oyu veren İl’in soruları ile sorularına aldığı yanıtlar toplantı tutanaklarına geçirildi. 
     
     İştirakinden 5 trilyon alacaklı 
     Hamza İl’in sorularını, Makina Takım Yönetim Kurulu Üyesi ve Genel Koordinatör Süreyya Sezgin yanıtladı. Sezgin, İl’in, "Makina Takım Pazarlama’nın sermayesi son iki yılda 4 trilyondan 16 trilyona çıkarılmış. Borsadaki hiçbir şirketin bu kadar yüksek sermayeli pazarlama şirketi yok. Bu yöntemle kaynak transferi konusundaki gerekçeleriniz neler " sorusuna şu yanıtı verdi 
     "Makina Takım Pazarlama en büyük iştirakimiz olup bu şirket üzerinden değişik konularda yatırımlar yapılmıştır. Bu şirketin sermaye ihtiyacı doğduğunda sermayesi artırılıyor." 
     İl’in, söz konusu iştirakin Makina Takım’a olan 5 trilyonluk borcu için neden karşılık ayrılmadığını sorması üzerine de Sezgin, "Makina Takım Pazarlama’dan alacağımız şüpheli alacak değil. Bu nedenle karışılık ayrılmasına gerek yok" dedi. 
     


 EKONOMİ 
















</TEXT>
</DOC>
