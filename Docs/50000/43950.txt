<DOC>
<DOCNO> 43950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/siyaset/asiy.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis’in yalnız adamı 
</HEADLINE>
<TEXT>

ANAP Milletvekili Işın Çelebi’nin kaleme aldığı parti yönetimlerini suçlayan deklarasyon ortada kaldı. Çelebi de yöneticilerle bir sorunları olmadığını, kendisinin bile metni imzalamadığını söyledi 
     HAKAN ŞANLITÜRK, SALİHA ÇOLAK ANKARA 

     ANAP İzmir Milletvekili Işın Çelebi’nin kaleme aldığı ve bir grup ANAP milletvekilinin imza attığı deklarasyon destek bulmadı ve "küskünler hareketi" olarak kaldı. 
     ANAP yönetimi, girişimin bazı "isyancı" milletvekillerinin makam beklentilerinin gerçekleşmemesinden kaynaklandığını belirtti. ANAP Grup Başkan Vekili Nihat Gökbulut ise şimdilik disiplin müessesesinin işletilmeyeceğini söyledi. ANAP Genel Başkanı Mesut Yılmaz’ın, parti içi muhalefetin önde gelen isimlerinden Eyüp Aşık başta olmak üzere "rahatsız" milletvekilleriyle görüşmeyi planladığı belirtildi. 
     ANAP’ta parti yönetimiyle sorunları olan, bakanlık beklentilerine yanıt verilmeyen bir grupla birlikte harekete eden Çelebi, 20 Eylül’de kaleme aldığı deklarasyonu iktidar ortaklarının muhalif vekillerine de gönderdi. Önceki gün imzaya açılan metne önce 80 vekilin imza attığı açıklandı. Kulislere bomba gibi düşen bu haber üzerine, metnin içeriğinden çok, hareketi başlatanlar tartışma konusu oldu. 
     Deklerasyoncuların Meclis kulislerinde küskünler hareketi’ne benzetilmesi, metnin içeriğine destek veren iktidar ortağı MHP ve DSP içindeki muhaliflerin bile geri çekilmesine ve Çelebi’nin yalnız kalmasına neden oldu. DYP Grup Başkanlığı ise DYP’lilerin imza vermelerinin söz konusu olmayacağını açıkladı. 
     
     Girişim geri tepti 
     Deklarasyonda parti yönetimleri "oligarşik" ve "vizyonsuzluk" ile suçlanırken, tüm bu açıklamalardan dün geri adım atıldı. Çelebi, yöneticilerle bir sorunları olmadığını, kendisinin bile metni imzalamadığını, 80 vekilin de metni "gönülden" desteklediğini öne sürdü. Milliyet TIR’ına atıfta bulunan Çelebi şöyle konuştu 
     "Parti genel başkanları bize karşı negatif tavır alacaktır. Milliyet Gazetesi’nde TIR’la dolaşan yazarları gibi halkın sorunlarını dile getiriyoruz. Hepimiz partilerimizde kalacağız. Bu partilerüstü bir hareket. Bizim parti yönetimleriyle sorunumuz yok. Liderlerle ilgili bir sorunumuz yok." 
     
Diyalaog Grubu da deklarasyon hazırlıyor      ANAP’lı Işın Çelebi ve bir grup milletvekilince hazırlanan deklarasyonun ardından TBMM Diyalog Grubu da aynı yönde bir çalışma başlattı. Üyeler deklarasyon gündemli toplantı isteyince, Diyalog Grubu Başkanı Kamran İnan da bu yönde bir hazırlık içinde olduğunu ancak Anayasa görüşmeleri nedeniyle ertelediğini bildirdi. İnan, hazırladığı bir sayfalık taslak metin hakkında da bilgi verdi. "Türk milletine" diye başlayan taslakta siyasi, ekonomik ve sosyal göstergelerin dibe vurduğu, buna karşılık ülke yönetiminde boşluk olduğu vurgulanıyor. Hükümeti oluşturan partilerin liderleri sağduyuya davet edilirken, ülkenin içinde bulunduğu karanlık tablodan ancak milli birlik ve beraberlik heyecanı içinde çıkılabileceği belirtiliyor. 
     
Koalisyon liderleri deklarasyona aldırmadı      Başbakan Bülent Ecevit, gazetecilerin "Deklarasyon için ne düşünüyorsunuz " sorusuna, "Öyle bir metin görmedim. Bir şey söyleyemeyeceğim" yanıtını verdi. MHP lideri Devlet Bahçeli ise, "Parti içi sorunlar Meclis’e taşınmamalı" dedi. ANAP lideri Yılmaz da şöyle konuştu "Muhalif hareket olmadığını söylüyorlar. Niye buna ihtiyaç duyduklarını onlara sormak lazım. Seçildikleri çatı altında sorumlulukları var." 
     Bu arada DSP’li Uluç Gürkan, "demokratik hakların genişletilmesini isteyen" deklarasyonun içeriğine itirazı olmadığını, ancak böyle bir oluşum içinde olmadığını bildirdi. Rıdvan Budak ise Türkiye’nin geleceği bakımından uygun gördüğü bir beyanı imzalayacağını, ancak bu tür girişimlerin siyasi organizasyon olarak sunulmasına itirazı olduğunu kaydetti. 
     



 SİYASET 










</TEXT>
</DOC>
