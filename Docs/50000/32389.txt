<DOC>
<DOCNO> 32389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/ekonomi/aeko.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz Bahçeli Gerilim 
</HEADLINE>
<TEXT>

Kurmayları daha sonra yumuşatmaya çalışsa da MHP lideri Bahçeli’nin Derviş’le ilgili sözleri tedirginlik yarattı. Merkez Bankası’nın gecelik faizleri dört puan artırmasına rağmen dolar 45 bin lira yükseldi ve değeri 21 Şubat’tan bu yana ikiye katlandı 
     EKONOMİ SERVİSİ 

     Merkez Bankası’nın dolara olan talebi düşürmek için yaptığı faiz artışına rağmen kurdaki yükseliş durdurulamadı. Hızla düşen borsa da son anda toparlandı. 
     Merkez Bankası, gecelik faizleri dört puan artırılarak yüzde 67’ye çıkartırken, piyasa bunun nedenini anlamakta zorlandı. Piyasalar, dört puanlık faiz artışını, kuru frenlemek için yetersiz buldu. Bugüne kadar piyasaya çıkan parayı dolar satış ihaleleri ile çekmeye çalışan Merkez Bankası’nın dün faiz artışına gitmesi, programda bir değişiklik mi olacak ’ sorusuna neden oldu. 
     Merkez Bankası’nın gecelik faiz operasyonunun zamanlaması, hem iç piyasalarda hem de dışarıda yanlış bulundu ve ekonomik programdan taviz veriliyor’ endişesini doğurdu. Merkez Bankası’nın bu kararını açıklamasının ardından bankalararası piyasada dolar hızla yükseldi. Faizler yeniden üç haneliye çıktı. 
     
     Bahçeli korkuttu 
     Öte yandan, MHP lideri Bahçeli’nin Başbakan Bülent Ecevit’e Derviş’i alın, Telekom’u verelim’ teklifini açık olarak reddetmemesi ise MHP ile Derviş arasındaki sürtüşmenin doruğa çıktığı şeklinde yorumlandı. Başbakan Ecevit’in dün öğlen saetlerinde yaptığı açıklamada, belli anlaşmazlıkların olduğuna dikkat çekerek, Bahçeli ile Derviş’in uzlaşması yönünde herhangi bir girişimde bulunmadığını açıklaması da siyasi güvensizliği artırdı. 
     
     Borsa "İş" le toparlandı 
     İlk seansta gelen hızlı satışlarla 8.537’ye kadar gerileyen endeks, ikinci seansta İş Bankası C hisselerindeki alımlarla toparlandı. Geçen hafta İş Bankası C ’de yaptığı yoğun satışlarla dikkat çeken Park Raymond, dünkü 10 trilyonluk net alımla kendini gösterdi. 
     
Gerginliğin nedenleri      Programda revizyon beklentisi 
     Piyasalarda güven unsurunun zayıflaması 
     Siyasi gerginlik 
     Yabancıların dövizde spekülatif işlemleri 
     Dövize yoğun talep, enflasyonda yükseliş korkusu 
     Faizlerin tekrar üç haneliye çıkması 
     Arjantin’de süren finansal kriz 
     
Dolar 1 milyon 380 bin      Merkez Bankası’nın faiz artışına rağmen dolar serbest piyasada 45 bin lira artarak 1 milyon 380 bin liraya çıktı, 
     bankalararası piyasada gün içinde 1 milyon 385 bin liraya kadar tırmandı. Böylece, dalgalı kura geçiş öncesi 21 Şubat 685 bin 391 bin lira olan dolar aradan geçen sürede yüzde 100 değerlendi. 
     
Yeniden üç haneli faiz      IMF kredisinin gelmesine karşın, dolardaki ateşin sönmeyişi en çok faizleri etkiledi. En çok işlem gören 6 Mart vadeli bononun faizi dün 10 puanlık artış göstererek yüzde 107’ye tırmandı. Hazine bugün yedi ay vadeli bono ihalesinde 400 trilyon liralık satış yapmayı planlıyor. 
     
Merkez faiz silahını çekti      Merkez Bankası, enflasyon üzerindeki olumsuz etkilerini göz önüne alarak piyasadaki fazla likiditeyi çekmek için faizleri yükseltti. Merkez Bankası, gecelik faiz oranlarını dünden itibaren gecelik vadede yüzde 63’den yüzde 67’ye, yedi günlük vadede yüzde 69’dan yüzde 71’e ve 14 günlük vadede yüzde 70’den yüzde 72’ye yükseltti. 
     Merkez Bankası’ndan yapılan açıklamada, faiz ayarlamasında, kur artışlarının hem doğrudan hem de beklentiler yoluyla enflasyon üzerindeki olumsuz etkilerinin göz önüne alındığını bildirdi. 
     
     Enflasyon endişesi 
     Yasası gereği Merkez Bankası’nın temel amacının, fiyat istikrarının sağlanması olduğu belirtilen açıklamada, bunun ön koşullarından birisinin de, "Enflasyondaki mevcut gelişmeler ve enflasyonun yakın gelecekte izleyeceği eğilimin doğru öngörülmesi’’ olduğu ifade edildi. 
     Merkez Bankası’nın açıklamasında şöyle denildi 
     "Önlem alınmadığı takdirde enflasyonda kalıcı değişiklikler oluşacağına kanaat getirdiğinde, Bankamız yine yasası gereği, kullanacağı para politikası araçlarını belirlemekle yükümlüdür. Mevcut dalgalı kur rejimi altında, enflasyonun eğilimini yukarı doğru değiştirebilecek iç ve dış ekonomik gelişmelere karşı Bankamızın kullanabileceği temel para politikası aracı, kısa vadeli faiz oranıdır.’’ 
     



 EKONOMİ 






















</TEXT>
</DOC>
