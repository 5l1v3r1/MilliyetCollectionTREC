<DOC>
<DOCNO> 47294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/spor/yurundul.html </URL>
<DATE> 2001/10/17/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Kayıp değil 
</HEADLINE>
<TEXT>

     Dün geceki zorluk derecesi yüksek karşılaşma önceden tahmin edildiği gibi kontrollü anlayışın hakim olduğu bir taktik savaşı şeklinde geçti. 
     Fransız ekolünün tipik özellikleri var. Çabukluk, yardımlaşmalı pres, organize sağlam takım savunması temel ilkeler. Ayrıca hücum girişimlerinde geniş alan yakaladıklarında son derece tehlikeli oluyorlar. Direkt neticeye gidiyorlar. 
     Lucescu bütün bunların etüdünü yapmıştı. İlk yarıda Galatasaray kontrollü anlayışı ve defans orta saha bütünleşmesi ile alan daraltmayı ihmal etmedi. Zaman zaman takım halinde pres uyguladılar. Kazanılan toplarda basit pas hatası yapmamaya özen gösterdiler. Fırsat bulduklarında da aniden tempoyu yükselterek ataklar geliştirmeye çalıştılar. Ancak Nantes'ın sağlam savunma kurgusunun dengesini bozamadılar. Çizgi defansın arkasına sarkma planı bir defa Ergün'ün asisti ile gerçekleşti. Bu da ilk yarının tek pozisyonuydu. Ancak Serkan ile Arif birbirlerini şaşırtınca net fırsat kaçtı. Ayrıca Galatasaray rakibin hızlı kontratak düşüncesine hiç imkan bırakmadı. Bu da çok olumlu bir artıydı. 
     İkinci yarıda yine taktik savaşı karşılıklı devam etti. Galatasaray biraz daha riski artırdı. Ama üretkenlik sağlayamadı. Çünkü Nantes savunması arı gibi her bölgede çoğalıp çabuk kapanıyordu, hiç alan bırakmıyordu. Maçın son bölümünde Galatasaray'ın biraz yorulup geriye çabuk dönmemesi yüzünden rakibin tehlikeli kontratakları gelişti. Defans blokunun ve onlara yardıma gelen Ergün ve Suat'ın yüksek konsantrasyonu ve başarılı hamleleriyle neticeye gidemediler. 
     Sonuçta bu zor maçtan Galatasaray bir puan çıkardı. İki Nantes karşılaşması için hedef dört puandı. Bu da alındığına göre dünkü beraberlik asla kayıp değildir. Bütün futbolcular görevlerini ellerinden geldiğince yaptılar. Ancak Ergün muhteşem bir futbol ortaya koydu. Lucescu da taktik açıdan ve de oyuncu değiştirmelerde gerek seçim gerekse zamanlama olarak başarılıydı. 
     Hakem Krug mükemmel bir yönetim gösterdi. Eleştirilecek hiçbir tarafı yoktu. 
     
     
     



 SPOR 






















</TEXT>
</DOC>
