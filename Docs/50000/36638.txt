<DOC>
<DOCNO> 36638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sontur23.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Şen'in eşini dolandıran sahte avukata tutuklama 
</HEADLINE>
<TEXT>

     Fenerbahçe Spor Kulübü eski başkanlarından Ali Şen'in eşinin de aralarında bulunduğu bazı kişilerin Bodrum ve Marmaris'teki arsalarını sahte belgelerle üçüncü şahıslara sattıkları belirlenen ''Sahte avukat'' Yılmaz Timurlenk ile 2 arkadaşı tutuklandı. 
     Alınan bilgiye göre, Bodrum ve Marmaris'te bulunan arsalarının üçünücü şahıslara satıldığını öğrenen bazı vatandaşların suç duyurusu üzerine, İstanbul Mali Şube Müdürlüğü ekiplerince soruşturma başlatıldı. 
     Satışların, İstanbul Barosu'na kayıtlı avukat ''Tuncay Akarsu'' adına düzenlenmiş sahte kimlikle yapıldığını belirleyen polis, bu kimliği taşıyan Yılmaz Timurlenk ile arkadaşları Murat Aslan ve Ergun Çelik'i yakaladı. 
     Timurlenk ile arkadaşlarının yapılan sorguları sonucunda, Ali Şen'in eşine ait Marmaris'teki bir arsayı, tapu ve kimlik bilgilerini elde ederek, sahte belgeler tanzim ettikten sonra bir kişiye 500 bin dolara sattıkları tespit edildi. 
     Ayrıca Timurlenk ve arkadaşlarının, Bodrum'da da bazı kişilerin arsalarını aynı yöntemle satarak, 5.5 milyon dolar haksız kazanç sağladıkları anlaşıldı. 
     Şubedeki sorguları tamamlanan Timurlenk, Aslan ve Çelik, Fatih Cumhuriyet Başsavcılığı'na sevk edildi. 
     Timurlenk, şubeden çıkarılırken gazetecilerin soruları üzerine, ''Aranıyor olmam nedeniyle sahte kimlik düzenledim'' dedi. 
     Fatih Adliyesi'nde nöbetçi savcı tarafından sorgulanan Yılmaz Timurlenk, Murat Aslan ve Ergun Çelik, tutuklanmaları istemiyle nöbetçi mahkemeye sevk edildi. 
     Fatih Nöbetçi 2. Sulh Ceza Mahkemesi'nde tekrar ifadeleri alınan 3 kişi, ''Sahte kimlik belgesi düzenlemek'' ve ''Dolandırıcılık'' suçlarından tutuklanarak cezaevine gönderildi. 







</TEXT>
</DOC>
