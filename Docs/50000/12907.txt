<DOC>
<DOCNO> 12907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/son/sontur13.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşularının gözü önünde öldürülen genç kızın katili teslim oldu 
</HEADLINE>
<TEXT>

     Kadıköy'deki evinde dün tabancayla vurularak öldürülen üniversite öğrencisi Gaye Deniz Kıvrak'ın katil zanlısı Fatih Karaal'ın, Giresun'da jandarmaya teslim olduğu bildirildi. 
     Kozyatağı'nda dün meydana gelen olayla ilgili soruşturma yürütülürken, Gazi Üniversitesi İşletmeFakültesi öğrencisi Kıvrak'ın bir süre önce arkadaşlık yaptığı ve ayrıldığı Fatih Karaal, zanlı olarak aranmaya başlandı. Karaal'ın, Giresun'un Görele ilçesinde oturan amcasının yanına gittiği belirlenirken, kurulan temaslar sonucu Karaal'ın amcası tarafından burada jandarmaya teslim edildiği belirtildi. 
     Jandarma yetkililerinin İstanbul polisini arayarak bilgi vermesi üzerine, Asayiş Şube Müdürlüğü Cinayet Büro Amirliği'nden bir ekibin Giresun'a gideceği ve Fatih Karaal'ı alarak İstanbul'a getireceği kaydedildi. 
     Gaye Deniz Kıvrak'ın, Profilo İş Merkezi'nde halasına ait lokantada sorumlu olarak çalıştığı sırada, aynı iş merkezinde güvenlik görevlisi olarak çalışan Fatih Karaal ile arkadaşlık kurduğu ve yaklaşık 3 ay süren bu birlikteliğin kısa süre önce sona erdiği öğrenildi. 




</TEXT>
</DOC>
