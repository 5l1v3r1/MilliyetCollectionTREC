<DOC>
<DOCNO> 44241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sonspo03.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Hakyemez ''Basketbola eski günlerini yaşatmak için çalışıyoruz'' 
</HEADLINE>
<TEXT>

     A Milli Basketbol Takımı Genel Menajeri Doğan Hakyemez, Türk basketboluna yeniden eski günlerini yaşatmak için çalışmalar yaptıklarını söyledi. 
     Doğan Hakyemez, yaptığı açıklamada, Türk basketbolunu yeniden ayağa kaldırmak için federasyon olarak 3 yıllık bir program hazırladıklarını belirterek, ''Ekonomik kriz takımları olumsuz yönde etkiledi. Hem oyuncular hem de kulüpler zor duruma düştü. Bazı kulüpler faaliyetlerine son vermek zorunda kaldı. Bu olumsuz durumu tersine çevireceğiz. Türk basketbolunu yeniden eski günlerine döndürmek için çalışıyoruz. Yaptığımız çalışmalar hakkında 1 ay içinde bilgi vereceğiz'' diye konuştu. 
     Hakyemez, milli takımın da Türk basketbolunda lokomotif olacağını kaydederek, ''Altyapıdan gelecek yıldız oyuncularımızla Avrupa Şampiyonası'nda elde ettiğimiz başarıları sürdüreceğiz'' dedi. 
     Son yıllarda Türk oyuncuların Avrupa kulüplerine transferinin arttığını vurgulayan Hakyemez, bunun da olumlu katkılar sağlayacağını dile getirdi. 
     
     "ULEB-FIBA çatışması bizi olumsuz etkiledi" 

     Hakyemez, geçen yıldan beri FIBA ve ULEB arasında yaşanan çatışmanın Avrupa Basketbol Şampiyonası'nda kendilerini olumsuz etkilediğini söyledi. 
     ULEB-FIBA çatışmasından Türkiye'nin zarar gördüğünü savunan Hakyemez, ''Yaşanan çatışmanın kökeninde çıkar yatıyor. İspanya takımlarının büyük bölümü ULEB'de yer alıyor. Şampiyonada final maçını yöneten hakemlerden biri olan Eduardo Sancha İspanyol'du. Bu hakem Yugoslavya ile yaptığımız maçta kötü bir yönetim gösterdi. ULEB ile FIBA arasındaki çatışma bu nedenle bizi olumsuz etkiledi'' diye konuştu. 
     






</TEXT>
</DOC>
