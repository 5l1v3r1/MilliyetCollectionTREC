<DOC>
<DOCNO> 28965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sontur12.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD FP'nin kapatılmasını böyle değerlendirdi... 
</HEADLINE>
<TEXT>

     Türk Sanayicileri ve İşadamları Derneği TÜSİAD , Fazilet Partisi'nin FP kapatılması kararına hukuk devleti ilkesi gereği saygı duymak gerektiğini bildirdi. TÜSİAD ancak, partilerin kapatılmasının en son başvurulacak cezalandırma yöntemi olarak düşünülmesini istedi. 
     TÜSİAD, Fazilet Partisi'nin kapatılmasıyla ilgili yazılı bir açıklama yaptı. Anayasa Mahkemesi'nin 22 Haziran tarihinde Fazilet Partisi'nin laik cumhuriyet ilkesine aykırı eylemleri nedeniyle kapatılmasına karar verildiği hatırlatılan açıklamada, şu görüşler dile getirildi 
     ''Anayasa ve Siyasi Partiler Yasası çerçevesinde alınan bu karara, hukuk devleti ilkesi gereği saygı duymak gerekir. Ancak, demokratik sistemin vazgeçilmez unsurları olarak tanımlanan siyasi partilerin kapatılması, en son başvurulacak cezalandırma yöntemi olarak düşünülmelidir. Buna yönelik olarak hem Anayasa'da, hem de Siyasi Partiler Yasası'nda gerekli değişikliklerin bir an önce ele alınması gerekmektedir.''' 
     TÜSİAD açıklamasında, bunun için Meclis'in, Partilerarası Uzlaşma Komisyonu'nun Anayasa değişiklik paketinde yer alan siyasi partilerle ilgili hükümlerin yanı sıra Siyasi Partiler Yasası'nı da ele alarak siyasal sistemin ihtiyacı olan reformları gerçekleştirmede kararlı ve hızlı davranmasının gerekli olduğu vurgulandı. 
     







</TEXT>
</DOC>
