<DOC>
<DOCNO> 38056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sondun03.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kloncu doktor iddialı "Klonlu insan embriyoları iki ay içinde hazır" 
</HEADLINE>
<TEXT>

     ABD'de insan klonlanmasına yasak getirilmesi çabaları sürerken, bu yöndeki çalışmaları ilerleteceğini açıklayan bilim adamları grubundan Dr. Panos Zavos, iki ay içinde klonlanmış insan embriyoları elde edeceklerini bildirdi. 
     CBS televizyonunda konuşan Zavos, ''60 gün içinde klonlanmış insan embriyoları elde etmeyi planlıyoruz. Bu embriyolardan sağlıklı hamileliğe hazır olduğunu belirlediklerimizi, gönüllü kadınların rahimlerine yerleştireceğiz'' dedi. 
     ABD'de insan klonlanmasına getirilmesi planlanan yasağı da eleştiren Kıbrıslı Rum asıllı Zavos, ''bu konudaki çalışmalar, ABD izin versin veya vermesin dünyanın çeşitli bölgelerinde nasıl olsa sürdürülecek. ABD, bu gelişmeye engel olamaz'' diye konuştu. 
     Zavos ve İtalyan meslektaşı Dr. Severino Antinori, Ağustos başında yaptıkları açıklamada, yaklaşık 200 kadını klonlanmış embriyolarla hamile bırakmayı planladıklarını bildirmişti. 
     Deneyin, ülkelerin muhtemel müdahalesine karşı uluslararası sulardaki bir gemide gerçekleştirilmesi öngörülüyor. 






</TEXT>
</DOC>
