<DOC>
<DOCNO> 35459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sontur09.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Genel Başkanı Mesut Yılmaz kongre salonuna girdi 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, partisinin 7. Olağan Büyük Kongresi'nin yapıldığı ASKİ Spor Salonu'na geldi. 
     Yılmaz, eşi Berna Yılmaz ile birlikte Salona saat 11.15'te geldi. Salonun protokol girişinde Ankara Emniyet Müdürü Hasan Yücesan ve ANAP Genel Başkan Yardımcısı Mustafa Taşar ile bir grup delge tarafından karşılanan Yılmaz ve eşi, foto muhabirleri ve kameramanların isteği üzerine bir süre kapı önünde görüntü verdiler. Yılmaz ve eşi, saat 11.20'de de salona girdi. 
     Bej rengi bir elbise ve üzerinde aynı renkten ceket giyen Berna Yılmaz ile lacivert takım elbise giyen Mesut Yılmaz, kongre için hazırlanan ''giriş müziği'' eşliğinde salona girdi. Yılmaz ve eşi, konuşmaların yapılacağı platforma çıkarak bir süre salondaki partilileri ve konukları selamladı. ANAP Selamı veren Yılmaz'a, büyük tezahürat yapıldı. Delege ve seyirciler ayağa kalkarak, ANAP Bayrağı ve Yılmaz posterleri eşliğinde sevgi gösterisinde bulundular. 
     Eşi Berna Yılmaz ile elele tutaşan Yılmaz, platform üzerinde dolaşarak salondakileri selamlarken, Berna Yılmaz'ın duygulandığı ve gözlerinin buğulandığı görüldü. 
     Platformdan indikten sonra, delegelere ayrılan bölüme geçen Yılmaz, ön sırada oturan bakanlarla ve parti yöneticileriyle el sıkıştı. Mesut Yılmaz daha sonra eşi ile birlikte kendisine ayrılan bölüme geçti. 
     Yılmaz'ın salona girişi sırasında, görevliler çevresinde bir güvenlik çemberi oluşturdular. 
     

</TEXT>
</DOC>
