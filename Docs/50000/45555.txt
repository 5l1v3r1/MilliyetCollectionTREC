<DOC>
<DOCNO> 45555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sondun06.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "El Kaide ile korsanlar arasında mali bağlantı var" 
</HEADLINE>
<TEXT>

     Amerikalı yetkililerin, Suudi terörist Usame Bin Ladin'in El Kaide örgütüyle 11 Eylül'deki saldırıların sorumlusu olduğuna inanılan 19 hava korsanı arasında önemli mali ilişkiler tespit ettiği bildirildi. 
     Washington Post gazetesinde yer alan habere göre yetkililer, tespitin, Dünya Ticaret Merkezi ve Pentagon'a yönelik saldırıların arkasındakileri bulmaya yönelik soruşturmada kilit önem taşıdığını düşünüyorlar. 
     El Kaide ile bağlantıların, hava korsanlarından Muhammed Atta'nın, saldırılardan birkaç gün önce El Kaide'nin Ortadoğu'daki mali şefi Mustafa Muhammed Ahmed'e binlerce dolarlık para akışını içerdiği belirtildi. 
     Kaynaklar, Washington Post'a yaptıkları açıklamada, Amerikalı yetkililerin ayrıca, Hamburg ve Ortadoğu ülkelerinden Atta'ya gönderilen para havalelerini izlediklerini söylediler. 
     Haberde, saldırılarda kullanılan uçakların kaçırılması planına finansman sağlanmasının, geçen yıl bir Amerikan banka hesabına 100 bin dolarlık para transferiyle başladığı kaydedildi. 
     Bir kaynak, Post'a yaptığı açıklamada, para akışının Ahmed tarafından ayarlanmış olabileceğini, bunu, hava korsanların hesaplarına diğer çok sayıda transferin izlediğini ve toplam rakamın en az 500 bin dolar olduğunu ifade etti. 
     Kaynakların açıklamasına göre paranın bir kısmının, saldırılardan birkaç gün önce korsanların biri ya da birkaçı tarafından bir Federal Ekspres paketinin içinde Dubai'ye nakit olarak gönderildiği ve Amerikan Federal Soruşturma Bürosu'nda FBI , bu paketi alan kişinin video kaseti bulunduğu belirtildi. 
     






</TEXT>
</DOC>
