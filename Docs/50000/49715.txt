<DOC>
<DOCNO> 49715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/siyaset/siy02.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel de Örümcek Ağı’nda 
</HEADLINE>
<TEXT>

Organizasyonun boyutları her geçen gün büyüyor. Orhan Aslıtürk, Muhammed Ciğer de işin içinde. Erol Kohen’in ortağı Cemil Kohen, operasyonu duyunca Lazio - Galatasaray maçı için gittiği İtalya’dan dönmedi 
     Kaçakçılık ve Organize Suçlarla Mücadele Dairesi’nin Ankara Emniyet Müdürlüğü Kaçakçılık Şubesi’yle birlikte yürüttüğü "Örümcek Ağı" operasyonunda ilginç ipuçları ortaya çıkmaya başladı. 
     Soruşturmada, Erol Kohen’in yakını ve ortağı Cemil Kohen’in operasyon öncesinde İtalya’ya kaçtığı ortaya çıktı. Cemil Kohen’in Lazio maçı için Galatasaray takımıyla İtalya’ya gittiği ve İstanbul’dan Erol Kohen’in operasyon haberinden sonra Türkiye’ye dönmediği anlaşıldı. 
     
Erol Bey’in arkadaşları      İstanbul’da gözaltına alınan Vizyon Tekstil’in sahibi Erol Max Kohen’in, Ataköy Marinası’ndaki "V" isimli yatıyla vergi iadelerinin alınacağı günlerde yakın bağlantısı olan vergi dairesi müdürleri, gümrük görevlileriyle adliye görevlilerini gezdirdiği belirlendi. 
     Kohen’in, "örümcek ağı"na takılması, Emniyet’te panik yarattı. Kohen’in, İstanbul Emniyet Müdürlüğü’nde çok önemli birimde görev yapan iki polis müdürüyle yakın bağlantısı olduğu ortaya çıktı. Kohen’in zaman zaman söz konusu iki müdürü ziyaret ettiği bildirildi. 
     
100 DM’ye banka hesabı      Hayali ihracat organizasyonunun serbest bölgelerdeki banka şubelerinde hesap açtırmak için Erol Kohen ve Alaaddin Gazioğlu’nun yanında maaşlı çalışan Suriye ve İranlılara 100 Alman markı DM ödediği belirlendi. Organizasyonun, serbest bölge mevzuatından yararlanılarak para karşılığı açılan bu hesapları sürekli kullandığı ve bu yöntemle açılan altı ayrı hesabı para hareketlerinde kullandığı öğrenildi. Ayrıca, alınan genel vekaletler aracılığıyla hesaplar üzerinde her türlü para hareketinin yapıldığı saptandı. 
     
Kapalıçarşı karışacak      Ankara DGM Savcısı Hamza Keleş tarafından yürütülen operasyon genişlemeye devam ediyor. Polisin önceki gün İstanbul Kapalıçarşı’nın tanınmış dövizcilerinden Mehmet Gazioğlu ve ünlü tekstilci Erol Max Kohen’i gözaltına almasının ardından, Kapalıçarşı’da aynı işi yapan üç ismi daha saptadığı ve bu isimlere yönelik operasyonun yakında gerçekleştirileceği öğrenildi. 
     
200 milyon dolarlık ortaklık      Operasyonda önceki gün tutuklanan Miktat Kestane’nin, Orhan Aslıtürk ve ortağı Muhammed Ciğer için 200 milyon dolarlık hayali ihracat yaptığı ortaya çıktı. Polis, Kestane’nin, Aslıtürk ve Ciğer için fiktif döviz hareketleriyle sahte döviz ticareti yaptığını da saptadı. 
     
Bir Demirel eksikti      Polis, Murat Demirel’in de kendisine ait DEMPA şirketinin ihracat taahhüt açığını kapatabilmek için, Egebank’tan, sahibi olduğu dönemde büyük miktarda Eximbank kredisi çektiğini ortaya çıkardı. Bu arada soruşturma öncesinde Ekrem Deniz adlı bir vatandaşın kendi adına kurulan paravan bir şirketle hayali ihracat yapıldığına ilişkin Cumhurbaşkanlığı’na mektup gönderdiği öğrenildi. Deniz’in "Surteks Tekstil" aldı şirkete ait evrakı gönderdiği ve bunun operasyon dosyasına konulduğu bildirildi. 
     



 SİYASET 














</TEXT>
</DOC>
