<DOC>
<DOCNO> 48626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sonspo18.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay "İyi bir kaleci alınmadan Majdan'ı bırakmam" 
</HEADLINE>
<TEXT>

     Göztepe Teknik Direktörü Rıza Çalımbay, Beşiktaş'a transferi sözkonusu olan kaleci Majdan'ı, yerine iyi bir kaleci alınması halinde bırakabileceğini söyledi. 
     Majdan'dan son derece memnun olduklarını ve bırakmak istemediklerini belirten Çalımbay, ''Ancak kulübün durumu hiç iyi değil. Zorunluluktan eğer Majdan gidecekse, bundan Göztepe büyük yarar sağlamalı ve yerine iyi bir kaleci alınmalı. Aksi takdirde gitmesine izin vermem. Zaten gitme olasılığını da zayıf görüyorum'' diye konuştu. 
     Çalımbay, Trabzonspor'a giden kaleci Bülent'in geri dönmesinin sözkonusu olmadığını belirterek, ''Bülent profesyonelce davranmadı. 
     Eğer acele etmeyip profesyonelce beklese, şimdi kaleye geçebilirdi'' ifadelerini kullandı. 
     Göztepe'nin kaleci Majdan için, Beşiktaş'tan Polonya'nın Pogon takımının Rus kalecisi ile liberosunun alınmasını istediği, ayrıca Ersen Martin'den kalan borcunun silinmesi ile bir miktar para talep ettiği öğrenildi. 
     Majdan, sezon başında Polonya'nın Pogon takımından Göztepe'ye gelmişti. Polonyalı kalecinin bonservisi eski takımında ve sarı-kırmızılı ekipte kiralık statüsüyle oynuyor. Göztepe'nin ekonomik açıdan çok kötü durumda bulunduğunu, bunun yanı sıra eski oyuncularla ilgili sürekli ''spekülasyon'' çıkarıldığını kaydeden Çalımbay, düzenlediği haftalık basın toplantısında şunları söyledi 
     ''Geldiğimden beri sürekli sorunlarla uğraşıyorum. Yarın çıkış yapan başka oyuncularımızı da isteyen olabilir. Galatasaray da eldeki oyuncusunu satıyor ama yerine takviye yapıyor. Takviye olacaksa mesele yok.'' Göztepe'de geçtiğimiz hafta süresiz izin verilen oyunculardan Zafer Uysal, yeniden takımla antrenmanlara başladı. Bu oyuncunun, ''çeklerin ciro edilmesi'' konusuyla bir ilgisinin bulunmadığı anlaşıldığı için geri çağrıldığı belirtildi. 
     Öte yandan yeni transferler Mkhalele ile Selahattin'in lisanslarının henüz çıkarılamadığı, Çaykur Rizespor maçına kadar çıkarılması için çaba harcandığı kaydedildi. 
     Göztepe, Çaykur Rizespor maçı hazırlıkları çerçevesinde Altınordu ile yaptığı özel maçı Kabat ve Ersen Martin'in golleriyle 2-0 kazandı. 
     






</TEXT>
</DOC>
