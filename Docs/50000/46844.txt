<DOC>
<DOCNO> 46844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/soneko04.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da uyuşturucu ağaları malları elden çıkarıyor 
</HEADLINE>
<TEXT>

     Taliban yönetiminin muhtemel yenilgisinden önce ellerini çabuk tutan Afganistan'daki uyuşturucu ticaretini elinde tutan çevreler, esrar, afyon ve eroin stoklarını Pakistan üzerinden yüklü miktarlarda sevkedip nakite çeviriyor. 
     Afganistan-Pakistan sınırındaki kaynakların bildirdiğine göre, ABD'nin Afganistan'a askeri harekatı Taliban'ın otoritesini aşındırmaya başlayınca, Taliban rejiminin çökmesi halinde ellerindeki esrar ve afyon stoklarını kaybetmek istemeyen Afgan uyuşturucu baronları, mallarını 11 Eylül'den sonra satmayı tercih etti. 
     Afganistan ve Pakistan sınırının her iki tarafındaki uyuşturucu ticaretini idare edenlere yakın kaynaklara göre, mevcut şartlara rağmen, bu işten hala muazzam karlar sağlanıyor ve uyuşturucu ticareti Taliban için dev bir gelir kaynağı. Taliban yönetimi, uyuşturucu ticaretinden yüzde 10'luk gelir sağlıyor. 
     Taliban yönetimi, uyuşturucu ticaretine koyduğu vergiden sağladığı gelirle silah, mühimmat, yedek parça ve akaryakıt satın alıyor. Chaman sınır mevkiindeki Afgan milisleri, Birleşmiş Milletler'in gıda konvoylarından vergi, komisyon almaya çabalıyor. 
     Bu coğrafyadaki uyuşturucu ticaretinde ödemeler de kendine özgü. 
     Mesela 10 kilogram eroin taşıyan bir adam bir kilosunu, 10 kamyonluk afyon taşıyanı da bir kamyonunu Taliban'a devrediyor, karşılığında, Taliban güvenlik, ''koruma'' sağlıyor. 
     ABD'nin Afganistan'a askeri harekatının başlamasından sonra, Afganistan-Pakistan sınırındaki Chaman gümrük geçiş noktasında, elektronik mallar, arabalar, motosikletler, kozmetik ürünler ve gıda ticareti nerdeyse durdu. 
     B.M'den adının açıklanmasını istemeyen bir yetkilinin sözleriyle, ''Bu beklenmedik birşey, bu milyoner uyuşturucu kaçakçıları Taliban'ın kredisinin iyi olmadığını idrak etti, bunların en fazla ürktüğü istikrarsızlıktır, dolayısıyla, Taliban'ın gücü azalınca, etraftaki alternatif güç kaynakları ve patronları araştırıyorlar''. 
     Sınırdaki kaynaklara göre, uyuşturucu ticareti yeniden canlanıyor, fiyat düşüşlerine rağmen uyuşturucu stokları eritiliyor, çünkü, Taliban rejimi çöker ve Afganistan başka bir kanunsuzluk ve eşkiyalık devresine daha sürüklenirse, uyuşturucu stokları elde kalır ve para da bulunmaz. 
     Yöredeki güvenlik güçleri, subaylar, sınır milisleri, üst düzey polis ve askeri yetkililerce güvenliği sağlanan uyuşturucu ticaretinde potansiyel karlar muazzam. Bir kilogram iyi kalite esrar 1,000 Pakistan rupisi 16 dolar , Dubai'de 28 bin rupi 450 dolar ediyor. 
     Taliban yönetiminin uyuşturucu ticaretini yasakladığı zamanda bir gecede 500-600 rupiden 12 bin rupiye fırlayan afyonun kilogram fiyatı, 11 Eylül'den önce 500 dolar iken, şimdilerde 75 kilograma indi. 
     Sınırdaki bir kaynağa göre, Afgan esrar, eroin ve afyonun en iyi kalitelisi Türkiye üzerinden Avrupa'ya ulaşıyor, ikinci kalitesi Rajastan sınırındaki mayın tarlalarından develerle Hindistan pazarına taşınıyor, üçüncü kalitesi ise yerel pazarda satılıyor. 
     






</TEXT>
</DOC>
