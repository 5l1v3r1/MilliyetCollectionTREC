<DOC>
<DOCNO> 41889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/spor/spo01.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş’ta FATİH OPERASYONU 
</HEADLINE>
<TEXT>

Serdar Bilgili, Fatih Akyel’in menajerleri ve Mallorca ile anlaşma sağladı. Ancak transfer için Galatasaray’ın da izin vermesi gerekiyor. Fatih, "Beşiktaş’ta seve seve oynarım" dedi 
     850 milyara maloluyor 
     SİYAH - Beyazlı Kulübün Başkanı Serdar Bilgili, Nihat’ın transferinin gündeme gelmesiyle birlikte Real Mallorca’da yedeğe düşen Fatih Akyel’i almak için harekete geçti. Genç futbolcunun İsviçreli menajerleri ile anlaşan ve İspanyol kulübüyle de el sıkıştığı öğrenilen Başkan Serdar Bilgili, 850 milyara malolacak transfer için önündeki son pürüz olan Galatasaray’la temasa geçecek. 
     
     Cansun para istedi 
     GALATASARAY Başkanı Mehmet Cansun, Fatih’in transferine ancak ödeme şartlarında anlaşma sağlanırsa izin verebileceklerini söyledi. Yönetmeliğin 37. maddesine göre eski kulübünün onayıyla Türkiye’ye dönebilen Fatih Akyel ise "Menajerim teklifi bana iletti. Beşiktaş’a seve seve gelirim. Teklif karşısında gurur duydum. 3 artı 1 kuralı nedeniyle burada oynama fırsatı bulamıyorum" dedi. 
     
AYHAN krizi bittiBeşiktaş, yıldız futbolcunun transferinden doğan 100 bin dolarlık alacağı için G.Saray Başkanı Mehmet Cansun’dan garanti aldı. Sıkıntı çözüldü, icra işlemleri durduruldu 
     Başkanlar devrede 
     SİYAH - Beyazlı kulüpte krize yol açan Ayhan’ın Galatasaray’a transferinden doğan alacak sorunu tatlıya bağlandı. Nakit para ve Mehmet Aksu ile Ahmet’e karşılık Galatasaray’a transfer olan Ayhan için 31 Ağustos tarihli 100 bin dolarlık çek karşılıksız çıkmış, yönetim de icra işlemleri için harekete geçmişti. İki kulüp başkanları dün görüşüp, sorunu çözdüler. 
     
     Ödeme bugün 
     GALATASARAY Başkanı Mehmet Cansun’un, Beşiktaş Başkanı Serdar Bilgili’ye önce "Kulübe icra gelmesini istemiyoruz. Dilerseniz Ayhan’ı alabilirsiniz" dediği, daha sonra da ödemenin bugün yapılması konusunda garanti verdiği öğrenildi. İletişim Komitesi Başkanı Mete Düren, "Zaten iki kulüp arasındaki anlaşmazlıkların hukuki boyutlara ulaşması düşünülemezdi" dedi. 
     
Nihat’ta geri sayım      İSPANYA’DA Real Sociedad’ı çalıştıran Toshack’ın ısrarla istediği Nihat’ın transferi için son üç güne girildi. Görüşmeler Daum’un karşı çıkması ve Beşiktaş yönetiminin 5 milyon dolarda ısrar etmesi üzerine sekteye uğramıştı. İspanya’da transferin 15 Eylül’de sona erecek olması nedeniyle beklemeye geçen yönetimin, istedikleri paranın verilmesi halinde Nihat’ı satacağı öğrenildi. 
     
Daum endişeli      BEŞİKTAŞ Teknik Direktörü Daum, Samsunspor maçının ertelenmesi nedeniyle futbolcularını İstanbulspor karşılaşmasına motive etmekte güçlük çektiğini söyledi. Alman hoca, "Samsunspor maçına bir hafta özel olarak çalışmıştık. Karşılaşma ertelenince konsantrasyonumuz bozuldu. Şimdi oyuncularımı yeni bir maçın havasına sokmakta güçlük çekiyorum" dedi. 
     
İstanbulspor alarmı      BEŞİKTAŞ, yarınki İstanbulspor karşılaşması için kapılarını dış dünyaya kapattı. Dün basına ve taraftar kapalı bir çalışma yapan Siyah - Beyazlı ekip, bugünden itibaren Fulya’da kampa çekilecek. Teknik Direktör Daum, rakiplerinin henüz yenilgisinin bulunmadığını hatırlatarak, oyuncularını uyardı. Takımda sakatlıkları süren Tamer, Ahmet Dursun ve Tunç dışında eksik futbolcu bulunmuyor. 
     



 SPOR 




























</TEXT>
</DOC>
