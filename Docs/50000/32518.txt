<DOC>
<DOCNO> 32518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/soneko13.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO başkanı "Türkiye'yi sıcak para ticareti yapanlar soyuyor" 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''Türkiye'yi, sıcak para ticareti yapan legal hırsızlar soyuyor'' dedi. 
     Aygün, yaptığı yazılı açıklamada, ''uygulanan ekonomik programla, bu şekilde yola devam etme olağının ortadan kalktığını, bu konuda köklü bir revizyona ihtiyaca duyulduğunu'' savundu. Uygulanan programın, faizleri ve döviz kurunu aşağı çekmekte yetersiz kaldığını ifade eden Aygün, ekonominin üç aylık performansına bakıldığında da programın piyasaları ikna edemediğini, asıl güvensizliğin programa karşı duyulduğunu, yüksek faiz ve yüksek kur ile uzun süre yaşamının hiç bir ülkede mümkün olmayacağını, hataların yanlış yerlerde arandığını bildirdi. 
     Türkiye'de yaşananların Arjantin ile ilişkilendirilmesinin son derece yanlış olduğunu da savunan Aygün, faturanın sürekli olarak siyate çıkarılmasının da asıl sorunları örtmeye matuf girişimler olduğunu söyledi. Aygün şöyle dedi 
     ''Türkiye, siyaseten gecikmeli de olsa üzerine düşenleri yapmıştır ve yapmaktadır. Diğer taraftan, IMF ile yaşanan kriz aşılmış ve kredi de gelmiştir. Buna rağmen bu ülkede faizler yüksek seyrediyor, döviz kuru yukarı doğru hareket ediyor ise bunun hatasını uygulanan programda aramak gerekir. 
     Türkiye'yi, sıcak para ticareti yapan legal hırsızlar soyuyor. Sıcak para tacirleri, Türkiye'de sürekli kriz atakları yaratarak ülke ulusal sermayemizi kasıp kavuruyor, yerle bir ediyor. Sudan bahanelerle ülkeyi krizin eşiğine getirip, sonra da ipten kurtarma taktikleri rahatsız edici boyutlara ulaşmıştır. Bir kaç saatte ele geçirilen ciddi miktardaki paralarla yurtdışına sermaye ve servet ransferi yapılmaktadır.'' 
     Sıcak para tacirlerinin oyunlarına, bu programla engel olunamadığını, programda ciddi bir revizyona ihtiyaç olduğunun ortada olduğunu belirten Aygün, ''güven sorunun ana kaynağı, programın kendisidir. Vakit geçirmeden ve Türkiye'yi yeni bir krizin eşiğine getirmeden gerekli tedbirler bir an önce alınmalıdır'' dedi. Türkiye'nin, sıcak para tacirleri ve spekülatif kazançların cenneti haline geldiğini, krizlerin başlangıcı ve bitişinde spekülatörlerin başrolü oynadığına da işaret eden Aygün, sadece mali piyasalara dayalı ekonomik programın başarı şansının bu açıdan az olduğunu kaydetti. 






</TEXT>
</DOC>
