<DOC>
<DOCNO> 25954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/son/sontur01.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü aktör Christopher Lambert İstanbul'da 
</HEADLINE>
<TEXT>

     Dünya sinemasının ünlü aktörlerinden Christopher Lambert, İstanbul'da kendini bir tablonun içinde hissettiğini ve gördüğü güzellikler karşısında mutlu olduğunu söyledi. 
     Lambert, Hannibal Pictures ve Bauer Martinez stüdyoları yetkilileriyle gelecek yıl çekimine başlanacak ''Absolon'' filmi öncesi Antalya'daki stüdyoları gezmek için Türkiye'ye geldi. 
     Çırağan Sarayı'nda basın toplantısı düzenleyen Christopher Lambert, Türkiye'ye geçen yıl Eylül ayında gelerek, Antalya'dan Marmaris'e bir tekne yolculuğu yaptığını belirtti. Burada karşılaştığı güzellikler karşısında hayrete düştüğünü belirten Lambert, ''İstanbul'u bazı filmlerde görmüştüm. Işığın ve mimarinin güzelliği beni büyülemişti. Türkiye'de film çekme fikrini harika buldum'' dedi. 
     İstanbul'u ''geçmişle geleceğin buluştuğu yer'' olarak nitelendiren Lambert, şunları söyledi 
     ''Bir yerin güzelliği, insanların güzelliğinin yansımasıdır. Ben tablo toplarım. Büyük bir sanatçı, ressam, yaşamın güzelliğini yakalayabilir. Burada ışığa bakıyorum, kendimi bir tablonun içinde hissediyorum. Bir hayal dünyasında yaşamak istiyorum. Güzel olanı severim, mutlu olmak isterim. Burada balkona çıkıyorum, gördüklerim de bunu sağlıyor.'' 







</TEXT>
</DOC>
