<DOC>
<DOCNO> 10800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/guncel/agun.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu lisesi efsanesi çöktü 
</HEADLINE>
<TEXT>

Her ile bir okul sloganıyla açılan ve öğrencilerine sözde özel eğitim veren Anadolu'daki Anadolu liselerinin başarı oranı yüzde 7'lere kadar düştü 
     SİBEL KAHRAMAN ŞEN 

     Yüzbinlerce öğrenci, "okul - özel ders - dershane" üçgeni içinde ilköğretimle birlikte Anadolu liseleri sınavına hazırlanıyor. Amaç, iyi bir eğitim almak ve üniversiteye girebilmek. Ancak plansız programsız, alt yapısı olmadan açılan okullar başarısızlığı da beraberinde getiriyor. Sayıları 400'e yaklaşan ve öğrencilerini en başarılı gençler arasından sınavla seçen Anadolu liselerinin 2000 ÖSS'de başarı ortalamaları yüzde 66'da kaldı. "Her ile Anadolu lisesi" mantığıyla açılan özellikle Anadolu'daki okulların başarı oranları ise yüzde 7'lere kadar düştü. Sadece köklü bazı Anadolu liseleri özel okullarla yarışabildi. 
     
Büyük hayal kırıklığı      Eğitimciler, Türkiye'nin en başarılı öğrencilerini sınavla seçerek alan Anadolu liselerinin ortalama yüzde 66'lık bir oranda kalmasını 'hayal kırıklığı' olarak değerlendirdiler. Bu öğrencilerin, ilkokuldan itibaren özel bir eğitimle yetiştirildiğini, özel dershanelerin yanı sıra özel öğretmenler tarafından yıllarca süren bir eğitime tabi tutulduğuna dikkati çeken eğitimciler şunları söyledi 
     "Amacın üniversite sınavında başarı olduğu düşünüldüğünde bu oran oldukça düşük kalıyor. Altyapısı, öğretmeni hazır olmadan yeni Anadolu liseleri açılmasına izin verilmemeli. Mevcutlar da gözden geçirilmeli." 
     
Klasik lisenin esamesi yok      2000 üniversite sınav sonuçlarına göre genel ve meslek liselerinin durumu daha da ürkütücü. Klasik devlet liseleri ortalama yüzde 22 başarı gösterirken, meslek liseleri grubunun başarı oranı da yüzde 16.6 oldu. 
     300'ün üzerinde lise, açıköğretim dahil olmak üzere üniversiteye tek bir öğrenci gönderemedi. 1581 lise birincisi açıkta kaldı. 600'ün üzerinde öğrenci de 105 puan barajını aşamadı. Başarısız okullar arasında başı, endüstri meslek liseleri, çok programlı liseler, kız meslek liseleri çekti. 
     
Düşündüren tablo      ÖSYM'nin "Ortaöğretim Kurumlarına Göre 2000 Öğrenci Seçme Sınavı Sonuçları" kitabında ortaya çıkan tablo şöyle 
     Özel akşam liselerinden sınava giren 1778 öğrenciden yalnızca 27'si lisans programlarına yerleşti. 
     Çok programlı liselerde öğrenim gören 19 bin 828 öğrenciden 695'i lisans programlarına girebildi. 
     Sınava giren 46 bin 812 Endüstri Meslek Lisesi öğrencisinden 2 bini üniversiteli olabildi. 
     Açıköğretim fakülteleri dahil hiçbir yükseköğretim kurumuna öğrenci sokamayan liselerin sayısı arttı. Konya 32 lise ile en fazla sıfırcı liselere sahip olan il oldu. Konya'yı 14 lise ile Afyon, 11'er lise ile Malatya ve Şanlıurfa, 10'ar lise ile Ankara, Rize, Trabzon ve Yozgat izledi. 
     Ankara Keçiören İncirli Lisesi'nin 112, Gaziantep M. Akif Ersoy EML'nin 109, Samsun Bafra EML'nin 94, Gaziantep İslahiye Lisesi'nin 91, Niğde Bor EML'nin 89, Malatya Akçadağ ÇPL'nin 84, Kayseri Sarız Lisesi'nin 79, Sakarya Hendek Lisesi'nin 70, Tokat Erbaa EML'nin 70, Şanlıurfa Hilvan Lisesi'nin 70 ve Konya Çumra EML'nin 65 öğrencisinden hiç biri üniversiteyi kazanamadı. 
     1078 liseden 4 yıllık lisans programlarını kazanan olmadı 
     


 GÜNCEL 


















</TEXT>
</DOC>
