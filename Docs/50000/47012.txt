<DOC>
<DOCNO> 47012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sonspo10.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Terim'e yüklendi....Terim ''Takımı değiştireceğim'' 
</HEADLINE>
<TEXT>

     Teknik direktörlüğünü Fatih Terim'in yaptığı Milan, Pazar günü Venezia karşısında 2 puan kaybedince, fırtınadan önceki sessizliğe büründü. 
     AC. Milan'ın Başkan Yardımcısı Adriano Galliani gazetecilere, ''Bu kez konuşmayacağım'' derken, bu basına ''Galliani öfkesinden kudurdu'' şeklinde yansıdı. 
     Kulübün gelecekteki sahibi olan Paolo Berlusconi'de Silvio Berlusconi'nin oğlu , ''Bu takımı sevmedim. Terim, Laursen'i bile hucümda oynattı'' diyerek, Türk teknik adamı eleştirdi. 
     Paolo, İnter ile yapılacak derbi maç öncesinde takımın bir yeniliğe ihtiyaç olduğunu da savundu. Terim ise gazetecilere yaptığı açıklamada, ''Kızgınım ve hayal kırıklığına uğradım. Futbolcular arasında daha bağlılık bekliyordum. Herşeyi değiştirmek zorunda kalacağım'' diye konuştu. 
     Futbolcularının koşmamasından ve agresif olmamalarından yakınan teknik direktör, bu gidişe son vermek için bazı önemli oyuncularını kulübede bekletebileceğinin sinyalini verdi. 
     ''Endişeli'' olduğunu söyleyen Portekizli yıldız Manuel Rui Costa'da, ''İki maçtır hata yapıyoruz. Kesinlikle daha iyisini yapmalıyız. Önemli futbolcuların bir çoğu formda değiller, bu da bize yardım etmiyor. Perugia yenilgisi bir kaza olabilirdi ama Venezia beraberliği bizi düşündürmek zorunda bırakacak'' diye konuştu. 
     Kaleci Abbiati de hucüm oyuncularını eleştirerek, ''Kaleye şut çekmiyoruz'' ifadelerini kullandı. 
     İtalyan spor basını da maça büyük yer ayırdı. 
     La Gazzetta dello Sport, ön ve iç sayfasında ''San Siro'da Terim ve Milan'a ıslık. Milan eğlendiriyor, sadece Venezia'yı'' başlıklarını attı. 
     Gazete'de imparator lakaplı Terim için ''Paşa Terim'' yakıştırılması yapılarak ''Terim, dün kürsüye 1571 yılında Lepanto Savaşı'nda Haçlı Ordusu'na yenilen, gemilerini kaybeden Mehmet Ali Paşa'nın yüzüyle çıkıyor. Paşa Terim, henüz batmadı ama ufuktaki derbi korku yaratan bir düşman'' yorumunda bulundu. 
     Venezia'nın 1962 yılından bu yana San Siro Stadı'ndan puan alamadığını da hatırlatan gazete, ''O zaman 3-3 biten maçta yeşil siyahlı formada Venezia başka bir Türk, Can Bartu vardı ve sahadan gülerek çıkıyordu'' denildi. 
     Corriere dello Sport gazetesi de, ''Milan yok, Terim riskte'' başlığını attığı haberinde, Türk teknik adamın perşembe günkü UEFA Kupası maçı ve pazar günkü İnter ile oynanacak derbi maçını kazanmaması halinde görevine son verilebileceğini iddia etti. 
     Yöneticilerden Galliani ve Braida ile bugün yapılacak olan toplantıya yer veren gazetede, ''Terim, haklılığını ispat etmeye, aklanmaya çağırıldı. Ultimatom çekiliyor. Ancelotti, Terim'in yerini doldurmaya hazır'' ifadeleri kullanıldı. 
     Tutto Sport Gazetesi, ''Terim, yüksek tansiyon'' ifadesini manşete çıkartarak, ''Kırmızı siyahlılar, Venezia karşısında hayal kırıklığı yarattı. San Siro'da ıslıklar, Galliani kudurdu, Paolo Berlusconi'den 2 eleştiri'' diye yazdı. 
     Futbolcularla ilgili yapılan yorumlarda da, ''Contra oyunda izini bırakmıyor, savunmuyor. İnzaghi kötü gününde, Roque Junior zor nefes alıyor'' denildi. 
     Diğer gazetelerde ise şu manşetler atıldı 
     Corriere della Sera Gazetesi ''Terim'in Milan'ı artık kazanmayı başaramıyor. Galliani sessizlik yolunu seçiyor.'' İl Giornale Gazetesi ''Milan Venezia ile puan kaybediyor, Terim'de kulübedeki kafasını. Türk teknik adam herşeyi yanlış yapıyor. 
     Bugün Galliani'nin ofisine çağırılacak.'' La Repubblica Gazetesi ''Milan ıslıklar arasında bitiyor. 
     Derbi'de Terim'in üzerinde çok fazla şüphe var. Milan, Galatasaray ve Fiorentina gibi agresif değil.'' La Stampa Gazetesi ''Milan ıslıklandı, Terim takımı suçluyor.'' 
     






</TEXT>
</DOC>
