<DOC>
<DOCNO> 40905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/yasam/ayas.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anaların feryadı 
</HEADLINE>
<TEXT>

Yavrularının acısıyla yaşamaya çalışan iki anne, her gün mezarlarının başında gözyaşı döktükleri kızları için Cumhurbaşkanı’ndan yardım istedi... 
     TUNA ÇAM Susurluk DHA 

     Adları Nuriye Balkan ve Nihal Çaldıran. İkisi de evlat acısıyla yanıp tutuşuyor. Nuriye hanımın iki kızı Ebru ve Işık 3 ay önce İstanbul’da, Nihal Çaldıran’ın 11 yaşındaki kızı Afşar Sıla ise Nisan ayında öldürüldü. 
     Susurluk’ta yıllardır komşu olan acılı iki anne, her gün birlikte kızlarının mezarına gidip gözyaşı döküyor, çiçekleri suluyor. 
     İki annenin tek isteği var yargılamaların bir an önce tamamlanması. Bu süreci hızlandırmak isteyen Nuriye ve Nihal hanım, Cumhurbaşkanı Ahmet Necdet Sezer’e bir de mektup yazdılar. 
     "Sayın Cumhurbaşkanım" diye başlayan mektupta, iki anne duygularını şöyle dile getirdi "Bizler Susurluk’ta yaşayan iki acılı anneyiz. Evlatları hunharca öldürülen iki insan olarak sizden yardım istiyoruz. Mahkemelerin uzaması, acılarımızı dağlıyor. Bu mektubu size Cumhurbaşkanı olduğunuz için değil, hukukçu kişiliğiyle tanıdığımız Ahmet Necdet Sezer olduğunuz için yazıyoruz. Yargılamanın hızlandırılmasını ve katillerin hakettikleri cezaya çarptırılmalarını istiyoruz. Bu katillerin, idam edilmesini diliyoruz." 
     
     Kızlarımın kemikleri sızlar 
     "Ateş düştüğü yeri yakar" diyor Nuriye Balkan. Ve katil zanlısı Fikret Aydın’ın cinayeti başkasına yüklemek istemesinin kendisini kahrettiğini belirtip şöyle konuşuyor 
     "Gencecik, umut dolu iki genç kızı öldüreceksiniz, sonra da cinayeti başkasına yüklemeye çalışacaksınız. Bu insanlığa sığmaz. Bu kişi adaleti kandıramayacak. Fikret Aydın, cinayetten önce Susurluk’a gelip, bizimle kalan Ebru ve Işık’ı ayrı ayrı İstanbul’a götürdü. Daha sonra da acı haberi öğrendik. Fikret katil olmadığını söylüyor. Peki cinayetten sonra neden kaçtı Neden, yakınları bizi mahkemede, size acıyoruz, yazık olacak’ diyerek tehdit etti Fikret cezalandırılmazsa, Ebru ve Işık’ın kemikleri sızlar." 
     
     Görünce kahroluyorum 
     Her gün Susurluk’ta bir lokantada çalışan Recep İpek tarafından öldürüldüğü ileri sürülen kıza Avşar Sıla’nın mezarının başında gözyaşı döken nihal Çaldıran ise şunları söylüyor "Bir sapık kızımı mezara koydu, bizi evlat acısına boğdu. Mahkemede onu görünce sinirlerim bozuluyor. Yargılamanın bir an önce tamamlanmasını ve hak ettiği cezayı almasını istiyorum." 
     



 YAŞAM 



















</TEXT>
</DOC>
