<DOC>
<DOCNO> 16125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sontur08.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay, "Meclisteki provakatörü" nefretle kınadı... 
</HEADLINE>
<TEXT>

     Genelkurmay Başkanlığı Genel Sekreterliği'nden yapılan açıklamada, FP Tokat Milletvekili Bekir Sobacı'nın dün TBMM'de yaptığı konuşmayla ilgili olarak, ''Türk Silahlı Kuvvetleri, kendisine yönelik bu seviyesiz ve mesnetsiz ithamları nefretle kınamaktadır'' denildi. 
     Açıklamada, adı geçen kişi hakkında yasal işlem için gerekli girişimin başlatıldığı bildirildi. 
     Genelkurmay başkanlığı Genel Sekreterliği'nin konuya ilişkin açıklaması şöyle 
     ''12 Nisan 2001 Perşembe günkü Türkiye Büyük Millet Meclisi görüşmelerinde söz alan Fazilet Partisi Tokat Milletvekili Bekir Sobacı konu ile hiçbir ilgisi olmadığı halde, Türk Silahlı Kuvvetleri'ni anti demokratik devletlerin orduları ile mukayeseye yeltenmiş, Yüce Meclis kürsüsüne yakışmayacak ifadelerde bulunmuştur. Adı geçen milletvekili kürsüden yaptığı hakaretleri, 'Sütübozuklar' şeklinde ifade ettiği çirkin boyutlara taşımaya kadar götürmüştür. Türk Silahlı Kuvvetleri, kendisine yönelik bu seviyesiz ve mesnetsiz ithamları nefretle kınamaktadır. İçinde bulunduğumuz koşullarda her zamankinden daha fazla huzur ve istikrara ihtiyaç duyulan bir sırada, bu tür kişilerin davranışlarını,Yüce Türk milletinin engin sağduyusu şüphesiz değerlendirecektir. Adı geçen kişi hakkında yasal işlem için gerekli girişim başlatılmış bulunmaktadır.'' 
     
     
     
     
     
     
     




</TEXT>
</DOC>
