<DOC>
<DOCNO> 4338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/yazar/talu.html </URL>
<DATE> 2001/01/28/ </DATE>
<TIME>  </TIME>
<AUTHOR> Umur TALU  </AUTHOR>
<HEADLINE>
Güneş ufuktan belki doğar 
</HEADLINE>
<TEXT>

     Gazete yazısı, tüm hafifliğine, tüm gelip geçiciliğine rağmen yine de bir analiz, tez, sentez çabasıdır. 
     "Haberin ötesi" bir arayıştır, ama elbette "haber ve bilgi"den yola çıkar. 
     Dünkü Cumhuriyet'te Ali Sirmen'in yazısında iki haber yanyana gelmiş, birbirinin içine geçmeleriyle, iki yüzümüz birbirine vurulmuştu. 
     Bir yanda, Bergama'da siyanürlü altına direnişin sembollerinden, "Hopdediks" lakaplı, köylü Bayram Kuzu'nun ölümü... 
     Bir yanda da, çevre duyarlılığının gönüllüleri Greenpeace mensuplarının, yani Yeşil Barışçıların İzmit'teki protestolarında "halktan meydan dayağı" yemeleri. 
     Hem de, körfezini yitirmiş, fay hattının üstündeki resmi ve sivil duyarsızlıklar, aymazlıklar yüzünden binlerce canını toprağa gömmüş İzmit'te. 
     
     ... 
     
     Bir tarafta, parlak vaatlere rağmen toprağı ve çevresi için 70 yaşında ayağa kalkan Bayram Kuzular... 
     Bir tarafta, sorunun ne olduğunu dahi düşünmeden, çevre duyarlılığının gönüllülerine dayak atan kurtlar... 
     Bir tarafta, terörden, pusudan bıkkınlığı ve "farklı bir Emniyet Müdürü"ne sevgisiyle saf tutan ve huzur, barış için ortak gösterilere hazırlanan, bayramlara hasret insanlar... 
     Çok tarafta da, kuzu kuzu sessizlik ve duyarsızlık iklimi. 
     
     ... 
     
     Umutsuzluk, yılgınlık, bıkkınlık, korku, sinmişlik, boşvermişlik, herkesin kendi gemisini kurtarmak üzere kamarasına kapanışı... 
     Siyasetin kangrenleşmiş ihaneti. 
     Hepsi tamam. 
     Zaman zaman "haydi eller havaya" denerek resmi çağrılarla ayağa kalkmaya davet edilen, ama "resmiyet dışı" her tavrında elleri havada teslim alınan bir toplum sözkonusu. 
     Bu da tamam. 
     Ama, umutsuzluk veren, değişimi boğan, ufkun yokoluşunu perçinleyen ne varsa, koskoca bir boşluğun üstünde cirit atıyor. 
     Eylemli, tavırlı, insani ve toplumsal talepli halk boşluğu. 
     Yalnızlaşmış, itilip kakılan insanlar topluluğu, dünya dillerine de itilip kakılan, yalnızlaştırılan bir toplum olarak çevrilip duruyor. 
     Sıkıştırılmış bir kedinin hırçınlığıyla ya da şaşmış hedeflere öfkelenip durarak sadece o boşluk büyütülüyor. 
     
     ... 
     
     Bunca yoksulluğun, bunca yolsuzluğun, bunca yağmanın, bunca kanın, bunca canın, bunca pespayeliğin bir toplumsal talepler ağırlığıyla cevap alamaması... 
     Kader işte 
     Güneş ufuktan şimdi doğar diye bekleyelim bari. 
     
     





Ah o kapılar... 


'Terör Avrupa'dan yönetiliyor' 


Genco Erkal’ın kibriti 


Nasıl bir Türkiye özlüyorum .. 


Genç galaksi 


Lalelerin isyanı 


YÖK Çankaya kavgasında son raund 


İşsizlik alarm veriyor 


Benim Lavinia’msın ’ 


Dilekçe pulu ve tuhafiyeci 


Yeni kuşak 


Güneş ufuktan belki doğar 


Öteki Davos 


"Delhi'de Bayram" derken... 


Başkan'ın "rahibi" Caldwell 


</TEXT>
</DOC>
