<DOC>
<DOCNO> 23669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sondun27.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ve Filistinliler görüşmelere başlayacak 
</HEADLINE>
<TEXT>

     İsrail ve Filistinlilerin, ABD Ortadoğu temsilcisi William Burns'un mekik diplomasisinin ardından, güvenlik işbirliğine ilişkin görüşmelere yeniden başlamayı kabul ettikleri bildirildi. 
     Ancak görüşmelerde ele alınacak konuların açıklık kazanmadığı belirtildi. İsrail Savunma Bakanlığı sözcüsü Yarden Vatikai, yaptığı açıklamada, Savunma Bakanı Binyamin Ben-Eliezer'in güvenlik görüşmelerine birkaç gün içinde başlanmasını önerdiğini söyledi. Filistin Uluslararası İşbirliği Bakanı Nebil Şaat da, görüşmelerin hem güvenlik, hem de Mısır-Ürdün ortak girişimi ve Ortadoğu Araştırma Komisyonu'nun raporundaki tavsiyelerin uygulanmasına yönelik plan yapılması gibi siyasi sorunları içermesi gerektiğini söyledi. İsrail, şiddet olayları sona ermediği takdirde siyasi görüşmelere yeniden başlamayacağını bildirmişti. 







</TEXT>
</DOC>
