<DOC>
<DOCNO> 21229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sontur18.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Üniversitesi'nde rektör değişimi... 
</HEADLINE>
<TEXT>

     Koç Üniversitesi'nde, istifa eden Rektör Prof. Dr. Seha M. Tiniç'in yerine, Prof. Dr. Attila Aşkar Rektör Vekili olarak atandı. 
     Koç Üniversitesi Mütevelli Heyeti Başkanlığı'ndan yapılan yazılı açıklamada, 1993 yılından bu yana rektörlüğü yürüten Prof. Dr. Tiniç'in, 12 Mayıs Cumartesi günü itibariyle bu görevinden istifa ettiği belirtilerek, üniversitenin kuruluş ve gelişmesinde büyük ve değerli katkıları bulunan Prof. Dr. Tiniç'in ''teşekkürle hatırlanacağı'' bildirildi. 
     Açıklamada, Prof. Dr. Tiniç'in yerine, Rektör Yardımcısı Prof. Dr. Attila Aşkar'ın Rektör Vekili olarak atandığı kaydedildi. Türkiye Bilimler Akademisi üyesi de olan Prof. Dr. Aşkar, İstanbul Teknik Üniversitesi'nden İTÜ mezun olduktan sonra ABD'de Princeton Üniversitesi'nden doktora aldı. Brown Üniversitesi'nde post-doktora çalışmaları gerçekleştiren Prof. Dr. Aşkar, Boğaziçi Üniversitesi Matematik Bölümü'nde 20 yılı aşkın süre görev yaptı. Princeton ve Paris üniversiteleri ile Stockholm Kraliyet Teknoloji Enstitüsü ve Göttingen Max-Planck Enstitüsü'nde de ''ziyaretçi profesör'' olarak çalışan Prof. Dr. Aşkar, ''TÜBİTAK Bilim Ödülü'' sahibi. 







</TEXT>
</DOC>
