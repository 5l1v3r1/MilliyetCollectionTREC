<DOC>
<DOCNO> 46668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sondun03.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA için yeni başkan adayı Rudolph Giuliani... 
</HEADLINE>
<TEXT>

     ABD'de 11 Eylül saldırılarından sonraki çalışmalarıyla yıldızı parlayan New York Belediye Başkanı Rudolph Giuliani'nin, Merkezi İstihbarat Teşkilatı CIA'in başına getirilmesinin planlandığı öne sürüldü. 
     Amerikan Business Week dergisi, konuyla ilgili haberinde, ''henüz bu pozisyon boş değil ancak CIA Başkanı George Tenet'in yerine, New York Belediye Başkanı Rudolph Giuliani'nin getirileceği konuşuluyor'' ifadelerine yer verdi. 
     Dergi, 11 Eylül'de New York ve Washington'da meydana gelen korkunç terörist saldırıların, istihbarat alanındaki başarısızlıklarla doğrudan bağlantılı olduğunu ve bu başarısızlıklarda CIA Başkanı Tenet'in payı bulunduğunu da savundu. 
     Ancak Washington'daki çevreler, CIA'in, yurt dışı istihbarat konularıyla ilgilendiğini ve uçak kaçıran teröristlerden bir kısmını zaten izlemeye aldığını, teröristlerin ABD'ye girişini ise Federal Soruşturma Bürosu FBI'a haber verdiğini belirterek, iç güvenlikle ilgili istihbaratın FBI'ın işi olduğunu belirtiyorlar. 
     FBI, teröristlerin ABD'ye giriş yaptığını belirlemekle birlikte, adreslerini New York'taki Marriot Oteli olarak veren teröristleri bulamamıştı. 
     Saldırıların ardından, çalışkanlığı ve moral desteğiyle halkın gözüne giren ve daha önceki olumsuz imajını silen Giuliani'nin popülaritesi artmıştı. 
     Business Week, Beyaz Saray'ın da bu çerçevede, görev süresi dolan New York Belediye Başkanı'nı CIA'in başına getirerek teröristlerin yakalanması yönünde açık bir mesaj verileceğini ifade etti. 
     Giuliani, son olarak, New York belediyesine 10 milyon dolar bağışta bulunmak üzere New York'a gelen Suudi Prensi El Valid bin Talal bin Abdülaziz'i reddetmişti. Suudi Prens'in, terörizmi kınamakla birlikte, bir basın açıklaması yayınlayarak, ''Amerika, Ortadoğu politikasını yeniden gözden geçirmeli ve Filistin davasına karşı daha dengeli bir tutum almalı'' görüşünü yansıtması üzerine Giuliani, bağışı almayacağını duyurmuştu. Giuliani, ''bu açıklamalar hayli sorumsuz ve tehlikeli'' demişti. 
     ABD Başkanı George Bush yönetimi, pekçok pozisyonda değişikliğe giderken, görev süresinin sonuna yaklaşmasına karşılık, eski Başkan Bill Clinton döneminde de bu görevde olan CIA Başkanı George Tenet'ı yerinde bırakmıştı. 
     






</TEXT>
</DOC>
