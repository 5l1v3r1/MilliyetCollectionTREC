<DOC>
<DOCNO> 40606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sondun12.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban yargıladığı yardım görevlileri için "Asabiliriz" 
</HEADLINE>
<TEXT>

     Afganistan'daki köktendinci Taliban yönetimi, Hıristiyanlık propagandası yaptıkları suçlamasıyla yargıladığı 8 Batılı insani yardım görevlisinin, suçlu bulunmaları halinde asılabileceklerini bildirdi. 
     Taliban'ın Yüksek Mahkemesi'nin Başkanı Mevlevi Nur Muhammed Sakıb, Afgan Basın Ajansı'na AIP yaptığı açıklamada, ''4 Alman, 2 Amerikalı ve 2 Avustralyalı yardım görevlisinin mahkemede suçlu bulunmaları durumunda asılabileceklerini'' belirtti. Sanıkların Müslüman olmayan avukatlar tutabileceklerini, bunun için bir engel bulunmadığını kaydeden Sakıb, ''Görevlilerin kendilerini savunma hakkı vardır. Avukat tutmak isterlerse buna karşı koymayız'' dedi. 
     Duruşmanın ne zaman sona ereceğine ilişkin açıklama yapılmadı. Bu arada, Kabil'deki Amerikalı, Alman ve Avustralyalı diplomatlar, yargılamayı izleyebilecekleri yönünde daha önce yapılan açıklamaya karşın, duruşmayı izleyemediklerini bildirdiler. Batılı diplomatların, Batılı yardım görevlilerini yargılayan Sakıb ile görüşmelerine de izin verilmedi. Adliye binasının önünde yaklaşık yarım saat bekleyen Alman, Avustralyalı ve Amerikalı 3 diplomat, duruşmayla ilgili bilgi edinmek için yeniden Sakıb ile görüşmeyi deneyeceklerini belirttiler. Avustralyalı diplomat Alistair Adams, Taliban yetkilileriyle geçen haftadan bu yana görüşmediklerini, duruşmayla ilgili gelişmeleri basından izlediklerini söyledi. Duruşmaya diplomatlar, sanıkların yakınları ve gazetecilerin katılabilecekleri bildirilmişti. Taliban, 8 Batılı ile birlikte aynı davada 16 Afganı da yargılıyor. 







</TEXT>
</DOC>
