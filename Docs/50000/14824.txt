<DOC>
<DOCNO> 14824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sontur25.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı "Fransa'da yaşadıklarım Midnight Ekspres'i gölgede bırakır" 
</HEADLINE>
<TEXT>

     Fransa'nın İstanbul Başkonsolosluğu'nda görevli bir diplomata silahlı saldırı düzenlemeye hazırlandıkları öne sürülen, organize suç örgütü elebaşı Alaattin Çakıcı ile 6 adamının yargılanmasına devam edildi. 
     İstanbul 1 No'lu DGM'deki duruşmaya, başka suçlar nedeniyle tutuklu olan Alaattin Çakıcı ve Serdar Cömert ile tutuksuz sanık Hızır Ülker ka tıldı. Davanın diğer tutuksuz sanıkları Serkan Baş, Mustafa Kum, Kemal Nuh Akkaş ve Turan Kurt ise duruşmaya gelmedi. 
     Duruşmada kimlik tespitinin ardından sorgusu yapılan Alaattin Çakıcı, kimseyle ilgili suikast emri vermediğini belirterek, sanık Serdar Cömert'i ise eşinin 3 yıldan beri kendi ailesiyle ilgili vize işlerini takip etmesi nedeniyle tanıdığını anlattı. 
     1998 yılının Ağustos ayında ABD'liler tarafından Fransa'nın Nice şehrinde durdurulduğunu ifade eden Çakıcı, Türkiye'ye dönünceye kadar 16 ay boyunca ''ABD ve Türk yetkililerin baskısı, Fransız gizli servisinin de yönlendirmesiyle tecrit hayatı yaşadığını'' söyledi. 
     Fransızlar tarafından 3 kez, Türkiye ile ilgili bilgi vermesi kaydıyla ajanlık yapması karşılığında serbest bırakılacağının söylendiğini öne süren Alaattin Çakıcı, her seferinde bu teklifi reddettiğini bildirdi. 
     Bunun üzerine kendisine sürekli psikolojik baskı uygulandığını, kendisinin yapacağı tek şeyin ise direnmek olduğunu anlatan Çakıcı, ''Evet Fransa'da insan hakları var, ama sadece kendi insanlarına. Benim için ise insan hakları beşiği o kadar sallanmıştı ki, sonunda uyutuldu'' dedi. 
     ''Fransa'da Nazi kampından cezaevine dönüştürülen bir yerde tecrit edilmesinin nedenini 500 yıl öncesine dayanan Türk düşmanlığına, 4 milyar dolarlık helikopter ihalesinin iptaline ve Türkiye ile ABD gizli servisi CIA'nın yönlendirmesine'' bağlayan Çakıcı, ''Yaşadıklarım Midnight Ekspres'i gölgede bırakacak günlerdi'' diye konuştu. 
     Çakıcı, hiç tanımadığı 5-6 kişinin, Fransız Konsolosluğu'ndaki bir kişiye yönelik suikast girişimi hazırlığında oldukları gerekçesiyle yakalandıkları haberini duyduğunu anlattı. 
     ''Fransızları sevmek zorunda olmadığını'' söyleyen Çakıcı, şöyle devam etti 
     ''Orada bana cehennemi yaşattılar. Oradayken beynimde düşünüyordum bir Fransız'a ceza vermeyi. Ama bu sadece bir düşünceydi. Eyleme dönüşmediği sürece suç olamaz. Artık eskisi gibi düşünmüyorum. Fransız devleti görevlilerinin, bana yapmış olduğu psikolojik işkenceye, o gün kızıyordum. Bugün ise şeref duyuyorum. Çünkü bunu, Türk olduğum için yapmışlardı.'' 
     "Eğer Türkiye Cumhuriyeti isterse, eskiye yönelik suçlarla ilgili cezaevinde kalmasının problem yaratmayacağını'' ifade eden Çakıcı, ''Ancak ben Türkiye'ye döndükten sonra, 16 aydır hiçbir olayın talimatını vermedim'' dedi. Duruşma, dosyadaki eksikliklerin giderilmesi amacıyla ertelendi. 



</TEXT>
</DOC>
