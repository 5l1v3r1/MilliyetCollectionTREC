<DOC>
<DOCNO> 22135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sonspo03.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Fenerbahçe'yi Kadıköy'de 32 senedir yenemiyor 
</HEADLINE>
<TEXT>

     Lig lideri Fenerbahçe ile Bursaspor, yarın yapacakları karşılaşmayla birlikte, Birinci Futbol Ligi'nde 68. kez karşı karşıya gelecek. 
     Yeşil-beyazlı takımın Birinci Lig'e yükseldiği 1967-68 sezonundan itibaren, aralıksız 34 sezondur karşılaşan Fenerbahçe ile Bursaspor arasındaki rekabette, sarı-lacivertli ekibin açık ara üstünlüğü bulunuyor. 
     2 takım arasında şimdiye dek yapılan 67 maçtan 32'sini Fenerbahçe, 8'ini Bursaspor kazanırken, 27 maç da berabere sonuçlandı. ''Sarı Kanaryalar''ın attığı toplam 86 gole, ''Yeşil Timsahlar'' 52 golle karşılık verdi. 
     Sezonun ilk yarısında Bursa'da yapılan maç, 2-2 berabere sonuçlanmıştı. 
     
     İstanbul'daki maçlar 
     Fenerbahçe ile Bursaspor, şimdiye dek İstanbul'da 33 lig maçında karşılaşırken, sarı-lacivertliler galibiyetlerde rakibine büyük üstünlük kurdu. 
     İstanbul'daki lig maçlarında Fenerbahçe 21, Bursaspor ise yalnızca 1 galibiyet alırken, taraflar 11 maçta da eşitliği bozamadı. Sarı-lacivertliler, kendi evlerinde 60 gol atarken, kalesinde 21 gol gördü. 
     2 takım arasında geçen sezon İstanbul'da yapılan lig maçı da 2-2 berabere sonuçlanmıştı. 
     
     32 yıllık hasret 
     Fenerbahçe ile yaptığı son 3 lig maçında rakibiyle berabere kalarak, yenilgi yüzü görmeyen Bursaspor, İstanbul'daki maçlarda galibiyete hasret kaldı. Sarı-lacivertli rakibi karşısında İstanbul'daki ilk ve tek galibiyetini 1968-69 sezonunun 2. yarısında İnönü Stadı'nda 1-0'lık sonuçla alan yeşil-beyazlılar, 32 yıldır deplasmanda galip gelemiyor. 






</TEXT>
</DOC>
