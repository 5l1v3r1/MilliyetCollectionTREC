<DOC>
<DOCNO> 25428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sontur17.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sapanca'da "Tantan" isyanı...ANAP tabelaları indiriliyor... 
</HEADLINE>
<TEXT>

     Devlet Bakanlığı'na atanan Sadettin Tantan'ın bu görevinden ve partisinden istifa etmesinin ardından, memleketi Sapanca'da ANAP İlçe Merkezi'nin tabelası indirilerek kırıldı. 
     Tantan'ın İçişleri Bakanlığı görevinden Devlet Bakanlığı'na atanmasını protesto eden ANAP İlçe yöneticileriyle çok sayıda Sapancalı, parti merkezi önünde toplandılar. 
     Bakan Tantan'ı ilçeye gelişinde karşılamak üzere bekleyişlerini sürdüren topluluk, Tantan'ın bakanlık görevi ile partiden istifasını açıklamasının ardından binaya çıkarak tabelayı indirdi. Bina önüne atılan tabela üzerine çıkarak kıran kalabalık, ''Türkiye Bakanıyla gurur duyuyor'' ve ''Böyle bakan bir daha gelmez'' şeklinde slogan attılar. 
     Tabelanın indirilmesi sonrasında açıklama yapan ANAP İlçe Başkanı Yaşar Serdaroğlu, Yönetim Kurulu'nun, Kurtköy ve Kırkpınar belde örgütleri ile ilçedeki tüm üyelerin partiden istifa ettiğini açıkladı. Serdaroğlu, Tantan'ın yarın ilçeye geleceğini ve kendisine TEM otoyolunun Sapanca turnikelerinde karşılama töreni düzenleneceğini de sözlerine ekledi. 
     

</TEXT>
</DOC>
