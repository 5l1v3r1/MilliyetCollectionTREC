<DOC>
<DOCNO> 12840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/yasam/yas07.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu acıya nasıl dayanılır 
</HEADLINE>
<TEXT>
Polisler babamdan NE İSTEDİ 
Trabzon'da gözaltında can veren Asım Ceylan'ın oğlu Fatih, 13’ünde kini tanıdı Bütün polisler katil gibi 
     TEKİN ATAY Trabzon DHA 

     Trabzon'da üç gün önce kafeteryası önünde havaya ateş edildiği gerekcesiyle polis tarafından gözaltına alınan ve karakoldan cenazesi çıkan Asım Ceylan'ın 13 yaşındaki oğlu Fatih, yaşadığı korkunç acıyı ve öfkeyi anlattı. 
     Başsağlığı için gelenleri babasına ait kafeteryada ağırlayan küçük Fatih'in yükü çok ağır. Ailenin tek oğlu Fatih, bir yandan dükkanı çevirmeye, evinin erkeği olmaya, bir yandan da acılı anası ve iki kızkardeşini teselli etmeye çalışıyor. Ancak Fatih'in bu yüzden acısını gömdüğü kalbi, öfke ve kinle dolu. 'Gördüğüm her polise hayatımın sonuna kadar 'katil' diye bakacağım' diyen Fatih, sözlerini şöyle bitiriyor 
     "Polisleri hiçbir zaman sevmeyeceğim, onlara güvenmeyeceğim çünkü onlar babamızı aldılar. Babasız kalmanın acısını tarif edemiyorum. Babam herkes tarafından çok sevilen iyi bir insandı. Polisler ondan ne istedi " 
     
     'Döverek öldürdüler' 
     Ölen Asım Ceylan'ın ağabeyi Tahsin Ceylan da, polislerin kardeşini döverek öldürdüğünü iddia etti. 
     Bunu, Adli Tıp Kurumu raporuyla belgeleyeceklerini ileri süren ağabey Ceylan, konuyu Avrupa İnsan Hakları Mahkemesi'ne de götüreceklerini söyledi ve başta İçişleri Bakanı Sadettin Tantan olmak üzere tüm yetkilileri de göreve çağırdı. 
     
     İki polis açıkta 
     Ceylan'ın öldürülmesiyle ilgili Trabzon Valiliği'nin başlattığı soruşturma kapsamında da, Başkomiser Hüseyin Çapkın ve polis Ali Kılıç açığa alındı. Trabzon Valisi Adil Yazar, bu konuda şöyle konuştu 
     "Ceylan'ın Trabzon Numune Hastanesi'ndeki ilk raporunda sırtında ve vücudunda darp izleri belirlendi. Ceylan'ın bu polislerin darbesiyle öldüğü söyleniyor. Yetkisini aşan ve kötü muamale bulunan polisler bu soruşturma kapsamında belirlenecek. Ancak bu büyük camiada zaman zaman dikkatsiz davranışlar olabiliyor." 
     


 YAŞAM 

























</TEXT>
</DOC>
