<DOC>
<DOCNO> 28027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/yazar/uras.html </URL>
<DATE> 2001/06/21/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Avantaj Kart’ı ile "ödemede taksit" 
</HEADLINE>
<TEXT>

     Türkiye’de 1.4 milyon insanın cebinde üzerinde "Advantage Card" Avantaj Kart’ı yazılı, plastik bir kart var. 
     Türkiye’de her gün her Allah’ın günü bu 1.4 milyon insan 73 bin alışveriş yapıyor. 73 bin alışverişte para ödemiyor. Plastik kartını göstererek, mal ve hizmetin bedelini ya 1 ay sonra ödemek, ya da 3 veya 12 taksitte ödemek üzere "imza" veriyor. 
     Türkiye’de her gün bu plastik kart ile yapılan alışverişin tutarı 3 trilyon lira. Tekrar edeyim. İnsanlar bu 3 trilyon lirayı her gün nakit olarak ödeyecek yerde, imza atarak ödemeden kurtuluyor. 
     Türkiye’de 17 sektörde, iki yüzü aşan kuruluşa bağlı 3.500 satış noktasında dükkanda insanlar Avantaj Kart’ı ile para ödemeden yaz tahtaya, al haftaya alışveriş yapıyor. 
     Altınyıldız Boyner Grubu, Beymen, Benetton, Cotton Bar ve Çarşı mağazaları müşterileri için 1989 yılında ilk plastik kartını çıkardı. Bu kart işletmesi için de "Benkar" isminde bir şirket kurdu. 1990 yılında Benkar şirketi, Advantage Card ismi ile taksitli kart uygulamasını, her satıcının yararlanabileceği hale dönüştürdü. 
     Sayın okuyucularıma Avantaj Kart’ı sisteminin işleyişini anlatayım 
     1 Satıcı, bir malı taksitle satmak durumunda olsa, alıcının kimliğini istemek, kefil istemek, senet yapmak, her ay alıcının senedini ödeyip ödemediğini izlemek, ödemez ise kanuni takibata gitmek zorunda. 
     Satıcı, "Advantage Card" sistemine girdiğinde, kart sahibi alıcıya malını imza karşılığı, hemen teslim ediyor. Sonra alıcının imzalı makbuzunu, Advantage Card sistemini işleten Benkar şirketine göndererek, fatura bedelini peşin olarak tahsil edebiliyor. Fatura karşılığını alıcıdan bir ay sonra veya 3 ile 12 taksitte tahsil edecek olan kart işletmecisine bu hizmetin karşılığı olarak bir komisyon ödüyor. Peşin tahsil ettiği paradan bir kesinti yapılıyor. 
     2 Kart işletmecisi şirketin geliri, her alışveriş için satıcıya yaptığı ödemeler sonucu elde edilen komisyon ile taksitli ödemelerin faturasını satıcıya önceden ödediği için alacağı faiz farkı kesitidir. 
     Buna karşılık kart işletmecisi şirket, kart kullanıcısının kimliğini belirliyor, güvencesini alıyor, hesabını izliyor, tahsilatları topluyor, ödeme yapılmadığında kart sahibi hakkında kanuni takibatı yapıyor. Bir risk zarar ortaya çıktığında onu üstleniyor. 
     3 Kart kullananlar, her alışverişte kimlik tespiti, kefil gösterme, senet verme yükünden kurtuluyor. Farklı alışverişler için mağaza mağaza taksit ödeme zorunda kalmıyor. Ödemesini bir tek yere yapıyor. Ödeme yükümlülüğü kendisine her ay liste halinde bildiriliyor. Kart kullananlar peşin ödemelerde veya bir taksitli ödemelerde yüzde 15 dolayında tenzilat alıyor. Çok taksitli ödemelerde vade farkından kurtuluyor. 
     Advantage Card işletmecisi, Cem Boyner’in Benkar şirketi, geçtiğimiz hafta Hüsnü Özyeğin’in Fiba Bank eski adı ile Türk Sakura Bank ile yüzde elli yüzde elli ortaklık anlaşması imzaladı. 
     Ortaklığın amacı, rakipleri arasında önde koşan kart sisteminin liderliğini sürdürmek. 
     
     







Fazilet davası 


Unvan maçı 


Ecevit'ten üç öneri 


Altı kaval 


Faziletli papatya falıyla istikrar 


Bizi kaz gibi yoluyorlar 


FP'ye borsa ipoteği 


Oğlan bizim, kız bizim 


Makedon Türkleri diken üstünde 


Derviş'in yolsuzlukla sınavı 


Tahtakuşlar müzesi... 


Fazilet davası ve seçim 


"Hayatta ortada durmak yok, ya ileri ya geri" 


Bankamatik hırsızına beş yıl hapis 


Avantaj Kart’ı ile "ödemede taksit" 


Erbakan bu serveti saklayamaz 


</TEXT>
</DOC>
