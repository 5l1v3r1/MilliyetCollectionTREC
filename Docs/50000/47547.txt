<DOC>
<DOCNO> 47547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/soneko26.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DİSK ve KESK'ten ortak mücadele kararı... 
</HEADLINE>
<TEXT>

     Türkiye Devrimci İşçi Sendikaları Konfederasyonu DİSK ile Kamu Emekçileri Sendikaları Konfederasyonu KESK , hükümetin dikkatini sorunların üzerine çekmek amacıyla Türkiye'nin 5 değişik bölgesinden Ankara'ya ortak yürüyüş yapacak. 
     DİSK Genel Başkanı Süleyman Çelebi ile KESK Genel Başkanı Sami Evren, ''İşsizliğe, Yoksulluğa, Yolsuzluğa ve Savaşa Karşı Küresel Eşitlik, Adalet ve Barış'' adı altında düzenlenecek yürüyüşle ilgili olarak, DİSK Genel Merkezi'nde ortak basın toplantısı yaptı. 
     Çelebi, iktidarın aldığı hemen her kararın sorunların derinleşmesine ve toplumun tepkisinin yoğunlaşmasına neden olduğunu belirterek, ''çözüm'' diye getirilmek istenenlerin de halkın yükünü artırdığını, yoksulluğunu katmerleştirdiğini, işsizliği uzun süreli ve çözümsüz bir noktaya taşıdığını savundu. 
     IMF'nin borçlarının tahsiline yönelik uygulamaya koydurduğu programın yürütülebilmesi için daha fazla tasarruf yapılması istendiğini söyleyen Çelebi, şöyle konuştu 
     ''Bunun anlamı somut olarak kamuda istihdamın daraltılması, emekçilerin ikramiyelerinin ödenmemesi, tazminatların kaldırılması, ücretsiz izin uygulamasının başlatılması ve zorunlu emeklilik gibi kimi önerilerin tartışmaya açılmasıyla görülmektedir. 
     İktidar ve Meclis, ateşle oynamaktan vazgeçip, işsizliğe ve yoksullaşmaya karşı duyarlı olduğunu göstermeli, toplumun sıkıntılarını paylaşmak istediklerini göstermelidir.'' Çelebi, DİSK ile KESK'in yetkili kurullarının bu durumu değerlendirdiğini ve toplumun tepkilerini açığa çıkarmak, hükümetin dikkatini sorunların üzerine çekmek için bir dizi etkinliği gerçekleştirme kararı aldığını bildirdi. 
     Bu etkinliklerin ilk adımını ortak yürüyüş olduğunu ifade eden Çelebi, ''DİSK ve KESK olarak bu yürüyüşle, yoksulluğun ve işsizliğin toplumda yarattığı tahribatı, yolsuzluklara duyulan tepkiyi Meclis'e duyurmak, barış talebimizi haykırmak istiyoruz'' dedi. 
     Çelebi, bu amaçla, her iki konfederasyona üye emekçilerin 5 Kasım Pazartesi günü Edirne'den, 6 Kasım Salı günü Denizli ve Diyarbakır'dan, 7 Kasım Çarşamba günü Gaziantep ve Samsun'dan yola çıkacaklarını belirterek, yürüyüşün 9 Kasım Cuma günü Ankara'da sona ereceğini kaydetti. 
     TMMOB, Türk Tabipler Birliği, Türkiye Diş Hekimleri Birliği ve Türkiye Eczacılar Birliği'nden de etkin olarak yürüyüşe katılım olacağını ifade eden Çelebi, emekten ve demokrasiden yana olan herkesi yürüyüşe destek vermeye çağırdı. 
     Basın mensuplarının sorularını da yanıtlayan Çelebi, çıkartılmak istenen vergilere, kaldırılması planlanan tazminat ve ikramiyelere, uygulamaya konulacak olan bütçeye toplumun yüzde 90'nının da karşı olduğunu savunarak, bunu dillendirerek, halkın önüne koymak istediklerini söyledi. 
     KESK Genel Başkanı Sami Evren de, yürüyüş boyunca yolsuzluğun ve yoksulluğun nedenlerinin halka anlatılacağını vurgulayarak, ''Bu yürüyüş yoksulluğa karşı bir başkaldırıdır. Dolayısıyla bu düzenden hoşnut olmayan, tepki duyan bütün kesimleri yürüyüşe bekliyoruz'' dedi. 
     Türkiye'nin 5 değişik bölgesinden gerçekleştirilecek olan yürüyüşün birinci kolu 5 Kasım 2001'de Edirne'den başlayacak ve sırasıyla Tekirdağ, İstanbul, Kocaeli ve Bolu'yu kapsayacak. Ege bölgesi kolunda ise Denizli'den başlayacak, İzmir, Aydın, Manisa, Bursa ve Eskişehir takip edecek. Gaziantep'te başlayacak yürüyüş kolu Adana, Mersin ve Niğde'yi, Diyarbakır kolu ise Tunceli, Elazığ, Malatya, Kayseri ve Kırıkkale'yi içerirken, Samsun kolu ise, Çorum ve Kırıkkale'yi kapsayacak. Yürüyüş kolları 9 Kasım Cuma günü Ankara'da buluşacak. 
     






</TEXT>
</DOC>
