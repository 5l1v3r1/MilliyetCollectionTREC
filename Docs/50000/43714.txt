<DOC>
<DOCNO> 43714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/yazar/bila.html </URL>
<DATE> 2001/09/24/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
THY'ye Hazine güvencesi 
</HEADLINE>
<TEXT>

     ABD'ye yapılan terörist saldırıların yolcu uçaklarıyla gerçekleştirilmesi, bu sektörde çok önemli sorunlar doğurdu. Bunlardan biri de hava yolu şirketleriyle sigorta şirketleri arasındaki ilişki. 
     Terörist saldırıdan sonra sigorta şirketlerinin terör ve uçak kaçırmalarla ilgili riski üstlenmeyeceklerini açıklamaları ve 440 milyon dolarla 1 milyon dolar arasında değişen poliçe bedellerini 50 milyon dolara çekmeleri bütün dünyada hava yolu şirketlerini batma riskiyle karşı karşıya getirdi. 
     ABD'ye yapılan saldırı nedeniyle yolcu sayısındaki hızlı düşüşlerin yanı sıra sigorta şirketlerinin riski hava yolu şirketlerine bırakan bu kararı birçok şirket için kriz doğurdu. 
     Bu arada aynı sorun Türk Hava Yolları için de yaşanıyor. 
     Sigorta şirketlerinin 50 milyon doların üzerindeki riski üstlenmemeleri, bu tutarın üzerindeki riske karşı sigortalanmamış uçakların ise uçuşuna izin verilmeyişi THY'yi de uçamama tehlikesiyle karşı karşıya getirdi. 
     Şimdi hava yolu şirketleri bu sorunu aşabilmek için devletlerinden yardım bekliyor. Hava yolu şirketlerinin ortak talebi terör ve uçak kaçırmayla ilgili olarak sigorta şirketlerinin üstlenmedikleri riski devletlerin üstlenmesi ve bu yolla hava yolu şirketlerini batmaktan kurtarmaları. 
     Bütün devletler şimdi bu soruna çözüm arıyor. 
     Bu arada Türk Hava Yolları için de Ulaştırma Bakanı Oktay Vural harekete geçmiş durumda. 
     Uluslararası Sivil havacılık Kurumu'nun hava yolu şirketlerine tanıdığı süre yarın saat 24.00'te doluyor. Bu süre içinde THY dahil hava yolu şirketlerinin bir çözüm bulmaları şart. 
     Ulaştırma Bakanı Oktay Vural, dünkü görüşmemizde, Türk Hava Yolları için bir çözüm geliştirdiklerini ve bugün kesin yöntemi saptayıp saat 24.00'e kadar uygulamaya koyacaklarını belirtti. 
     Vural'ın önerdiği çözüm yolu, söz konusu riskin hava taşımacılığında koşullar normale dönünceye kadar Hazine tarafından üstlenilmesi. 
     Ulaştırma Bakanı Vural, bu önerisini Başbakan Yardımcısı Hüsamettin Özkan ve Hazine'den sorumlu Devlet bakanı Kemal Derviş'le de görüştüğünü ve her iki bakının da öneriye olumlu yaklaştıklarını söyledi. 
     Vural'ın verdiği bilgi şöyle 
     "Bu olay THY'yi sıkıntıya sokunca, önce dünya nasıl bir uygulamaya yöneliyor diye araştırdım. Örneğin İngiltere, güvence oluşturacak bir bono veriyor ve riski böyle üstleniyor. Ben de bu olağanüstü koşullarda riski Hazine'nin geçici bir süre üstlenmesinin doğru olduğunu düşünüyorum. Bu önerim Sayın Özkan ve Sayın Derviş tarafından da olumlu karşılandı. Bugün yeniden bir araya gelip yöntemi saptayacağız. İki yol olabilir. Birincisi riski Hazine'nin üstlendiğini bir kararnameyle uygulamaya sokmak, ikincisi, sigorta poliçesinin maddelerinden birine riski Hazine'nin üstleneceğine ilişkin bir hüküm koymak. İkinci yol daha pratik görünüyor. Bugün Sayın Başbakan ve liderlerin de onayını alıp saat 24.00'e kadar sorunu çözeceğiz ve THY uçaklarının uçmasını sağlayacağız." 
     Vural, aksi halde birçok hava yolu şirketi gibi THY'nin de batma tehlikesiyle karşılaşacağının kaçınılmaz olduğunu vurgulayarak, önerisinin bu nedenle kabul göreceğini belirtti. THY'nin bu nedenle uçamaması halinde Türkiye'nin başta turizm geliri olmak üzere birçok alanda önemli kayıplarla karşılaşacağına dikkat çekti. 
     Vural'ın önerisi THY'yi rahatlatmış durumda... 
     Hazine güvencesi alan uçaklar yerde kalmayacak. 
     
     







Pakistan uleması 


THY'ye Hazine güvencesi 


Yeni bir dünya, yeni bir doktrin 


Sirozun tedavisi 


Bayrampaşa kurtarıldı 


Özal Ecevit farkı 


Yastığımda, düşümde, içimdesin 


Arsa payına bakın 


Şartlar çok ağır, işimiz çok zor 


Sanayide ölüm tespit raporu’ 


</TEXT>
</DOC>
