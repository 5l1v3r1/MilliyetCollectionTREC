<DOC>
<DOCNO> 30728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sontur04.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in şiirleri Arnavutça'ya çevrildi 
</HEADLINE>
<TEXT>

     Başbakan Bülent Ecevit'in şiirleri, Arnavutça'ya çevrildi. 
     Arnavut asıllı şair Resul Şabani, Başbakan Bülent Ecevit'in 13 şiirini Makedonca'dan Arnavutça'ya çevirerek ''Yankı-Yehona'' adlı dergide yayımladı. 
     Ecevit'in Arnavutça'ya çevrilen şiirleri arasında 1953 yılında yazdığı ''Uçan Daireler'' ile 1975 yılında kaleme aldığı ''Aydaki Adam'' da bulunuyor. 
     Makedonca yayınlanan kitapta Başbakan Bülent Ecevit'in şiirlerini okuyan ve çok beğenen Arnavut asıllı şair Resul Şabani, Ecevit'in 13 şiirini kendi dili olan Arnavutça'ya çevirdi. 
     Şabani, Ecevit'in ''Uçan Daireler-1953'', ''Aydaki Adam-1975'', ''Yasa-1954'', ''İnsan-1954'', ''Bach Sonatı-1953'', ''Benmisin-1971'', ''Trensiz-1953'', ''İki Yüzlü İnsan-1953'', ''Yapamadığımız-Rahşan'a-1964'', ''Köylü Kız-1976'', ''Ağrılılar-1968'', ''Tapusuz Mehmet 1965'' ve ''Türk Yunan Şarkısı-1965'' adlı şiirlerini Üsküp'te Flaka Yayınevi'nce çıkarılan ''Yankı-Yehona'' adlı edebiyat dergisinde yayımladı. 
     Arnavut şairin çok beğenerek kendi diline çevirdiği, Başbakan Bülent Ecevit'in 48 yıl önce yazdığı ''Uçan Daireler'' adlı şiiri şöyle 
     bu sonsuz gök 
     bizden midir değil midir 
     bu yıldızlar 
     canlı mıdır cansız mı 
     
     dostlar olmalıdır 
     bu göğün içinde 
     düşman olmalı 
     
     canlıysa bu yıldızlar 
     toprağında can olmalı 
     nefes alınmalıdır 
     yaşanıp ölünmeli 
     
     insan bu göğün boşluğuna dayanmaz 
     bir koca göğün içinde 
     bir ufacık dünyada yapayalnız 
     bir avuç insanla yaşanmaz 
     
     can olmalıdır göğün 
     yıldızlarında can 
     bize benzer veya benzemez 
     dost veya düşman 
     
     gelmeliler dünyamıza 
     içmeliler suyumuzdan'' 
     
     Başbakan Bülent Ecevit, 1975 yılında kaleme aldığı ''Aydaki Adam'' adlı şiirinde de şöyle sesleniyor 
     ''aya giden adamlar 
     kovdular aydaki adamı 
     aya giden adamların ayak izinden 
     aydaki adam gelecek yine bir gün 
     inecek yine geceleyin aydan 
     aydınlatacak yine uykumu'' 
     
     
     






</TEXT>
</DOC>
