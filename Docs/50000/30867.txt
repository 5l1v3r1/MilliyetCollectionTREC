<DOC>
<DOCNO> 30867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/soneko08.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
4 kişilik ailenin açlık sınırı 269 milyon liraya yükseldi 
</HEADLINE>
<TEXT>

     Kamu-Senin araştırmasına göre, 4 kişilik bir ailenin yoksulluk sınırının 781 milyon 41 bin, açlık sınırının ise 269 milyon 506 bin liraya yükseldiği bildirildi. 
     Kamu-Sen'den yapılan açıklamaya göre, Ekonomik ve Sosyal Araştırmalar Merkezi'nin yaptığı araştırmada, 4 kişilik bir ailenin aylık gıda, konut, yakacak, giyecek, ulaşım, haberleşme, eğitim, sağlık ve diğer harcamaları baz alındı. 
     Buna göre, 4 kişilik ailenin 2000 yılı Haziran ayı sonunda 520 milyon 244 bin lira olan yoksulluk sınırı, 2001 yılı Haziran ayı sonunda yüzde 50.1 oranında artarak, 781 milyon 41 bin liraya yükseldi. 
     Araştırmaya göre, 4 kişilik bir ailenin, 2000 yılı Haziran ayı sonunda 171 milyon 680 bin lira olan açlık sınırı da 2001 yılı Haziran ayı sonunda yüzde 57 oranında artarak, 269 milyon 506 bin liraya çıktı. 
     Semt pazarları ve market fiyatları ile Hacettepe Üniversitesi Gıda Teknolojisi Bölümü'nün verileri dikkate alınarak, 3 bin 500 kalori esasına göre yapılan araştırmada, çekirdek bir ailenin fizyolojik ihtiyaçları göz önünde bulunduruldu. Konut kiralarında gecekondu fiyatları baz alındı, tatil, eğlence, sigara, alkol gibi harcamalar dikkate alınmadı. 
     Hesaplamalarda baz alınan harcama kalıplarından birisi olan ev eşyaları harcamalarının ''vatandaşın artık bu ürünleri alamaması nedeniyle hesaplamalardan çıkarıldığı'' belirtildi. 






</TEXT>
</DOC>
