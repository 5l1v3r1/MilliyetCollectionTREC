<DOC>
<DOCNO> 8924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/ekonomi/eko06a.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni kademeli emeklilik geliyor 
</HEADLINE>
<TEXT>

     Çalışma ve Sosyal Güvenlik Bakanlığı, iptal edilen emeklilik yaşındaki kademeli geçişin yerine yenisini hazırlamak için Anayasa Mahkemesi’nin "gerekçeli kararı"nı bekliyor. Bakanlık, Yüksek Mahkeme’nin iptale ilişkin gerekçeli kararının Resmi Gazete’de yayımlanmasının ardından yeni kademeli geçişi düzenleyecek çalışmalara başlayacak. 
     Çalışma ve Sosyal Güvenlik Bakanlığı Müsteşarı Fikri Şahin yaptığı açıklamada, çalışanların mağdur olmamasına yönelik bir düzenleme yapacaklarını belirterek, şunları söyledi "Anayasa Mahkemesi’nin aykırı bulduğu hükümleri telafi edecek ve çalışanları mağdur etmeyecek bir düzenlemeyi hazırlayacağız. Gerekçeli kararın Resmi Gazete’de yayımlanmasından hemen sonra başlayacağımız çalışmalar sonucunda hazırlayacağımız yeni düzenlemeyi en kısa sürede TBMM’ye sevkedeceğiz. Yüce Mahkeme’nin istediği düzenlemeler en kısa süre içinde yapılacaktır. Gerekçeli karar yayımlandıktan sonra Yüce Mahkeme’nin hassasiyeti doğrultusunda kademeli geçiş düzenlemesi yapılacaktır. Hazırlayacağımız yeni düzenlemede, eşitlik ilkesine uygun ve aktüeryal dengeleri koruyacak hükümlere yer verilecektir." 
     Şahin, "SSK’nın yeniden yapılandırılmasına" ilişkin yasa tasarısının halen TBMM komisyonlarında bulunduğunu vurgulayarak, hazırlayacakları yeni düzenlemenin yetişmesi halinde bu yasa içine alınabileceğini, aksi durumda bunun ayrı bir yasa olarak çıkarılacağını kaydetti. 
     


 EKONOMİ 





















</TEXT>
</DOC>
