<DOC>
<DOCNO> 22635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sontur06.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da rafting kazası..Litvanyalı turist boğularak öldü 
</HEADLINE>
<TEXT>

     Antalya'nın Manavgat İlçesi'ne bağlı Beşkonak Köyü'ndeki Köprülüçay'da Köprülü Kanyon rafting yapan Litvanyalı turist, botun devrilmesi sonucu sürüklendiği ırmakta boğularak, öldü. 
     Tatil için eşi Arunas Lazdauskiene ile Alanya'ya gelerek Bilkay Otel'e yerleşen Edita Lazdauskiene, rafting yapmak amacıyla Beşkonak'taki Köprülü Kanyon'a gitti. Lazdauskiene çiftinin de bulunduğu bot, parkurun tamamlanmasından sonra, çıkış noktasında suyun aşırı dalgalı olması nedeniyle devrildi. Bottan düşen turistler ve rafting kılavuzları kıyıya çıkmayı başarırken, Edita Lazdauskiene akıntılı suda sürüklendi. 
     Genç kadını kurtarmak için kılavuzların çabası sonuç vermedi ve yaklaşık 1,5 kilometre sürüklenen Litvanyalı turistin cesedi, Karabük Köprüsü'nün alt tarafında kıyıya vurdu. Genç kadının cesedi otopsi yapılmak üzere Alanya Özel Can Hastanesi'ne kaldırılırken, olayla ilgili olarak kimlikleri açıklanmayan Klasika Rafting Şirketi'nde görevli 3 kişi jandarma tarafından gözaltına alındı. Gözaltına alınan rafting şirketi görevlilerinin, kazada ihmallerinin görülmesi halinde Adli makamlara sevk edilecekleri bildirildi. 







</TEXT>
</DOC>
