<DOC>
<DOCNO> 34664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/siyaset/siy06.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Oktay Vural Ulaştırma Bakanı 
</HEADLINE>
<TEXT>

Cumhurbaşkanı Sezer, MHP’li bakanın kararnamesini onayladı 
     ANKARA Milliyet 

     Enis Öksüz’ün istifasıyla boşalan Ulaştırma Bakanlığa’na, MHP İzmir Milletvekili Oktay Vural getirildi. 
     Devlet Bakanı Kemal Derviş’le girdiği polemiğin ardından istifa etmek zorunda kalan Öksüz’ün yerine Vural’ın atanmasına ilişkin kararname, dün liderlerin imzasına açıldı. Başbakan Bülent Ecevit ile yardımcıları Devlet Bahçeli ve Mesut Yılmaz’ın imzaladığı kararname, Çankaya Köşkü’ne gönderildi. Üçlü kararnameyi Cumhurbaşkanı Ahmet Necdet Sezer de imzaladı. Kararname, Resmi Gazete’nin mükerrer sayısında yayımlanarak yürürlüğe girdi. MHP Grup Başkanvekilliği görevini sürdüren Vural, yasal sürenin dolmasına bir gün kala bakanlık koltuğuna oturdu. 
     
     DDK üyeliği yaptı 
     1956’da Diyarbakır’da doğan Vural, İstanbul Üniversitesi Hukuk bölümünü bitirdikten sonra Ege Üniversitesi Maliye bölümünde yüksek lisans, 9 Eylül Üniversitesi Sosyal Bilimler Enstitüsü İktisat bölümünde doktora yaptı. BOTAŞ ve TÜGSAŞ’ta çeşitli görevlerde bulundu. Cumhurbaşkanlığı Devlet Denetleme Kurulu ve NATO Parlamenterler Asamblesi’nde üyelik görevleri üstlenen, evli ve iki çocuk babası Vural, çok iyi derecede İngilizce biliyor. 



 SİYASET 



















</TEXT>
</DOC>
