<DOC>
<DOCNO> 40866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/guncel/gun05.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Saadet Partisi’nin Kadın Kollarından Sorumlu Başkanı 
</HEADLINE>
<TEXT>
Ben buyuracağım kadınlar yapacak 
SP Trabzon İl Yönetim Kurulu’nun dün basına tanıttığı takkeli, cüppeli Kadın Kolları Başkanı, "Kadınlar mahremimdir. Onlara ne yapacaklarını söylerim" diyor 
     ULAŞ ÖZDEMİR DHA 

     Saadet Partisi Trabzon İl Yönetim Kurulu üyeleri, aralarında görev bölümü yaparken, Kadın Kolları örgütleme sorumluluğu, en yaşlı üye olan 72 yaşındaki Ali Topçu’ya verildi. Takkesi, uzun sakalı, cüppesi ve terlikleriyle ilginç bir görüntü sergileyen Ali Topçu’nun emekli işçi olduğu öğrenildi. Kadın üyelere "mahremim" diyen Topçu, onları gelini ve kızları aracılığıyla yönlendirecek. 
     
     Hollanda’da çalışmış 
     FP’nin kapatılmasının ardından kurulan SP’nin Trabzon il binasında dün sabah bir toplantı düzenlenerek, çeşitli görevlere getirilenler basına tanıtıldı. Partililerin de katıldığı toplantıda erkeklerle kadınların harem selamlık oturduğu gözlendi. İl Başkanı Mahmut Çizmecioğlu’nun, "kadın kollarından sorumlu başkan" olarak tanıttığı Ali Topçu, partililerden büyük alkış aldı. Toplantının ardından soruları yanıtlayan Topçu, uzun yıllar Hollanda’da çalıştığını ve emekli olduğunu, 1975’ten bu yana Milli Görüş’e hizmet verdiğini söyledi. 
     
     Onları yönlendiriyorum’ 
     Kadınların tek başına bir yere gidemediğini ve mutlaka kendilerini yönlendirecek bir erkeğe ihtiyaç duyduğunu öne süren Topçu şöyle konuştu "Kadınlar benim mahremim oluyor. Ben yönetimi oluşturuyorum, onları yönlendiriyorum, nasıl çalışacaklarını, ne yapacaklarını anlatıyorum. Kendileriyle baş başa toplantı yapmıyoruz. Kadın yöneticilerin içinde benim gelinim, çocuklarım ve yeğenlerim var. Onlara söylüyorum, onlar da benim söylemlerime göre hareket ediyor." 
     
     Kimseyi ilgilendirmez’ 
     "Amacımız kadınların partiye kazandırılması. Erkek olmam bir şey değiştirmez" diyen Ali Topçu ile ilgili sorularını cevaplayan İl Başkanı Mahmut Çizmecioğlu, yaptıkları görev dağılımının kimseyi ilgilendirmediğini belirtirken SP Trabzon Milletvekili Şeref Malkoç, "Bunda büyütecek bir şey yok. Topçu’yu, ABD’nin Ortadoğu Sorumlusu gibi düşünün. Bu konunun izahı budur" dedi. 
     



 GÜNCEL 






















</TEXT>
</DOC>
