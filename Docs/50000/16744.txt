<DOC>
<DOCNO> 16744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/ekonomi/eko05.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray’ın gözü üzerimizde 
</HEADLINE>
<TEXT>

Bush yönetiminin dün de üç ağır topu ekonomik krizi konuştu 
     WASHINGTON Milliyet 

     Bush yönetimi, Türkiye’nin iktisadi krizden çıkmaya yönelik adımlarını ve mevcut sıkıntının Türk halkında yarattığı tepkileri yakından izlemeye aldı. ABD’nin Ankara’ya mali yardım elini uzatmaktaki tereddütleri sürmekle beraber, Washington’da Türkiye’ye destek olabilmek için artan bir arayış olduğu da dikkat çekiyor. 
     Beyaz Saray Ulusal Güvenlik Konseyi bünyesinde her gün yapılan ve Dışişleri, Savunma, Hazine bakanlarının da katıldığı değerlendirme toplantılarında Türkiye sık sık gündeme gelirken, son günlerde "casus uçağı" krizi nedeniyle mesailerinin ağırlığını Çin’e kaydıran "ağır toplar", geçen perşembe günü ve dün üst üste Türkiye konulu toplantılar yaptılar. Geçen haftaki toplantıya ABD Dışişleri, Savunma ve Hazine bakanlıklarının iki numaralı yetkilileri de katılarak, bakanlara ve Ulusal Güvenlik Konseyi Danışmanı Condoleeza Rice’a Türkiye’deki son gelişmeler hakkında bilgi verdi. 
     Dün de Rice ile Savunma Bakanı Donald Rumsfeld ve Dışişleri Bakanı Colin Powell arasında Türkiye konulu üçlü bir telefon görüşmesi gerçekleşti. 
     


 EKONOMİ 

























</TEXT>
</DOC>
