<DOC>
<DOCNO> 11850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/son/sontur15.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan yeni imajıyla İstanbul'da 
</HEADLINE>
<TEXT>

     Yeni albümünün çalışmaları için uzun süredir yurtdışında bulunan pop müziği sanatçısı Tarkan Tevetoğlu, İstanbul'a geldi. 
     Fransız Havayolları'na ait bir uçakla Paris'ten gelen sanatçı, yeni görüntüsüyle Atatürk Havalimanı'nda gazetecilerin ve hayranlarının yoğun ilgisiyle karşılaştı. 
     Annesi Neşe Tevetoğlu tarafından çiçekle karşılanan Tarkan, yaptığı açıklamada, ''Nihayet hasret bitti. Şarkılarım cebimde, hepimize iyi gelecek. Ülkemi, buradaki sevenlerimi ve bekleyenlerimi çok özledim'' diye konuştu. 
     Yeni parçalarından oluşan albümünün 2-3 haftaya kadar çıkacağını belirten Tarkan, 20'si yurtiçinde olmak üzere 50 konser vereceğini söyledi. 
     Tarkan, yeni imajıyla ilgili bir soru üzerine de, ''Değişen benim, kendimi geliştiren benim. Dolayısıyla bu kılık ve kıyafetime de yansıyor'' karşılığını verdi. Bazı sanatçıların Fransa'ya ambargo uyguladığını hatırlatan bir gazetecinin, ''Fransa'daki konserlerinizi iptal edecekmisiniz '' şeklindeki sorusuna da Tarkan, ''Ben müziğimi, sevgimi paylaşıyorum'' diye konuştu. 




</TEXT>
</DOC>
