<DOC>
<DOCNO> 7068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sontur06.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şırnak Valisi "2 HADEP'liyi terör örgütleri de kaçırmış olabilir" 
</HEADLINE>
<TEXT>

     Şırnak Valisi Hüseyin Başkaya, Silopi ilçesinde kayıp olan 2 HADEP’linin terör örgütleri veya yandaşları tarafından kaçırılmış olabileceği ihtimalinin de değerlendirildiğini bildirdi. 
     Vali Başkaya, yaptığı yazılı açıklamada, HADEP Silop İlçe Başkanı Serdar Tanış ile Sekreter Ebubekir Deniz’in 25 Ocak’tan beri kayıp olduklarını belirtti. 
     Kayıp 2 kişinin, terör örgütleri veya yandaşları tarafından kaçırılmış olabileceği ihtimalinin de değerlendirildiğini kaydeden Vali Başkaya, Tanış ile Deniz’in il ve ülke genelinde aranmasına devam edildiğini kaydetti. 
     Hüseyin Başkaya, Tanış ve Deniz’in kendi imzalarıyla İlçe Jandarma Komutanlığı’na geliş ve ayrılış saatlerini tüm kamuoyuna açıklamalarına rağmen, ilde ve bölgede huzurun bozulmasını, "terörün yeniden hortlamasını" arzulayanların, olayı istismar ederek kamuoyunu yanlış bilgilendirdiğini ifade etti. 
     Tanış ile Deniz’in bulunması için vatandaşların kendilerine ulaşan her türlü bilgi ve belgeyi güvenlik güçlerine veya bizzat şahsına iletmesini isteyen Başkaya, açıklamasında şöyle dedi 
     "Yine söz konusu çevreleri, bu konuda toplumu germek yerine kendilerindeki bilgi ve belgelerle güvenlik güçlerimize yardımcı olmaya davet ediyorum. Ayrıca toplumun huzurunu bozmaya yönelik eylem veya arayışlara karşı da vatandaşlarımızı sağduyulu olmaya ve terörü hortlatmayı arzulayanların tahriklerine kapılmamaya davet ediyorum." 
     




</TEXT>
</DOC>
