<DOC>
<DOCNO> 12887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/son/sonspo06.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Albayrak istifa etti, Rıza Çalımbay kaldı, kriz çözüldü 
</HEADLINE>
<TEXT>

     Beşiktaş'ta, teknik direktör Christoph Daum'un yardımcılıklarına Koch ve Immel'in getirilmesinin ardından yaşanan antrenör krizi, Bülent Albayrak'ın istifası ve Rıza Çalımbay'ın da ''göreve devam'' kararı vermesiyle sona erdi. 
     Rıza Çalımbay, bugün kulüp başkanı Serdar Bilgili ile yaptığı görüşmenin ardından tüm sorunların halledildiğini belirterek, ''Başkan Bilgili, olaya el koydu ve sorunlar çözüldü'' dedi. 
     Beşiktaş için her türlü özveriyi göstermeye hazır olduğunu, maddi olarak hiçbir konuda herhangi bir talebi bulunmadığını kaydeden Çalımbay, ''Benim tek sorunum maçlarda sahaya çıkmaktı. Bu da halloldu. Ben Beşiktaş'tan para almadan da çalışırım. Kulübüm bana ihtiyacı olduğu sürece her türlü biçimde yararlı olmaya çalışacağım'' diye konuştu. 
     Çalımbay, Bülent Albayrak'ın istifa etmesine üzüldüğünü de sözlerine ekledi. Kulüp başkanı Serdar Bilgili ile bugün bir görüşme yapan Bülent Albayrak, antrenörlük görevinden istifa ettiğini açıkladı. 
     Albayrak, Beşiktaş ve Daum ile anlaştıkları zaman Rıza Çalımbay ve kendisinin antrenör olarak görev yapacaklarının açıklandığını ifade ederek, ''Biz anlaştığımızda Koch ve Immel hesapta yoktu. Daum'un bize yaptığı çok yanlış bir hareket. Başkan Bilgili de benden hem saha içinde hem de saha dışında tercümanlık yapmamı istedi. Ben de bunu kabul etmeyerek, istifamı sundum'' dedi. 
     Türkiye'de takım çalıştırdığını, ayrıca Almanya'da antrenörlük eğitimi aldığını kaydeden Albayrak, ''Ben kendimi teknik alanda yetiştirmek istiyorum. Daum, maalesef bana söylediği şeyi, sonradan unuttu. Artık gelecek önerileri değerlendireceğim. Beşiktaş'a da bundan sonra başarılar diliyorum'' diye konuştu. 




</TEXT>
</DOC>
