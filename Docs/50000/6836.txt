<DOC>
<DOCNO> 6836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/yasam/yas08.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Paraşütü açılmadı 
</HEADLINE>
<TEXT>

Adana’daki paraşüt seçmelerinde facia... 23 yaşındaki Ayşe, 1200 metreden yere çakıldı. 
     MURAT KARAMAN Adana DHA 

     Adana’da Türk Hava Kurumu’nun THK düzenlediği Amatör Paraşüt Birinciliği müsabakası öncesi facia yaşandı. Tek başına serbest atlayış hakkı veren D tipi bröve sahibi Ankaralı Ayşe Söylemez 23 müsabakaya hazırlanırken, bin 200 metreden yaptığı atlayışta paraşütü açılmayınca yere çakılarak parçalandı. Paraşüt açma klavuzunu pimi yarım çektiği belirlenen Söylemez’in yaşadığı panik nedeniyle paraşütünü açamadığı kaydedildi. 
     
     Korkunç son... 
     Milli takım seçmelerine hazırlanan paraşütçüler, THK’nın Cessna Caravan tek motorlu uçağıyla bin 200 metreden atlayış yapmak üzere havalandı. Paraşütçüler art arda süzülmeye başlarken, 200 metre yüksekliğe kadar düşmesine rağmen Ayşe Söylemez’in paraşütünün açılmadığı fark edildi. Genç paraşütçü, hızla yere çakılarak feci şekilde can verdi. 
     
     150 atlayışı vardı 
     THK Genel Müdürlüğü Paraşüt Okulu Müdürü Muharrem Atak, yedek paraşütün de açılmadığının anlaşıldığını belirtirken, "Hepimiz şoktayız. İki neden olabilir. Ya kendi hatasından ya da başka bir nedenden. Kızımız 150 atlayışı olan beş yıllık paraşütçü. Artık öğretmen olma aşamasındaydı" diye konuştu. 
     Yetkililer, "Bu tür serbest atlayışlarda kişi belirli bir saniye havada paraşütsüz düşer. Ardından da paraşütünü kendi açar. Ayşe’nin paraşütü hiç açılmamış. Pimi çekse ana paraşüt açılmasa bile yedeği açılır" dediler. 

 YAŞAM 





















</TEXT>
</DOC>
