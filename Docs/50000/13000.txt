<DOC>
<DOCNO> 13000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/yazar/dundar.html </URL>
<DATE> 2001/03/25/ </DATE>
<TIME>  </TIME>
<AUTHOR> CAN DÜNDAR  </AUTHOR>
<HEADLINE>
Felaket senaryosu 
</HEADLINE>
<TEXT>

     Sayın Başkan, 
     Bunca yıldır görev yaptığım bankamdan ayrılmak durumundayım. Ülkemin bana ihtiyacı var. İstifamın kabulünü rica ediyorum. 
     Sayın Derviş, 
     Ülkenize hizmet kararınızı saygıyla karşılıyoruz. Ancak bunu bir veda saymıyoruz. Ülkenizin ekonomisini düze çıkarmanız bankamıza yapacağınız en büyük katkı olacaktır. Bizi gelişmelerden haberdar edin lütfen. 
     
     Bir hafta sonra 
     Sayın Başkan, 
     Burada çok iyi karşılandım. Beni mesih sanıyorlar. Basın sayesinde soyağacımı öğrendim, eski karımı buldum bu arada çoğunu tanımadığım bir sürü arkadaşım çıktı ortaya... Hiç yabancılık çekmiyorum. Alışveriş, otel fiyatları, ev kiraları hep dolar üzerinden... Ekonomik durum da sanıldığı kadar kötü değil galiba beni gören herkes parasını ne yapacağını soruyor. 
     Not Boş zamanlarımda vantrilok kurslarına gidiyorum. 
     Sayın Derviş, 
     Başarılarınızı kıvançla izliyoruz. Programa destek için medya, bürokrasi ve hükümetle daha yakın ve yoğun bir ilişki içinde olmanızda yarar var. 
     Küçük bir hatırlatma Mesih sonunda çarmıha gerilmişti. 
     
     Sayın Başkan, 
     Tavsiyeniz doğrultusunda medya atağı başlattım. En çok izlenen televziyon programına çıkma kararı aldım. Bu gece Televole'deyim. Bürokratlara gelince mesai saatlerini sizinkine denk getirmek onlarda uykusuzluğa yol açıyor. Başka bir çare arayacağım. Hükümet ise kaytarıyor. Bir gün toplantıya gitmesem, işi gücü bırakıp hızlı trencilik oynuyorlar. Bana yeterli destek vermiyor. "Bir ayda seni kendimize benzetiriz" diye gözümü korkutuyorlar. 
     Sayın Derviş, 
     Büyükelçimizden rica ettik hükümet desteği konusu halloldu. 
     "Başbakanlığa giden yol, Hüsam'ın odasından geçer" diyorlar. Gereğini yapmanızı tavsiye ediyoruz. Seçime kadar ekonomiyi toparlayabilirseniz, sonbaharda size "Başbakan" diye hitap etmeyi umuyoruz. Sizi bir ayda kendilerine benzetecekleri tehditlerine kulak asmayın. Başarılar. 
     
     1 ay sonra... 
     Dünyaaaa Bankası Başkanım, 
     Sözünü ettiğiniz odadan geçtim. İlk siyaset derslerimi orada aldım. "Hocam", siyasete gireceğimi duyunca "Sen de mi nankör kedi" diye yanağımı okşadı. Bu işe çok para gerekeceğini, maliyeti karşılayabilmem için ilk elde kiracımdan yüzde 25 artış istememi söyledi. "Sonra ben sana iyi bir kamu bankası ayarlarım" dedi. Bir de evde boş kaldığımda "anayasa atış - tutuş talimleri" yapsam iyi olurmuş. 
     Burada siyaset hayvanat bahçesi gibi... Kurtlu, kuşlu, atlı, arılı, kelebekli partiler var. Benimkinin amblemi de kedi olacak. Sloganı ise "Sabreden Derviş, koltuğuna erermiş". 
     Son bir rica Faizlerin yüksekliğine kanıp, verdiğiniz emekli maaşını bankaya yatırmıştım, battım. Acaba bize biraz "sıcak para" yollamanız mümkün mü Hocam'dan öğrendiğim bir Türk atasözü diyor ki, "bas bas paraları Leyla'ya bi daha mı gelecez dünyaya..." 
     Ak saygılar. 
     Mesih. 
     
     





Sabiha Gökçen 


Temizel "Gönlüm DSP'de" 


Çankaya Daha iyi olabilir 


Siyasette mıntıka temizliği’ çare mi 


Felaket senaryosu 


Saddam sonrası 


Çankaya'da eğitim 


Olimpistanbul 


Bayram polise tosladı 


Soğan soyulurken hazine soyulurken 


Hayalet santral 


Aksoy ne bekliyor 


Naum Tiyatrosu 


</TEXT>
</DOC>
