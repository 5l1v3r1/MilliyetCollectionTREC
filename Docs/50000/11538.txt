<DOC>
<DOCNO> 11538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sonspo11.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor yöneticisi "Hiçbir futbolcu ismi ile sahada kalamaz" 
</HEADLINE>
<TEXT>

     Trabzonspor Kulübü Asbaşkanı Ömer Gürsoy, Beşiktaş ile hafta sonunda zorlu bir karşılaşma yapacaklarını belirterek, ''Bu karşılaşmada alacağımız bir galibiyet camiaya merhem olacaktır'' dedi. 
     Her iki takımın da ligde zor günler geçirdiğini ve arzuladıkları yerlerde olmadığını belirten Gürsoy, şöyle devam etti 
     'Biz geçen hafta kendi sahamızda Siirt Jet-Pa Spor karşısında beklemediğimiz bir yenilgi aldık. Bu yenilgiyi Beşiktaş gibi güçlü bir takımı mağlup ederek, bir nebze olsun telafi etmek istiyoruz. Beşiktaş, kendi taraftarı önüne yeni teknik direktörü Daum ile çıkacak ve kazanmak için bütün gücünü ortaya koyacaktır. Ancak derbi maçlarının favorisi olmaz. Dileğimiz takımımızın İstanbul'da iyi bir hazırlık devresi geçirerek, bu karşılaşmadan iyi bir sonuçla dönmesidir.'' 
     Göreve geldikleri günden itibaren, kulüpteki mevcut sorunları çözmek ve başarılı olmak için ellerinden gelen çabayı gösterdiklerini kaydeden Gürsoy, ''Maddi konularda önümüzde birçok sıkıntı var ve bunları aşma gayreti içerisindeyiz. Böyle bir ortamda da başarılı saha sonuçlarına çok ihtiyacımız vardı, ancak iyi sonuçlar alamadık. Saha sonuçlarının bir faydasını göremediğimiz gibi alınan kötü sonuçlar önümüze de bazı engeller çıkardı'' diye konuştu. Takımda kadro oluşturmanın teknik heyetin tasarrufunda olduğunu da belirten Gürsoy, ''Futbolcunun en büyük torpili kendisidir. Hiçbir futbolcu ismi ile sahada kalamaz. Futbolcu sahaya çıkarak, elinden gelen mücadeleyi sergilemelidir'' diyerek sözlerini tamamladı. 




</TEXT>
</DOC>
