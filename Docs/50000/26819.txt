<DOC>
<DOCNO> 26819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sondun12.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD'nin desteği AB'ye değil, Türkiye'ye" 
</HEADLINE>
<TEXT>

     Brüksel'de dün yapılan NATO zirvesini ve ABD Başkanı George Bush'un Avrupa temaslarını değerlendiren Belçika basını, Avrupa Güvenlik ve Savunma Politikası AGSP konusunda ABD'nin AB'ye değil, Türkiye'ye destek olduğu görüşünü savundu. 
     Belçika medyasının genelinde, ABD'nin bir gövde ve güç gösterisi yaptığı, her alanda ikna edici olduğu görüşünü savunan haberler ağırlık kazandı. 
     Askeri kimlik arayışındaki AB'nin AGSP olarak adlandırdığı kavramı, NATO'nun ve ABD'nin, ''AB politikasını tanımış olmamak için'', ''Avrupa Güvenlik ve Savunma Kimliği'' AGSK ifadesiyle sunduğunu belirten ve ''NATO'nun, bu kimliği kontrolünden çıkarmamakta kararlı olduğunu'' savunan Belçika basını, ''Bush, oyunun kurallarını belirledi'' şeklinde başlıklara yer verdi. 
     Belçika haber ajansı Belga, dünden beri bülteninde yer verdiği çeşitli haberlerde, Bush'un, AGSK konusunda Türkiye'ye destek verdiğini bildirdi. Türkiye'nin ''vetosunu'' zirve sırasında kaldırmadığını belirten ajans, ''Üstelik Türkiye, AGSK karar mekanizmasına katılım talebi konusunda Bush'un desteğini sağladı'' ifadelerine yer verdi. 
     Belga'nın haberlerinde, Bush'un, zirvede yaptığı konuşmada, ''AGSK'nın dışlayıcı olmaması'' gereği üzerinde durduğu, bu şekilde, AB üyesi olmayan 6 Avrupalı NATO müttefikinin Türkiye, Polonya, Macaristan, Çek Cumhuriyeti, İzlanda, Norveç katılımına destek verildiği belirtildi. 
     Haberde, Belçikalı diplomatların, ''Kısa vadede çözüm gözükmediğine göre, Türk problemi, 1 Temmuz'da AB dönem başkanı olacak Belçika'nın işini zorlaştıracak'' dedikleri belirtildi. Muhafazakar La Libre Belgique gazetesi, ''oyunun kurallarını belirleyen'' Bush'un, NATO'nun üstünlüğünden ve bölünmezliğinden vazgeçme niyetinde olmadığı mesajını verdiğini yazdı. 
     Le Soir gazetesi, bir Avrupalı diplomatın, ''Bush, AGSP konusunda hiç ikna olmuş gözükmüyor. Hatta anlamak bile istemiyor'' sözlerini yansıttı. Gazete, Bush'un, ''NATO ile bütünleşmiş bir AGSK'dan'' söz ettiğine dikkat çekti. 
     Belçika basını, AGSK konusunda ABD'nin sürekli, ''NATO'nun tüm müttefiklerinin katılım ve kontrolünden'' söz ettiği üzerinde duruyor ve bunun, ''AB'ye değil, karar mekazizmasından dışlanmayı reddeden Türkiye'ye destek anlamına geldiğini'' savunuyor. 
     Basın organları, Bush'un NATO zirvesinde yaptığı konuşmada, ''NATO, AB'ye cömertçe yardım etmelidir. Buna karşılık AB de kendisine üye olmayan Avrupalı NATO müttefiklerinin katılımına yeşil ışık yakmalıdır'' diyerek, AB-NATO ilişkilerini ''bloke eden'' Türkiye'den yana tavrı koyduğu üzerinde duruyorlar. 
     Öte yandan Belçika basını, Bush'un, ABD'nin Balkanlar'dan kuvvet çekmeyeceği güvencesi vermesinin rahatlatıcı etkilerinden söz ediyor. Bush, dünkü konuşmasında, ''Balkanlar'a birlikte gittik, birlikte döneriz'' diyerek, Makedonya'daki olumsuz gelişmelerin paniğini yaşayan AB'ye güvence vermişti. 
     ABD'nin ''nükleer kalkan'' projesinin de ''daha iyi anlaşıldığı ve destek bulmaya başladığı'', basın haberlerinde ifade ediliyor. İran ve Irak gibi ülkelerden gelen kitle imha silahları tehdidi üzerinde duran ABD'nin ''ikna edici olduğu'' savunuluyor. Belçika Başbakanı Guy Verhofstadt, basında yer bulan açıklamasında, nükleer, kimyevi ve biyolojik başlıklı füzelerden gelen tehdidin ''bir gerçek'' olduğunu söyledi. 







</TEXT>
</DOC>
