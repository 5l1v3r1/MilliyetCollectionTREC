<DOC>
<DOCNO> 29970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/sontur07.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ta Mesut Yılmaz'a bir rakip daha çıktı Vehbi Dinçerler 
</HEADLINE>
<TEXT>

     ANAP MKYK üyesi Vehbi Dinçerler, 4-5 Ağustos 2001 tarihinde yapılacak olan ANAP 7. Olağan Kongresi'nde Genel Başkanlığı aday olduğunu açıkladı. 
     Vehbi Dinçerler, ''ANAP, Genel Başkanı'nı bu kongrede değiştirirse sağlıklı yaşaması ve TBMM'ye girmesi için hala şansı var demektir'' dedi. 
     Dinçerler, TBMM'de düzenlediği basın toplantısında, ANAP'ın 1991'den bu yana hemen hemen bütün seçimleri kaybettiğini öne sürdü. Bu yenilgilerin ve ''istikrarlı gerilemenin sebebinin ANAP programı ve kurucu felsefesi olmadığını'' ifade eden Dinçerler, şöyle konuştu 
     ''Bunun sebebi bence Genel Merkez'in ve tabii Genel Başkan'ın yönetim anlayışı ve kavrayışıdır. Başarı olsaydı şüphesiz onun da baş sebebi merkezin anlayış ve kavrayışı olacaktı. Mağlubiyet için konjonktürel değişmelere ve belirsizlere sığınmak ya da toptan halkı suçlamak gibi gayri akli ve suni bahaneler aramak, yaşanmakta olan ve korkarım ki yaşanacak olan acıları asla azaltmayacaktır.'' 
     ANAP'ın 4 Ağustos'ta yapılacak kongresinin son derece önemli olduğunu bildiren Dinçerler, şöyle konuştu 
     ''ANAP'lılar bilmelidir ki bu kongre, kurtuluşumuz ve yeniden hayat kazanmamız için son fırsatımızdır. Bu kongremizde başta Genel Başkan olmak üzere ciddi bir kadro değişiminin gerçekleşmesine bağlı olarak ANAP ya dirilecek ya da Allah korusun, siyasi tarihin tozlu raflarına sürüklenecektir.'' 
     ANAP Genel Başkanı Mesut Yılmaz'ın ''stratejik bir çekilme planı yapması ve yerini ''gönüllülük onuruyla bir başkasına bırakması gerektiğini'' kaydeden Dinçerler, ''Son 10 yılda ANAP iyi yönetilmemiştir. Kötü yönetime kaynaklık eden etkenlerden en can alıcısı kurucu felsefemizden ve misyonumuzdan ayrılmamız ve sapmamızdır' dedi. 
     
     'Cumhurbaşkanı mı olmak gerekiyor ' 
     Dinçerler, ANAP'ın kurucu misyonunu henüz tamamlamadığını da ifade ederek, ''Değişimciyim diyen bir partinin herşeyden önce kendi genel başkanını değiştirebilmenin yolunu hazırlaması gerektiğini'' söyledi. Vehbi Dinçerler, ''Özal sadece 6 sene partinin başında kalmıştır. Bir genel başkan için bu süre yeterlidir. Partinin başından ayrılmak için illa cumhurbaşkanı mı olmak gerekiyor'' diye sordu. 
     ANAP programının son 10 yılda yanlış yorumlamalara tabi tutulduğunu, ''Özal'a sövenlere bile makam verildiğini'' iddia eden Dinçerler, bu dönemde ANAP'ın barışçı kimliğinden uzaklaştırıldığını savundu. 
     ''ANAP Genel Başkanı'nı bu kongrede değiştirirse sağlıklı yaşaması ve TBMM'ye girmesi için hala şansı var demektir'' diyen Dinçerler, Mesut Yılmaz'ın birinci turda genel başkan seçilmemesi için başta, Yıldırım Akbulut, Işın Çelebi, Oltan Sungurlu, Murat Başesgioğlu ve Eyüp Aşık'ın Genel Başkanlığa aday olmasını önerdi. 







</TEXT>
</DOC>
