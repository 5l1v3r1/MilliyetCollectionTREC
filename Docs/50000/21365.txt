<DOC>
<DOCNO> 21365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/soneko09.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Akaryakıt fiyatları 83 günde 8 kez yükseltildi 
</HEADLINE>
<TEXT>

     KDV oranlarının bugünden geçerli olmak üzere bir puan yükseltilmesinin ardından, akaryakıt fiyatları yeniden belirlendi. Böylelikle benzinin pompa fiyatlarına, dalgalı kur sistemine geçildiği 22 Şubat tarihinden bu yana ortalama yüzde 66.3 ile yüzde 66.9 arasında değişen oranlarda zam yapılmış oldu. 
     Dalgalı kur sistemine geçilmeden önce benzin çeşitlerinin fiyatları her ayın 4'ünde, öngörülen aylık enflasyon oranında artırılırken, geçen 83 günlük sürede 8 kez yükseltildi. 
     Yeni kur sistemi içinde benzin fiyatlarına 28 Şubat 2001 tarihinde ortalama yüzde 10, 4 Mart 2001 tarihinde yüzde 1,3, 14 Mart'ta yüzde 2,7, 23 Mart'ta yüzde 2,1, 4 Nisan'da yüzde 21, 13 Nisan'da yüzde 11, 4 Mayıs'da yüzde 5.3 ile yüzde 5.4 ve bugünden geçerli olmak üzere yüzde 0.8 ile yüzde 1.3 arasında zam yapıldı. 
     Merkez Bankası'nın 22 Şubat tarihli döviz kurları uyarınca, 963.943 lira olan doların efektif satış kuru çerçesinde, kurşunsuz benzinde İstanbul, Ankara ve İzmir'de 62.3-63.3 cent, süper benzin de 63.1- 63.4 cent ve normal benzinde 60.5-60.8 aralığında seyrediyordu. 
     Petrol ürünlerine yapılan son zammın ardından, Merkez Bankası'nın 14 Mayıs tarihinde açıkladığı döviz kurları çerçevesinde 1,152.814 lira olarak belirlenen efektif satış fiyatına göre, üç büyük ilde kurşunsuz benzin 87.9- 88.3, süper benzin 88-88.4 ve normal benzin 84.1- 84.5 cent aralığına yükseldi. 
     
     

</TEXT>
</DOC>
