<DOC>
<DOCNO> 33853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/ekonomi/aeko.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtarma fonu geliyor 
</HEADLINE>
<TEXT>

Devlet Bakanı Derviş, Dünya Bankası ile birlikte, reel sektör rehabilitasyon fonu’ kurulacağını açıkladı. Fon sayesinde sanayicilerin kredi sorunları çözülecek 
     EKONOMİ SERVİSİ 

     Devlet Bakanı Kemal Derviş, program uygulamasında, finans - reel kesim arasındaki dengede dikkatlice reel sektöre doğru’ dönüldüğünü, sanayicilerin uzun zamandır istedikleri rehabilitasyon fonu’ konusunda da çalışmaların başladığını söyledi. 
     İstanbul Sanayi Odası’nın Meclis toplantısına katılan Derviş, sanayicilere adeta müjde paketi sundu. "Bankacılığa çok ağırlık verildi" şeklindeki eleştirileri cevaplandırırken, "Önce yangını söndümemiz zorunluydu" diyen Derviş, artık uygulamada ağırlığın giderek reel sektöre kaydığını belirtti. 
     
Dünya Bankası geliyor      Sanayicilerin uzun zamandır ısrarla üzerinde durdukları rehabilitasyon fonu için Dünya Bankası ile birlikte çalışıldığını belirten Derviş bu konuda şöyle konuştu 
     "Bir yeniden yapılandırma, rehabilitasyon fonuna ihtiyaç var. Yasal temel hazır. Bankacılık Düzenleme ve Denetleme Kurumu bünyesinde bu yapılabilir. İşletmeleri kurtarmak gerekiyor. Çalışma başladı. IFC’den çalışmalara katılmak üzere 6 Ağustos’ta bir ekip geliyor. Acelesi de var. Hızla yapacağız." 
     Kredilerin yenilenmesinde, kamu bankalarının yöneticilerinin tedirgin olduklarını belirten Derviş, bu sorunun aşılması gerektiğini belirtti. Derviş, yolsuzluklarla mücadeleye devam edilmesi gerektiğini de vurgularken, "Ancak, yöneticiler eğer 20 kredi yenileme kararı verir ve ikisinde hata yaparsa maalesef hapse girer. Bu riski almamız gerekiyor. Rehabilitasyon fonu buna da yardımcı olacak" dedi. 
     Ankara’daki kaynaklar da rehabilitasyon fonu hazırlığını doğrulayarak, Dünya Bankası’nın bu konuda 500 milyon dolarlık destek vereceğini belirtti. Fonun garantisinde sanayicilerin bankalara vadesi gelen borçlarının, ödemesiz dönem de öngörülerek uzatılmasına yönelik teknik hazırlık yapıldığı da öğrenildi. 
     Halk Bankası kredilerinin de açılması için Hazine’de çalışma yapılıyor. Bakan Derviş, Hazine’de banka yöneticiyleriyle konunun tartışıldığını söyledi. 
     
KKDF kesintisi azalacak      Derviş, özellikle yatırım amaçlı ithalat finansmanında kaynak maliyetlerini yükselttiği için caydırıcı bulunan Kaynak Kullanımını Destekle Fonu’nda kesinti oranının da yüzde 3’e düşürüleceğini, birkaç ay içinde de sıfırlanacağını söyledi. 
     "Yeniden güven ortamı tesis edilirse, çok hızlı iyileşme olabilir" diyen Derviş, Türkiye’nin yerinin Avrupa Birliği olduğunu da belirterek, şöyle konuştu "Türkiye gerçekten AB dediği anda yılda en az 6 milyar dolarlık direkt yatırım gelir." 
     
Beş bavullu kısa’ ziyaret      Bir süredir İstanbul’da, dostlarına yakın olan Tarabya civarında ev arayan Derviş çiftinin, dün beş bavulla İstanbul’a gelmesi dikkat çekti. Derviş, İSO Meclis toplantısından sonra Bülent Eczacıbaşı’nın Yeniköy’deki evine gitti. Daha sonra eve İş Bankası Genel Müdürü Ersin Özince’nin de girdiği gözlendi. 
     
Revizyon hafif’ olacak      Devlet Bakanı Derviş, program hedeflerinde bazı sapmalar olacağını, bunun için revizyona gidileceğini söyledi. Derviş, "Programı temel hedeflerinden saptıran bir durum yok. Hedeflerde hafif bir revizyona gidiyoruz. Büyümeyi -3 öngörmüştük. Biraz daha az olacak. Enflasyon geçtiğimiz aylarda yüksek gelişti. Bazı ayarlamalar yapacağız. Faizlerde de hedefler tutmadı. Dolayısıyla programı yenilememiz gerekiyor" dedi. 
     



 EKONOMİ 
























</TEXT>
</DOC>
