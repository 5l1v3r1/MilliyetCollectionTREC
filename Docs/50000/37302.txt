<DOC>
<DOCNO> 37302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sontur20.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuşadası'nda turist sayısı yerleşik nüfusu geçti 
</HEADLINE>
<TEXT>

     Kuşadası, kötü geçen turizm sezonlarının ardından, bu yıl ilk defa gelen turist sayısının yerleşik nüfus sayısını geçmesiyle, adeta bayram yaşadı. 
     Turistik otellerin tamamı dolarken, bugün limana yanaşan 8 gemideki 11 bin 807 yolcu, 4550 mürettebat ile toplam 16 bin 357 turist, Kuşadası'nda özlenen tabloyu yeniden yarattı. Kuşadası, sezonunun en kalabalık gününü geçirirken, turistler, alışveriş yapmak için dükkanların önünde kuyruklar oluşturdu. 
     Sıcakların mevsim normallerinin üzerinde seyretmesi, turizm sezonunun geçen yıllara göre daha hareketli geçmesiyle toparlanan esnafın yüzünü, yine gemiler güldürdü. Aynı anda limana yanaşan dünyanın en büyük ve ünlü gemilerinden dördü, açıkta demirlemek zorunda kaldı. Costa Atlantica 2 bin 413 yolcu, 891 mürettebat, Costa Tropicale 1228 yolcu, 517 mürettebat, Splendeour of The Seas 1987 yolcu, 741 mürettebat, Grandeur of The Seas 2270 yolcu, 763 mürettebat, Odysseus 301 yolcu, 184 mürettebat, Crown Odyssey 950 yolcu, 473 mürettebat ile limana gelince, büyük karmaşa yaşandı. Açıkta demirleyen gemilerden kıyıya getirilen turistler, 227 otobüs ile Efes ve Meryemana'ya götürüldü. 
     Bu yıl çarşamba günleri gelen gemilerin sıkıntı yarattığını söyleyen liman Başkanlığı yetkilileri, ''Gemilerin bir anda gelmesi, sıkıntı yaratıyor. Sezon başında tüm gemi kumpanyalarına yazı yazarak, düzenleme istedik ama yapmadılar'' dedi. 
     Gemilerle gelen turistler, limana, yaklaşık 160 bin dolar ayakbastı parası bırakırken, 150 bin dolar römorkör ve liman hizmetleri, 150 bin dolar da Efes ve Meryemana giriş ücreti ödedi. Esnafa bırakılan dövizlerin de yüksek miktarlarda olduğu tahmin ediliyor. 






</TEXT>
</DOC>
