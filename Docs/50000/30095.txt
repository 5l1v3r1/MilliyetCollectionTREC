<DOC>
<DOCNO> 30095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/sondun11.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik İstihbarat Birimi raporu "Tatil için Türkiye'yi seçin" 
</HEADLINE>
<TEXT>

     Ekonomik İstihbarat Birimi EIU adlı araştırma kuruluşu, henüz yaz tatilini geçireceği yeri belirlemeyenlere Londra ve Tokyo yerine İstanbul ve Roma'ya gitmelerini önerdi. 
     The Economist grubu bünyesindeki EIU'nun bugün yayımlanan ''Dünya Düzeyinde Hayat Pahalılığı'' adlı raporunda, tatilcilere Asya yerine Orta Avrupa'da yer alan ülkelere gitmeleri, Avrupa'da kalacaklara da Londra yerine Roma'yı tercih etmeleri önerildi. 
     EIU'nun araştırması, dünyanın 133 kentindeki temel ürünlerin ve fiyatların çok dikkatle incelenmesiyle yılda iki kez yapılıyor. Araştırmada, bu yaz son anda tercih yapacak tatilcilerin Asya'ya gitmekten kaçınmaları, Tokyo'nun dünyanın en pahalı kenti olduğu, Hong Kong ve Singapur'daki turistik kentlerin de dünyanın en pahalı 10 kenti arasında bulunduğu ifade edildi. Avrupa'nın en pahalı kentinin Londra olduğu belirtilen araştırmada, İngiltere başkentinin dünyanın da en pahalı 7. kenti olduğu kaydedildi. 
     EIU'ye göre, yine de Avrupa'da ucuz tatil yöreleri bulmak mümkün. Tavsiye edilen Avrupa kentlerinden İstanbul, listedeki en pahalı 110. kent konumunda. Macaristan'ın başkenti Budapeşte'nin de listede 121. sırada olduğu belirtilen rapora göre, Lizbon, Roma ve Dublin de tavsiye edilen Avrupa kentleri arasında. ABD'de New York'un dünyanın en pahalı 8. kenti olduğu kaydedilen raporda, Avustralya'da ise doların değerinin düşürülmesiyle başkent Sydney'de hayatın ucuzladığı ifade edildi. Afrika'daki kentler de dünyanın en ucuz kentleri arasında yer alıyor. Bu kentlerden Johannesburg 122, Nairobi 105 ve Harare 121. sırada yer alıyor. Araştırmaya göre, lüks bir lokantada 4 kişilik bir akşam yemeği Sydney'de 294, Londra'da 478, Tokyo'da da 609 dolara mal oluyor. 4 kişilik bir ailenin sinemaya gitmesi için de Sydney'de 27.5, New York'ta 36, Tokyo'da da 52.94 dolar ödenmesi gerekiyor. 







</TEXT>
</DOC>
