<DOC>
<DOCNO> 10009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/son/sontur13.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'dan geçen yıl 400 kişi kaçtı 
</HEADLINE>
<TEXT>

     PKK'da yaşanan "liderlik" kavgası ve iç çatışmanın, örgütten kopmaları hızlandırdığı bildirildi. Terör örgütünden kaçanların sayısının geçen yıl 400'e ulaştığı, örgütün, kaçışları önlemek için sözde "Ulusal Güvenlik Örgütü" kurduğu belirtildi. 
     Almanya'nın Münih kentinde yaşayan ve serbest gazetecilik yapan etnolog İna Rogg'un, Kuzey Irak'ta terör örgütü PKK ile ilgili incelemelerde bulunduğu öğrenildi. 
     İzlenimlerini Neue Zurcher Zeitung Gazetesi'ne anlatan Rogg, Abdullah Öcalan'ın yakalanmasının ardından örgütteki anlaşmazlığın had safhaya ulaştığını belirterek, Irak-İran sınırında ıssız bir bölgeye yerleşen bazı üst düzey örgüt yöneticilerinin, PKK yönetimini başarısızlıkla suçladığını bildirdi. Sözde Başkanlık Konseyi'nin muhalif görüşleri nedeniyle 30 sorumluyu gözaltında tuttuğunu belirten Rogg, şunları kaydetti 
     "Bu nedenle örgüt içinde sert tartışmalar, hatta çatışmalar yaşanıyor. PKK yönetimi, örgüt içindeki muhalifleri susturmak için Ulusal Güvenlik Örgütü adı verilen bir kurum oluşturmuş. Bu kurum, PKK yönetimini eleştirenleri, örgüt içindeki uygulamaları beğenmeyenleri silah zoru ile susturuyor. Örgütten kaçmak isteyenleri de engellemeye çalışıyor." 
     PKK yönetiminin de örgütten kaçışları doğruladığını hatırlatan Rogg, son iki yılda aralarında PKK eski Merkez Komite üyelerinin de bulunduğu 145 üst düzey sorumlunun örgütten ayrıldığını bildirdi. 
     Terör örgütünden sadece 2001 Ocak ayında 30 kişinin kaçtığına dikkat çeken Rogg, şunları ifade etti 
     "Irak'taki Kürt örgütlerinin aracılığıyla geçtiğimiz yıl 60 PKK'lı Suriye ve Türkiye'deki ailelerinin yanına geri dönmüşler. PKK'dan kaçanların sayısı bununla birlikte 400'e ulaşıyor. Bir de bunlara ek olarak, belli etmeden Türkiye, İran ve Irak'a dönebilenler var. Kaçanların gerekçeleri de, geldikleri yerler kadar farklı. Bazıları kırsal alanın zorluklarından bıkmış. Özellikle gençler sıla hasreti çekiyor, ailelerini özlemişler." 




</TEXT>
</DOC>
