<DOC>
<DOCNO> 7812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/spor/ybjkkol.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş topa doymuyor 
</HEADLINE>
<TEXT>

     Doğan Koloğlu 

     Beşiktaş o kadar topla oyalanıyor ki, topa doymuyor diyebiliriz. Beşiktaş ilk yarı rakibi yordu, ikinci yarı çözdü. Scala sahaya ilginç bir kadro ile çıktı. Gençler, futbolu hücuma dönük düşünenler, Ayhan gibi bugüne kadar öncelik almayanlar ve kalede Shorunmu. Bu takımda defans önce ileriye taşındı. Ali Eren elleriyle "çıkın" işareti veriyor. Bütün defans çabuk koşan atletik oyunculardan kurulu ama kademe kapanma kültüründe bazen rakibi kaçırıyordu. Bu nedenle Beşiktaş baskılı oynuyor ve ısrarla topu 10 - 15 kez yan ortalarla havalandırıyordu. Beşiktaş ilk yarı bu ortalardan sadece birinde kafa topunu alabildi. 
     Beşiktaş dün ilk yarı her şeyi zora soktu. Top bölgesinde etkili olamadı. Topun hareket yüzdesi çok fazla ama gol pozisyonu üretme oranı çok düşüktü. İkinci yarının bir anından itibaren Mehmet’i de oyuna alarak kaliteyi yükselten örnekleri de hoca gözardı etmediğini belgeledi. Beşiktaş dün kolay gol nasıl atılır örneğini rakipten öğrendi. Sağ bek Volkan bir akında sağ açığa sarktı. İsabetli bir top havalandırdı, rakibin önünü kesen Altan gol vuruşunu yaptı. Beşiktaş’ın 10 - 15 kez denediği örneğin nasıl gol olduğunu gördük. İkinci yarıda hem oyunun akışı değişti, hem hakemin yorumu. İlk yarıda sertliklere kart göstermeyen hakem bu kez pas geçtiği pozisyonlarda oyunun teknik özelliğini korumak için kart göstermeye başladı. Altı sarı kartın beşini Adanaspor’a çıkardı. Ancak son saniyelerde verdiği çift vuruşu kullandırmalıydı. Beşiktaş ilk yarıdaki yüklenmesiyle rakibi iyice yorduğu için Adana’yı çözmeye başladı. Nitekim Bayram 51. dakikada 30 metreden sert bir vuruş yaptı, maçın o ana kadar en iyi oyuncusu olan kaleci ilk kez topu takip edemediği için geç atladı, golü yedi. Ardından iki topları direkten döndü. Bu arada tribünlerin maça bakış şekli de değişti. Adana yavaş yavaş hatalarını çoğalttı. Şans da onları desteklemedi. Sıradan bir ortada hiç sebep yokken elle oynadılar, ikinci gol ortamı yaratıldı. Beşiktaş’ın bu yarı büyüklüğü ısrarla oyunu hızlandırması ve rakibin direncini teslim alması ile kanıtlandı. Ahmet zaman zaman çok ilginç dalışlar yaptı ama ısrarla çalım üstüne çalım atarak yarattığı pozisyonları sonuçlandıramadı. İlk yarı futbolu zora sokan Beşiktaş ikinci yarı bıkmadan kolektif oyun anlayışı ve enerjisi ile rakibi sahadan silen taraftı. Ve ikinci yarıdaki teknik kalite ilk yarıdaki ham futbolu sildi, attı. 
     


 SPOR 

































</TEXT>
</DOC>
