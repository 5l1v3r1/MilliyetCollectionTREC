<DOC>
<DOCNO> 4209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/yazar/bila.html </URL>
<DATE> 2001/01/27/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Sorular... 
</HEADLINE>
<TEXT>

     Diyarbakır Emniyet Müdürü Gaffar Okkan'ın şehit olduğu haberiyle hemen hemen aynı anda katilin "Hizbullah" olduğu haberi de yayıldı. Daha önceki suikast ve saldırılarda olmadığı kadar kesin ifadelerle Okkan'ı şehit edenlerin bu örgüte mensup oldukları belirtildi. Yorumlar hep bu yönde yapıldı. 
     Adresin Hizbullah olarak gösterilmesine neden olan kanıtlar arka arkaya sıralandı. 
     Daha önce yakalanmış olan örgüt mensuplarının Okkan'a suikast planladıkları yönündeki açıklamaları, bizzat Okkan'ın örgütün ölüm listesinde olduğunu açıklaması ve tetikçileri fotoğraflarıyla birlikte kamuoyuna tanıtması, saldırıdan sonra Hizbullah'ın simgesi olarak bilinen "Makarof" marka bir tabancanın olay yerinde bulunması gibi "karine"ler "kanıt" olarak değerlendirildi. 
     Ancak yine de ortada yanıtlanması gereken birçok önemli soru duruyor. 
     Örneğin suikastı gerçekleştirenlerin polis kaynayan bir bölgede, el bombalı Kalaşnikof'lu tam bir imha operasyonu gerçekleştirdikten sonra, arabaların yanına kadar gelip cesetleri bile kurşunlayacak kadar "zaman ve rahatlık" bulmaları... 
     Silahlarının hiçbirini olay yerinde bırakmadan kaçacak kadar profesyonel bir organizasyon içindeki saldırganların, sadece "Makarof" marka bir tabanca bırakarak, "imza" atmayı "ihmal" etmeyişleri... 
     10'dan fazla silah kullanıldığı saptandığına göre kalabalık oldukları anlaşılan saldırganların hiç dikkat çekmeden Emniyet Müdürü'nün konvoyunu bekleyebilmeleri ve olaydan sonra kolayca kaçabilmeleri... 
     Olayı gördüklerini iddia eden ve bir mektupla yetkililere bilgi aktaran tanıkların, saldırganların veya onları kovalıyormuş gibi koşanların "kendilerine polis süsü vermiş" insanlar olarak tarif edilmeleri... 
     Emniyet Müdürlüğü'ne çok yakın bir yerde kalabalık bir saldırgan grubunun üzerlerinde 15 civarında silah ve el bombasıyla "silah tezgahı" gibi gezebilmeleri veya pusuya yatıp bekleyebilmeleri... 
     Bir Allah'ın kulunun suikast öncesi hazırlıkları görmeyişi ve bu insanlardan kuşku duymayışları... 
     Genellikle bir gözcü etrafı kollarken, bir kişinin bir kişiyi ensesinden vurup kaçtığı Hizbullah eylemlerinden farklı olarak mesai saati çıkışında korunduğu bilinen Emniyet Müdürü'nün arabasına toplu saldırıda bulunulması ve gürültülü bir suikast gerçekleştirilmesi... 
     Emniyet Müdürü'ne eskort eden ve koruyan polislerin caddede olağandışı hiçbir şey fark edemeyişleri... 
     "Gaffar'ı öldürmeyi planladık, silah istedik" biçimindeki terörist ifadesinin Okkan'ın korunmasında ek önleme gerek duyulmayacak kadar ciddiye alınmayışı, suikasttan sonra, "zaten söylemişlerdi" diyerek, "kanıt" olarak gösterilmesi... 
     Gibi, birçok düşündürücü soru geliyor akla... 
     Hiçbir şey denemese bile, en azından "ihmal ve istihbarat eksikliği" eleştirisine muhatap olan polisin, işe bu sorulara kuşkuya yer bırakmayacak şekilde yanıtlar bularak başlaması gerekiyor... 
     
     





Milat... 


Özlenen üniversite 


Kazığın böylesi 


Sorular... 


Yalanlamak için de olsa İsmail Bey aradı 


Davos'ta Türkiye - Avrupa oynaşması... 


Parmak izleri 


Şansınızı zorlayın 


Dış borç eşittir yolsuzluk 


Başarı ölçütü 


Mucize 


Demokrasi feda edilmez... 


Rizelilerin "enerji" takıntısı... 


Arşiv açık internet kapalı 


Meclis ve Hizbullah 


Nedensiz sonuçla kahrolmak 


Hintliler ABD'yi de Davos'u da zaptediyor 


Ot üreterek de para kazanılıyor 


</TEXT>
</DOC>
