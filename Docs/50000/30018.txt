<DOC>
<DOCNO> 30018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/guncel/gun08.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk hisseleri satılsın mı 
</HEADLINE>
<TEXT>

ÇAPRAZ ATEŞ 
     ESRA KURT 

     Yönetim hakkı CHP’ye ait, Atatürk’ün Türkiye İş Bankası’ndaki yüzde 28 hissesinin satılması yönünde yeni bir formül ortaya atıldı. Türkiye İş Bankası’nda yeni bir yapılanmanın şart olduğunu ileri süren bu öneriye göre, Atatürk’ün hisseleri, yerli ve yabancı yatırımcılara blok veya dağınık biçimde satılmalı. CHP, Dil ve Tarih Kurumu haklarının, kurulacak bir Atatürk Eğitim Fonu’na devredilerek eğitime katkı sağlanabilirdi. Ancak, "Atatürk’ün vasiyeti olduğu" ileri sürülerek bu öneriye karşı çıkanlar oldu. İşte değerlendirmeler... 
     
     Prof. Dr. Besim Üstünel 
Öneri, gayrı ciddi      Öneriyi gayrı ciddi buldum. Okumadım bile. Atatürk’ün vakfettiği, Atatürk hisseleri onlar. Atatürk, o hisseleri, kendi kurduğu partiye bırakıyor. Gelirinden partiye birşey verilmiyor. Dil Tarih Kurumu’na veriliyor. 12 Eylül yöneticileri, vasiyetnamenin ırzına geçtiler. Sonra bir miktar düzeltilmeye çalışıldı. Daha önce hukukçular, olumsuz görüş vermişlerdi. Vasiyeti yapan Atatürk, sıradan biri değil. Amaç Türk Dil ve Tarih Kurumu’nun desteklenmesi. "Türkiye kaynak sıkıntısı çekiyor, nereden kaynak bulacağız" gibi icatlar peşinde olmamak lazım. 
     
     Prof. Dr. Mümtaz Soysal Dışişleri eski Bakanı 
Vasiyete aykırı      Atatürk’ün hisselerini kim satacak Atatürk’ün varisleri satacak. Orada, hukuk sorunu var. Hisse onun hissesi. Sorulacak soru, Atatürk’ün hisseleri üzerinde kim karar verecek CHP buna kendisi karar vermek durumunda. Yapacağı şey, Atatürk’ün hissesini satmaktan çok, oradan gelen gelirle çalışan bir vakıf kurmasıdır. Atatürk Eğitim Fonu’nu kim kuruyor Bence, CHP ile Dil ve Tarih Kurumu’nun haklarını, Atatürk Eğitim Fonu’na devretmeleri vasiyete aykırıdır. 
     
     İbrahim Halil Şahin Atatürkçü Düşünce Derneği Genel Başkanı 
Doğru bulmuyorum      İlk bakışta çok beğenilecek bir öneri gibi. Ancak, öneride Atatürk’ün yüzde 28’lik hissesinin yerli ve yabancı yatırımcılara blok veya dağınık olarak satışı öngörülüyor. Atatürk’ün vasiyetini, Atatürkçü düşünce ile yorumlamamız gerekiyor. Atatürk’ün İş Bankası’ndan ayrılması anlamına gelen bu formülü benimsemiyorum. Atatürk’ün, orayla bağlantısının kesilmesini doğru bulmuyorum. Sakıncalı olur. Çünkü bu bir vasiyet. 
     
     Algan Hacaloğlu CHP Gn. Sekreter Yrd. 
Yeni yapılanma iyi olur      Bu konuyu Merkez Yönetim Kurulu’nda bir ay önce tartıştık. Genelde kullanılış amacını daha yaygınlaştırmak ve Atatürk’ün vasiyetinde yer alan ilkeye ters olamamak kaydıyla, Türkiye’nin aydınlanma sürecini, teknolojik yapılanmasını, genel anlamda kültürel gelişmesini sağlayıcı alanlara kaynak oluşturabilecek bir yapılanma, anlamlı olur. Ama oluşabilmesi için, hukuki yönden ve siyaseten bazı adımları atmamız bu değişikliği partimize kabul ettirmemiz gerekiyor. Henüz karar verecek noktada değiliz. Bu fikrin biraz olgunlaşması lazım. Bu, Türkiye Cumhuriyeti’ni kuran Atatürk’ün Türkiye toplumuna sunduğu bir olanak. Toplumun, aydınlanma sürecine katkı sağlayacak yeni bir yapılanma yararlı olacaktır. Öneride, buna yönelik ipuçları var özü doğru. Tekrar gündeme gelecektir. Ok yaydan çıkmıştır. Genel Başkanımız da buna son derece yatkın. 
     
     Atilla Karaosmanoğlu Dünya Bankası eski Başkan Yardımcısı 
Eğitim fonu iyi fikir      Enteresan bir teklif. Türkiye’de eğitim için ayrılan kaynaklar sınırlı. Bu bakımdan, Atatürk Eğitim Fonu kurularak, bu kaynaklara ulaşamayan yetenekli gençlere, Türkiye içinde, dışında eğitimlerinin devamını sağlamak çok iyi fikir. Ancak, ciddi olarak göz önünde bulundurulması gereken, bu fonun kaynakları bakımından sürdürülebilirliği... Ancak, kaynakların kullanılması bakımından objektif kurallara uygun hareket etmek lazımdır. Bunun için bir çalışma grubu kurulabilir. Kötü kullanmaların olmasına imkan vermeyecek şekilde bu iş nasıl yönetilir, devamlılığı nasıl sağlanır Bunun çalışması yapılmalı. Dünyada bu şekilde bir sürü burs fonları var. Bunlar yıllardır devam ettiriliyor. Türkiye’de de bu olabilir. 
     



 GÜNCEL 
























</TEXT>
</DOC>
