<DOC>
<DOCNO> 49480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sontur25.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivil insiyatif KDV oranının inmesini istedi 
</HEADLINE>
<TEXT>

     Hisarcıklıoğlu, bugün TOBB'da gerçekleştirilen TOBB, TİSK, Türk-İş, TZOB, TESK ve Hak-İş başkanlarının katıldığı toplantıdan sonra başkanlar kurulu tarafından hazırlanan sonuç bildirgesini açıkladı. 
     Bildirgede yeralan hususlarda görüş birliğine vardıklarını kaydeden Hisarcıklıoğlu, kamu yönetiminin yeniden yapılandırılarak, etkili, şeffaf, hukuka saygılı ve israfa yer vermeyen bir sistem oluşturulması gerektiğini söyledi. 
     Yolsuzluk ve haksız kazancın önlenmesi gerektiğine işaret eden Hisarcıklıoğlu, demokratik ve laik sosyal devlet anlayışı ve uygulamasının güçlendirilmesi gerektiğini söyledi. 
     Siyasi Partiler Yasası ve Seçim Yasası'nın demokratikleştirilmesi gerektiğini kaydeden Hisarcıklıoğlu, şöyle devam etti 
     ''Bugüne kadar uygulanan politikalarda reel sektörün karşı karşıya bulunduğu büyük sorunların çözümü için adım atılmamıştır. Yatırımı üretimi ve ihracatı artırıcı tedbirler alınarak, insanca yaşama ve çalışma koşulları sağlayacak istihdamın artırılması sağlanmalıdır. Bu amaçla birer istihdam vergisine dönüşmüş olan vergi ve sosyal sigorta pirimi kesintileri azaltılmalı, sosyal sigorta primi tabanı asgari ücret düzeyine çekilmelidir. 
     İstihdamı özendirici ekonomik teşvikler getirilmelidir. 
     Ekonomik kriz nedeniyle kapanan veya kapanma riskiyle karşı karşıya bulunan işletmelerin yeniden faal duruma geçebilmesi için gerekli mali destek sağlanmalıdır.'' 
     
     KDV oranları indirilmeli 
     Odalar Birliği Başkanı, KDV oranlarının indirilmesini ve iç talebi artırıcı gelir politikaları izlenerek, talep yetersizliğinin giderilmesi ve kapasite kullanım oranlarının artırılmasının sağlanmasını istedi. 
     Artan yoksullaşma koşullarında sosyal koruma sistemlerinin güçlendirilmesi gerektiğini kaydeden Hisarcıklıoğlu, çalışanların kazanılmış haklarının korunması, yasalarda ve onaylanmış uluslararası sözleşmelerede yeralan hak ve özgürlüklerini kullanmalarının sağlanması gereğine de işaret etti. 
     Hisarcıklıoğlu, kayıt dışı sektörün kayıt içine alınmasını ve verginin tabana yayılarak toplam vergi tahakkuk ve tahsilatının artırılmasını sağlayacak adaletli bir vergi düzenine geçilmesi gerektiğine de dikkat çekerken, ''Bu bağlamda mali milat kaldırılmalı ve enflasyon muhasebe sistemine geçilmelidir'' dedi. 
     Halk Bankası ve Ziraat Bankası'na kaynak sağlanarak esnafın, KOBİ'lerin, tüccar ve çiftçilerin kredi borçlarının yeniden yapılandırılmasını isteyen Hisarcıklıoğlu, tarımda KDV iadesinin yapılarak çiftçi borçlarının ödenmesi için çözüm getirilmesi gerektiğini söyledi. 
     
     Önemli olan diyalog 
     AB ile gerçekleştirilen gümrük birliği ilişkisinin Türkiye'nin aleyhinde işlediğini kaydeden Hisarcıklıoğlu, şunları kaydetti 
     ''Bu ilişki gözden geçirilmeli ve Türkiye'nin bu ilişkide karar organlarında ve mekanizmalarında söz sahibi olmasını sağlayabilmek için gerekli tedbirler alınmalıdır. 
     Kamu kesiminin sorunlarının çözümü için işçi-işveren-hükümet kesimleri arasındaki diyalog geliştirilmeli ve bu amaçla Özelleştirme İdaresi yeniden yapılandırılmalıdır. 
     Türkiye bugün karşı karşıya bulunduğu büyük sorunları aşacak güce sahiptir. Bu gücü seferber edebilmenin yolu, toplum kesimleri arasında gerçekleştirilecek sağlıklı bir diyalogdan ve hükümetin de bu diyaloğa etkili ve duyarlı bir biçimde katılmasından geçmektedir.'' Ekonomik ve Sosyal Konsey'in en kısa sürede toplanmasını isteyen Hisarcıklıoğlu, sivil inisiyatifin bu hususları yakından izleyeceğini ve bu sorunların aşılması doğrultusunda gereken adımların hükümetçe atılmaması durumunda tavır belirleyeceğini de bildirdi. 
     






</TEXT>
</DOC>
