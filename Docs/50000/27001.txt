<DOC>
<DOCNO> 27001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/yazar/tamer.html </URL>
<DATE> 2001/06/15/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Tütünde orta yol 
</HEADLINE>
<TEXT>

     Yüksel Yalova'nın istifasına neden olan tartışmalı Tütün Yasası için TBMM Sanayi Komisyonu'nda orta yol bulundu. 
     Dış Ticaret Müsteşarı Kürşat Tüzmen ve bağlı bulunduğu Devlet Bakanı Tunca Toskay'ın isteği üzerine yasaya son anda konan sigara ithalinin tümüyle serbest bırakılmasına ilişkin madde, ancak 5 yıllık kademeli bir geçiş süresinden sonra ve Bakanlar Kurulu kararıyla yürürlüğe girebilecek. 
     10 yıldır yürürlükte olan mevcut yasa, sigara ithalinde her marka için 2 milyar adet 2 bin ton yerli üretim şartı arıyordu. Komisyondan geçen yasa taslağında ise ithalat için gerekli yerli üretim şartı her yıl 200 milyon adet azaltılarak 5. yılın sonunda 1 milyar 200 milyon adete düşürülecek, 6. yılda da Bakanlar Kurulu kararıyla sıfırlanabilecek. 
     Bu demektir ki yerli tütünümüzün ağırlıkta olduğu Samsun ve Maltepe markalarımızın, ülkeye girecek kalitesiz sigaralar nedeniyle darbe yemesi 5 yıl boyunca söz konusu değil. Tekel fabrikalarının 2 - 3 yıl içinde özelleştirilmesi söz konusu olduğuna göre, markaya sahip olacak özel sektör kuruluşu da herhalde markaların erimemesi için icabında Bakanlar Kurulu nezdinde girişimlerde de bulunarak gerekeni yapacaktır. 
     
Miras çekilsin      Siemens Türkiye'nin Genel Müdürü ve Yönetim Kurulu Başkanı Dr. Zafer İncecik, tüm çalışanlarla aynı yemekhanede yiyormuş yemeğini. Arçelik'in yeni Genel Müdürü Nedim Esgil de zaman zaman yemekhanede rasgele masalardan birine oturup sıradan çalışanlarla birlikte yemek yiyor ve büyük sempati topluyormuş. 
     Devir değişti beyler. Artık katılım zamanı. Bana sorarsanız TOBB'deki krizin temelinde yatan da, Başkan Fuat Miras'ın Yönetim Kurulu üyeleriyle değil tartışmak, haber bile vermeden bazı tasarruflarda bulunması. 
     Sayın Miras kusura bakmasın, ama bana hep geçmişi, devrini çoktan doldurmuş bir zihniyeti, iş yapma yöntemini çağrıştırıyor. Bu nedenle de istifasını duyunca sevinmiştim. 
     2000'lerin Türkiyesi'nde Demirel'lere yer olmadığı gibi, Miras'lar da sahneden çekilmeli. Nüfusun üçte birinden fazlasının 15 yaşın altında olduğu bir ülkeye, 70'ine merdiven dayamış yöneticiler hiç yakışmıyor. 
     
"Kamuda da doktorlar tahlilden alıyor "      Vehbi Koç Vakfı'na ait Amerikan ve İtalyan hastanelerindeki dönüşüm çalışmalarıyla ilgili önümde bir tomar faks, e - posta ve telefon mesajı var. Sadece Türkiye'nin değişik illerinden ve hatta Anadolu'nun ücra köşelerinden değil, Amerika'nın çeşitli eyaletlerinden bile çok sayıda okurum tartışmalı katılmak istiyor. 
     Sizlerle ilk paylaşmak istediğim görüş, Hacettepe Tıp Fakültesi Hastaneleri'nin başhekimliğinden geçen yıl ayrıldıktan sonra Acıbadem Hastaneleri'nin Sağlık Direktörü olan Prof. Dr. Metin Çakmakçı'ya ait. Zira çok sayıda okurum da aynı konuya dikkat çekiyor 
     " ... Ne yazık ki ülkemizde - kamu ya da özel sektör ayırımı yapmaksızın - pek çok sağlık kurumunda laboratuvar ya da radyoloji tetkiki isteyen hekime sistem içinden pay verildiğini biliyoruz. Bu akılalmaz bir hatadır. ... Aslına bakarsanız hekim ne kadar az tetkikle hastasını iyi edebiliyorsa, o kadar başarılı demektir. 
     Şu anda Tıbbi Direktörlüğü'nü yürüttüğüm Acıbadem Sağlık Grubu'nda yapılan tetkikten, tetkiki isteyen hekime pay verme uygulaması yoktur. Bir yıl öncesine kadar başhekimliğini yaptığım Hacettepe Hastaneleri'nde de o zamana kadar böyle bir uygulama yoktu. Ancak ben biliyorum ki, özel laboratuvar kuruluşlarından pek çoğu, özel radyoloji merkezlerinden pek çoğu, ve ilginç olarak, bazı üniversite ve kamu hastaneleri döner sermayeleri üzerinden tetkikler için hekimlere yüzde verme uygulamalarını büyük bir "rahatlık"la sürdürmektedirler. Bunun hiçbir etik ahlaki mali açıklaması olamaz ve bu konunun üzerine gidilmelidir." 
     
     







Yeni bir yön 


Çaresizler... 


Şeffaf yönetim sıkı denetim... 


Miras’ın buçuğu 


Devletle HADEP duvarı 


Sonbahar sendromu 


Hoş geldin tatil 


Yurtdışından gelen olumlu haberler 


Nasıl bir müdahale 


Güçler "savaşı" 


Çiftlik Hyde Park olsun 


"Republic of Turkey" 


Hocasız parti 


Tütünde orta yol 


Şaka değildi 


Türkler meze ile karın doyuruyor 


</TEXT>
</DOC>
