<DOC>
<DOCNO> 34047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/guncel/gun08.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşe yazarlarına müdahale edilir mi 
</HEADLINE>
<TEXT>

ÇAPRAZ ATEŞ 
     ESRA KURT 

     Hürriyet Gazetesi Genel Yayın Yönetmeni Ertuğrul Özkök, dünkü yazısında, "Gazetelerde köşe yazarlarına ayrılan bölümler, onları kendi malı mıdır Yoksa gazetenin doğal bir parçası mıdır " diye sordu. Özkök, köşelerin tapulu mal gibi görülmesini eleştirerek, "Bu köşeler babamızın malı değildir" dedi. Köşe yazarlarının köşelerine müdahale edilebilir mi Bu sansür sayılabilir mi İşte görüşler... 
     
Köşe, tapulu mal değilEmin Çölaşan Hürriyet 
     Hiçbir köşe, hiç kimsenin tapulu malı elbette değildir. Gazete yönetimi, köşe yazarının yazısına, hakaret, yalan ve suç unsuru varsa müdahale edebilir. Bu da doğaldır. Ve yönetimle yazar arasında, genelde bir uyum sağlanır. Ve varılan sonuca göre, ya o bölümler yazıdan çıkarılır, ya da yazar ısrar ederse, her türlü sorumluluk, kendisine ait olmak üzere, bırakılır. Bunun dozunu ayarlayacak olan, yönetimle yazardır. Ancak, yazarın bilgisi ve haberi olmadan yazısını makaslamak yanlıştır. Ne yazar köşesini tapulu malı olarak görmeli ne de yönetim, işine geldiği an, yazarın yazısını makaslama hakkına sahip olmalı. 
     
Müdahale sansür değildirHikmet Çetinkaya Cumhuriyet 
     Elbet ki köşeler tapulu bir mal değil. Köşe yazarının, aklına eseni yazdığı bir yer hiç değil. Örneğin, yıllarca ben köşemde Fetullah Gülen’le ilgili iddialar öne sürdüm. Bu, gazetenin genel yayın politikası içindeydi. Müdahale bence sansür değildir. Zaten günümüzde cezaların ağır olmasından kaynaklanan bir takım yaptırımlar var. Elinizde belge, kanıt yoksa bile mahkum olursunuz. Basın ahlakı da sözkonusu. 
     
İftira köşe yazısı olmazYavuz Donat Sabah 
     Globalizm öyle bir olgu ki, artık ne eski tapular geçerli, ne de eski nikahlar. Yalan ve iftira köşe yazısı olabiliyor mu Ülkemizde olabiliyor ki, bu konu gündeme taşınıyor. Asıl sorgulanması gereken, yalan ve iftiranın neden köşe yazısı olduğudur. Kötü siyaset mi Mafyalaşma mı Çıkar ilişkileri mi Önce soruna sağlıklı bir teşhis koyup, sonra da kaynağı kurutmak lazım. 
     
Köşeler okurlarındırNecati Doğru Cumhuriyet 
     Köşeler, köşe yazarlarının tapulu malı değildir, hatta tapusuz malı da değildir. Köşeler okurlarındır. İkinci patron, maaş ve köşe veren genel yayın müdürleri ve gazete patronlarıdır. Köşelerde son yıllarda yapıldığı gibi gazeteci kendini, yediğini, içtiğini anlatamaz. Sevdiği şarabın markasıyla övünemez. İftira eden köşe yazarına, genel yayın müdürleri müdahale edebilirler, etmelidirler. 
     
Tapu verirlerse alırımKürşat Başar STAR 
     Ben daha tapuyu almadım ama verirlerse alırız. Köşe yazarlığı, bir kamu görevidir. Yayın yönetimi, gazetenin yayın politikasına tamamen aykırı bir yazıyı yayınlamama hakkına sahiptir. Yazıişleri ile yazarlar arasındaki ilişki kopuk olmadığı sürece, bu konuda büyük bir sorun çıkmaz. Kişisel düşmanlıklar veya dostlukları için köşe kullanılmaz. Ancak, yazı bir fikir yazısıysa ve bu yazı engelleniyorsa ve yazar fikrinin arkasında durmak istiyorsa, yazısından vazgeçmez. O zaman da istifa eder. Bunu da kamuyonua açıklar. 
     
Küçük bir tapu varEtyen Mahçupyan Zaman 
     Gazete yönetimi istediği zaman bir yazarı çıkartıp, başka bir yazar alıyor. Eğer bir köşeyi, bir yazara verdiğiniz zaman zaten yazarın bir özerklik alanı olmuş olur. Burada da yazarın kullanacağı küçük bir tapu vardır. Yazarlar kendi bildikleri gibi yazarlarsa, yazardan istemediği birşey istenirse, yazar kabul etmez ayrılır, ya da işten çıkarılır. Ancak, yazarın yalan yazdığı, iftira ettiği kesinse gazetenin bunu kendisinin tekzip etmesi lazımdır. 
     
Köşeye gece oturulmadıMine Kırıkkanat Radikal 
     Köşe, tapulu mal değildir. Eğer köşeler, bugün tapulu mal haline geldilerse, bunun suçlusu yazarlar değildir. Çünkü, o köşelere gece konmadılar. Yani, gecekonducu değiller. Köşeler, onlara verildi. Dolayısıyla, eğer o köşelerde iftira atılıyorsa, yalan yazılıyorsa, sorumlusu o köşelere o adamları onca uzun zaman oturtanlardır. Ertuğrul Özkök haklıdır ama müdahalede biraz geç kalmıştır. 
     
Yorum özgürdürProf.Dr. Suat Gezgin İ.Ü İletişim Fak. 
     Genel geçer bir kural olarak ortaya konulması gereken, haberin kutsal, yorumun ise özgür olduğudur. Haberin içeriği dokunulmazlık arz ederken, yorum ise özgürce yapılabilir bir niteliğe sahiptir. Bu yorumsal yaklaşımlar, konusunda uzman olan kişilerin kaleminden çıkarsa topluma değişik ve farklı bakış açıları getirebilir. Yorumsal bir niteliğe sahip olan köşe yazarlığının, okuyucu açısından rahatlatan yönü olduğu gerçeğini kabullenmek zorundayız. 
     



 GÜNCEL 















</TEXT>
</DOC>
