<DOC>
<DOCNO> 44485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sondun04.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröristin tüyler ürperten mesajı... 
</HEADLINE>
<TEXT>

     Amerikan terörle mücadele ekipleri, 1993 yılında Dünya Ticaret Merkezi'ne düzenlenen ve 6 kişinin ölümüne yol açan bombalı saldırıdan sonra, faillerden Nidal Ayyad'ın arkasında tüyler ürperten bir bilgisayar mesajı bıraktığını ortaya çıkardı. Verilen bilgiye göre Ayyad, mesajında, ''Gelecek sefer çok daha isabetli olacak'' diye yazdı. 
     Uzmanlar, 1993 sabotajı ile 11 Eylül saldırısını karşılaştırarak, teröristlerin o zamandan günümüze büyük mesafe katettiklerini saptadı. 
     Mesafenin uzmanlaşmadan parasal kaynaklara ve planlamaya kadar her alanda görüldüğü ifade ediliyor. Örneğin, 1993 saldırısını yapan teröristler, ev kiralarını ödeyecek paraları kalmayınca, saldırıyı bir an önce yapmak mecburiyetinde kaldılar. O saldırı için yapılan harcamanın 10 bin dolardan az olduğuna işaret eden kaynaklar, 11 Eylül saldırısının yıllarca süren bir hazırlık ve en az 500 bin dolarlık bütçeyle gerçekleştirildiğini ifade ettiler. 
     Teröristlerin yöntemlerini inceleme konusu yapan Northeastern Üniversitesi adli tıp profesörü Edith Flynn, ''teröristlerin geçmişte yaptıkları hatalardan çok iyi ders almasını bildiklerini ve çok sabırlı olduklarını'' söyledi. 
     Flynn'e göre teröristler, ilk Dünya Ticaret Merkezi saldırısını gerçekleştiren ve New York'ta yapılan duruşmaları sonucu yaşam boyu hapse mahkum olan sanıkların duruşmalarını da yakından izlediler. Bu duruşmalarda sık sık kaydedilmiş telefon konuşmalarına atıfta bulunulduğunu gören teröristler giderek telefona daha az güvenir oldular. Prof. Flynn, teröristlerin 1995'ten sonra, aynı anda birden fazla hedefe yönelme stratejisi geliştirdiklerine de dikkat çekti. 
     






</TEXT>
</DOC>
