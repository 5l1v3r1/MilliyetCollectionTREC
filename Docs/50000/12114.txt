<DOC>
<DOCNO> 12114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sonspo09.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Galatasaray maçı hazırlıklarına başladı 
</HEADLINE>
<TEXT>

     Beşiktaş, ligde Trabzonspor karşısında aldığı 3-1'lik galibiyetin ardından, 31 Mart Cumartesi günü Galatasaray ile yapacağı derbi maçın hazırlıklarına başladı. 
     Fulya Tesisleri'nde gerçekleştirilen çalışmada ülkesine giden Teknik Direktör Christopnh Daum bulunmazken, Trabzonspor maçında ilk 11'de forma giyen futbolcular, antrenör Rıza Çalımbay idaresinde hafif bir ter idmanı, diğer futbolcular ise antrenör Bülent Albayrak gözetiminde kondisyon ve birebir adam geçme çalışmasının ardından, yarı sahada çift kale maç yaptılar. 
     Kendi seyircileri önünde 3-1 kazandıkları Trabzonspor maçıyla kötü gidişe ''dur'' demek isteyen oyuncuların, antrenman boyunca neşeli hareketleri dikkat çekti. 
     Antrenmana, ülkelerinin milli takım kamplarına giden Karhan ve Khletsov, izin alarak Fransa'ya giden Pascal Nouma, Trabzonspor maçında sakatlanan ve bugün MR'ı çekilecek olan Münch ile nişanlanmak için Artvin Arhavi'ye giden İbrahim katılmazken, sol ayak baldırından hafif sakatlığı bulunan Bayram ise kondisyoner eşliğinde kısa bir koşu yaptı. Öte yandan, bugün milli takım kampına girecek olan siyah-beyazlı futbolculardan Tayfur idmana çıkarken, Nihat katılmadı. Siyah-beyazlılar, yarın yapacakları izinin ardından Galatasaray maçı hazırlıklarına Çarşamba günü devam edecek. 




</TEXT>
</DOC>
