<DOC>
<DOCNO> 49497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/ekonomi/eko05.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm kulelerin altında kaldı 
</HEADLINE>
<TEXT>

İkiz Kuleler ve Pentagon’a terörist saldırıların ardından tur iptallerinin başladığı turizm sektöründe dünya genelinde 9 milyon çalışanın işsiz kalabileceği hesaplanıyor 
     MİNE G. KIRIKKANAT Paris 

     Fransız gazetelerinden France - Soir’ın yayınladığı bir araştırmaya göre, dünya turizm sektörü 11 Eylül’den beri kaydedilen iptaller dolayısıyla toplu bir iflasın eşiğine geldi. 
     Turizm gelirlerinin ekonomik kaynak sayıldığı belli başlı ülkelerin yanı sıra, dış ülkelere turist gönderen ülkelerdeki şirketlerin de sarsıldığı sektörde 9 milyon turizm çalışanı işlerini kaybetme tehlikesiyle karşı karşıya. New York’taki İkiz Kuleler’in yıkılmasından bu yana, gerek Afganistan savaşı, gerekse İsrail - Filistin çatışmaları dolayısıyla insanların uçağa binmekten korkar hale gelmeleri, büyük tur operatörlerini bile zora soktu. Avrupa’nın iki numaralı tur operatörü Alman Thomas Cook, geçen hafta 2 bin 650 çalışanının işine son verdiğini ve istihdamını yüzde 10 azalttığını açıkladı. 
     
     En büyük darbeyi İsrail aldı 
     France Soir Gazetesi’nin araştırmasına göre, yüzde 56 reservasyon iptaliyle İsrail, turizm alanında terörist saldırılardan en fazla etkilenen ülkelerin başında geliyor. 
     Rezervasyon iptallerinde İsrail’i yüzde 35 ile ABD, yüzde 30 ile Meksika ve yüzde 23.6 ile İngiltere izliyor. Gazeteye göre, Ürdün’de reservasyon iptali yüzde 18, Mısır ve Küba’da yüzde 13, Türkiye’de ise yüzde 8 civarında oldu. 
     
     Paris’te cirolar yüzde 40 azaldı 
     Dünyada en fazla turistin ziyaret ettiği Fransa’ya gelen turist sayısınının da, terörist saldırılardan sonra yüzde 10 oranında azaldığı tahmin ediliyor. 
     Paris ve civarındaki turistik tesislerin cirosunun yüzde 25 ile yüzde 40 arasında düşüş kaydettiği belirtildi. 
     
Turizm devi Antalya’yı seçti      Almanya’nın önde gelen tur operatörü Neckermann, 2002 kataloğunun tanıtımını, Antalya’da yapacak. Şirketin açıklamasında, Neckermann’ın, Türkiye’ye en fazla turist getiren tur operatörü olduğu belirtilerek, 2002 turizm sezonunun katalog tanıtımlarının, 4 - 7 Kasım’da, Antalya’da yapılacağı bildirildi. Firmanın üst düzey yetkililerinin katılacağı toplantıyı Almanya’dan 150’ye yakın gazeteci de izleyecek. 
     



 EKONOMİ 





















</TEXT>
</DOC>
