<DOC>
<DOCNO> 27365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/son/sontur14.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Devlet Bakanı Çay "MHP'de herkes eleştiri yapabilir" 
</HEADLINE>
<TEXT>

     Devlet Bakanı Abdülhaluk Mehmet Çay, Türk milliyetçiliğinden taviz vermeyen, partinin kurallarına harfiyen uyacak herkese kapılarının açık olduğunu söyledi. 
     Orhaneli İlçesi'nde yapılacak Karagöz Festivali'ne katılmak üzere Bursa'ya gelen Devlet Bakanı Çay, MHP İl Başkanlığı'nı ziyaret etti. 
     Bakan Çay, ziyaret sırasında yaptığı açıklamada, MHP'nin verdiği sözlerin arkasında olduğunu ve seçimden önce vaat edilen her şeyin yavaş yavaş yerine getirildiğini belirtti. 
     Bir gazetecinin, ANAP'tan ayrılan eski İçişleri Bakanı Sadettin Tantan'ın MHP'ye geçeceği söylentileriyle ilgili sorusu üzerine, Bakan Çay, ''Parti kulislerinde biz de bunu duyuyoruz. Ama henüz bize müracaat yok. Türk milliyetçiliğinden taviz vermeyen, partinin kurallarına harfiyen uyacak herkese kapımız açık'' dedi. MHP Genel Başkanı Devlet Bahçeli'ye milletvekilleri tarafından gönderilen eleştiri mektubu ile ilgili soru üzerine de Bakan Çay, şöyle konuştu 
     'MHP'de herkes eleştiri yapabilir. Bu da MHP'deki demokrasiyi gösteriyor. Siz eğer eleştirileri hazmedemezseniz. O zaman baskı oluşur. Partimiz de il başkanları dahi eleştiri yapabilir.'' Bakan Çay, daha sonra Karagöz Festivali'ne katılmak üzere Orhaneli'ne hareket etti. 







</TEXT>
</DOC>
