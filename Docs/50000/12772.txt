<DOC>
<DOCNO> 12772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sontur23.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mersin CHP'de toplu istifa 
</HEADLINE>
<TEXT>

     Mersin'de aralarında Parti Meclisi Üyesi Cavidan Demirağ'ın da bulunduğu 242 kişi, CHP'den istifa etti. 
     Parti Meclisi Üyesi Cavidan Demirağ, istifa dilekçesini İçel İl Teşkilatı'na verirken, istifa edenler adına yaptığı açıklamada, ''CHP'den değil, Deniz Baykal'ın partisinden istifa ediyoruz'' dedi. 
     Demirağ, Deniz Baykal'ın Genel Başkanlığa seçildiği kurultaydan sonra, CHP'de partiçi demokrasinin yara aldığını öne sürerek özetle şunları söyledi 
     'Deniz Baykal değişsin diye umutla bekledik ama olmadı. Parti emekçilerinin partiden ihraç etme girişimleri ve yığma üyelerle kongre hesapları yapıldığı ortadadır. Bu yüzden Deniz Baykal'ın partisinde daha fazla kalamayacağımızı anladık.'' 
     Öte yandan, Muğla'nın Milas ilçesinde CHP İlçe Başkanı Hasan Rıfat Yavuz ve yönetim kurulu üyesi 8 kişi de görevlerinden istifa etti. Yavuz, 1 Nisan'da yapılacak ilçe kongresinde, tüm delegelikleri Belediye Başkanı Fevzi Topuz yanlılarının kazanması üzerine istifa ettiklerini ifade ederek, parti içi hukukun ve üyelerin haklarının korunmadığını, bireyselliğin ön plana çıktığını kaydetti. 




</TEXT>
</DOC>
