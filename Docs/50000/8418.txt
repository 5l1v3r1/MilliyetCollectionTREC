<DOC>
<DOCNO> 8418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sontur05.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanlığı Sözcüsü "MGK toplantısında konuşulanları kamuoyuna intikal ettirmek ve gündemde tutmak faydasız" 
</HEADLINE>
<TEXT>

     Cumhurbaşkanlığı Sözcüsü ve Basın Başdanışmanı Metin Yalman, Cumhurbaşkanı Ahmet Necdet Sezer'in, ''Anayasa'da belirtilen görev ve yetkilerini, devlet organlarının düzenli ve uyumlu çalışmasını gözeterek yerine getirmek konusunda duyarlı'' olduğunu belirterek, ''Sayın Cumhurbaşkanı, MGK toplantısında konuşulanların ayrıntılarını kamuoyuna intikal ettirmenin ve konunun gündemde tutulmasının yararına inanmamaktadır'' dedi. 
     Cumhurbaşkanlığı Sözcüsü ve Basın Başdanışmanı Metin Yalman, Çankaya Köşkü'nde düzenlediği bilgilendirme toplantısında, basın mensuplarının daha önce MGK toplantısı sonrasındaki olaylar, konuşmalarla ilgili bir sorular yönelttiklerini hatırlattı. Yalman, bu konuda şunları söyledi 
     'MGK sonrasında basına yansıyan haberlerle ilgili olarak 19 Şubat 2001 tarihinde Cumhurbaşkanlığı'nca bir açıklama yapıldı. Bu açıklamaya şu aşamada ekleyeceğimiz herhangi bir husus yoktur. 
     Sayın Cumhurbaşkanımız, Anayasa'da belirtilen görev ve yetkilerini devlet organlarının düzenli ve uyumlu çalışmasını gözeterek yerine getirmek konusunda duyarlıdır. Türkiye'nin esenlik içinde yoluna devam etmesi ve Türk ulusunun gönence kavuşması, herkesin olduğu gibi Sayın Cumhurbaşkanı'nın da en büyük isteğidir. Sayın Cumhurbaşkanımız, bu ereğe ulaşılması için herkesin çaba harcaması gereğine içtenlikle inanmaktadır. Sayın Cumhurbaşkanı, MGK toplantısında konuşulanların ayrıntılarını kamuoyuna intikal ettirmenin ve konunun gündemde tutulmasının yararına inanmamaktadır. 
     Sayın Cumhurbaşkanı, Türkiye Cumhuriyeti'nin tüm anayasal kurumları ve ulusumuzun ortak çabaları ile günlük sorun ve güçlüklerin üstesinden gelecek güçte olduğuna ilişkin inancını bir kez daha yineler.'' 
     Yalman, Çankaya Köşkü'nde düzenlediği bilgilendirme toplantısında,ikinci olarak Devlet Denetleme Kurulu DDK ile ilgili açıklamalarda bulundu ve gazetecilerin sorularını yanıtladı. 
     Devlet Denetleme Kurulu'nun görev ve yetkilerinin, Anayasa'nın 108'inci maddesinde belirtildiğini anımsatan Yalman, Cumhurbaşkanı Sezer'in, bu kurulun görevlerini genişletmesi, daraltması ve dağıtmasının, bu anayasal hüküm karşısında mümkün olmadığını söyledi. 
     Yalman, DDK üyelerinin, geçmiş yıllara göre ellerine geçen maaşlarına, her memura yapılan normal artış dışında bir zam yapılmasının da söz konusu olmadığını kaydetti. 
     Bir gazetecinin, ''Cumhurbaşkanı ile Başbakan arasında, MGK toplantısından sonra çıkan tatsız olayın, yaşanan ekonomik krizde payı olduğu üzerinde çok duruldu. Sayın Cumhurbaşkanı böyle bir sorumluluğu kabul ediyor mu, pişman mı, istifa etmeyi düşünüyor mu '' sorusu üzerine Yalman, şöyle konuştu 
     'Dün size Çankaya Köşkü'nden ekonomi ile ilgili bir açıklama yapmıştık. Bu açıklama, sanıyorum bu ekonomi ile ilgili görüşlerini yansıtacak durumdadır. Dolayısıyla, dün yapılan açıklama malumunuzdur.Bu açıklamaya ek bir yorum getirmemiz bugün için uygun olmayacaktır.'' 
     Yalman, aynı gazetecinin, ''Sayın Cumhurbaşkanı istifa etmeyi düşünüyor mu '' sorusunu da, ''Sayın Cumhurbaşkanı görevinin başındadır'' diye yanıtladı. 




</TEXT>
</DOC>
