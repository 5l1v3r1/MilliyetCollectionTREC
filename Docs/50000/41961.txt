<DOC>
<DOCNO> 41961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sondun33.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Bush "21. Yüzyılın ilk savaşı" 
</HEADLINE>
<TEXT>

     ABD Başkanı George W. Bush, ABD'de meydana gelen terörist saldırıların, açık bir ''savaş ilanı'' olduğunu ve bu ilanda bulunanların, Amerika'dan karşılığını alacaklarının farkında olduklarını belirterek, yaşanan durumu, ''21. yüzyılın ilk savaşı'' olarak niteledi. 
     New York Valisi George Pataki ve Belediye Başkanı Rudolph Guiliani ile televizyonlarda canlı yayınlanan telekonferansının ardından Beyaz Saray'da basın toplantısı düzenlenen Bush, gazetecilerin ısrarlı sorularına karşılık, terörist eylemlerin kaynağına ilişkin elde edilen bilgiler hakkında konuşmayacağını söyledi. 
     Bush, ''İstihbarat konuları hakkında konuşamam'' dedi. ABD Başkanı Bush, ''Bize savaş ilan edildi. Bu savaş ilanında bulunanlar çok iyi biliyorlar ki, ABD'den de ona göre bir karşılık alacaklar. Onlar, Amerikan değerlerinden, Amerika'dan nefret ediyorlar. Ve saklanmayı tercih ediyorlar'' diye konuştu. 
     Başkan Bush, bu terörist eylemleri gerçekleştirenlere finansal destek, sığınak sağlayan, cesaret veren kişi ve ülkelerin de, eylemleri dolayısıyla cezalandırılacağını kaydetti. 
     Bir gazetecinin, ''Siz kendinizi nasıl hissediyorsunuz '' sorusu üzerine, çok duygulandığı görülen Bush, sesi titreyerek ve gözleri dolarak, ''Kendimi düşünemiyorum. Bütün o aileleri ve çocukları düşünüyorum. Tabii benim yapmam gereken bir iş var. Bu, korkunç bir an'' karşılığını verdi. 
     Terörizme karşı, Rusya, Suudi Arabistan, Ürdün ve Çin ve Avrupa'daki birçok ülkeden gelen desteğe teşekkür eden Bush, Afganistan'daki Taliban yönetimine yakınlığıyla bilinen Pakistan'ın açıklamalarının da ne anlama geleceğinin görüleceğini söyledi. 
     Pakistan, Taliban yönetimini tanımıştı. ABD'yi hedef seçen Suudi asıllı terörist Usame bin Ladin'in de Afganistan'da saklandığına inanılıyor. Pakistan Devlet Başkanı Pervez Müşerref, ABD'deki eylemin ardından, ''Pakistan, terörizmle mücadelesinde ABD'nin yanındadır'' yönünde bir açıklama yapmıştı. 
     Amerikalı yetkililer, New York ve Washington'daki son terörist saldırılara ilişkin ipuçlarının, Bin Ladin'i işaret ettiğini belirtiyorlar. 
     
     







</TEXT>
</DOC>
