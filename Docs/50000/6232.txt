<DOC>
<DOCNO> 6232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/spor/ygok.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Vizonbasket 
</HEADLINE>
<TEXT>

     Bilgin Gökberk 

     Maç öncesi tam Yılmaz Erdoğan’lıktı. Türkler ve İstanbul’daki İsrailliler Ayhan Şahenk’i doldurmuşlardı. Bu da zaten normaldi. Tuhaf olan Yugoslav ve Amerikalıları seyretmek için toplanmış olmalarıydı. Araya da Türk ve İsrailli oyuncular serpiştirilmişti. Yemeğin tuzu biberi misali. Maçın başlarında Efes’in millileri, her zamanki gibi benchte oturuyordu. En çok ve en iyi oynayan Ömer Onan’dı. O da ne komik ki, milli takımda en az oynayandı. Adeta Vizontele değil, vizonbasket 
     Maccabi, Suprolig’in kabadayılarından. Belli ki, kabadayının İstanbul’a gelmesi Efesliler’in de kanını kaynatmış. Efes’teki her zamanki sorun, coach - oynamayan - oynayan basketbolcular üçgeni. Ama zor maçlarda bu üçgenin iki ucu birleşiyor. On basketbolcu da, oynayanı, oynamayanı takım olmaları gerektiğini düşünüp, daha iyi motive oluyorlar. Hele dün sonralara doğru oturanlar, belki de ilk defa oynayanlardan ve atanlardan daha çok sevinmeye başladılar. 
     Efes’in iki oyuncusu var olmazsa olmaz... Biri tartışmasız Mula, öbürü de Hüseyin. Farkın açıldığı dönemlerde ikisi de kenardaydı. Belki de Efes ilk kez Mula’sız kazanıyordu. Hem de Maccabi’ye karşı. Başrolde de içlerinden yetişen genç Ömer Onan vardı. Ömer’in yıldızlaşması Kaya, Mehmet, Erdal ve hatta soyunmayan Kerem’i bile etkilemişti. İşte aralarından çıkan bir genç, Efes’i domine ediyordu. Efes’in az süre bulan, mutsuz milli genç oyuncuları, Ömer Onan etrafında takım ruhuna kavuşmuşlardı. O genç arkadaşları için oynadı, gençler onun için sevindi. Belki de bu Efes Pilsen için Maccabi galibiyetinden bile daha önemliydi. Son iki dakika Maccabi’nin Efes’e yaklaşması, hak ettikleri maçın kaybedileceğinin düşünülmesi, her zaman mutsuz, asık suratlı oturan Efes benchindeki oyuncuları bile bu sürede sahadakilerden daha heyecanlı hale getirdi. 
     Maçın benim için dört önemli noktası var. Efesli oyuncuların oynayanı, oynamayanı ilk defa takım gibi gözükmeleri. Efes’in uzun zamandır ilk kez Mula’nın başrolde olmadığı bir oyunu kazanması. Ve hiç gülmeyen Ergin Ataman’ın maç içinde bir ara gülmesi. Eğer gülüşü sinirden değilse, hep bağırıp çağırırken gördüğümüz Ataman’a gülmenin yakıştığını da söylebilirim. Dört de, Vizontele’ye nazire yaparcasına dolan salon. 
     


 SPOR 





























</TEXT>
</DOC>
