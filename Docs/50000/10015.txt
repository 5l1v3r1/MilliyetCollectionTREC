<DOC>
<DOCNO> 10015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/dunya/adun.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'da tünel skandalı 
</HEADLINE>
<TEXT>

Amerikalıların Washington'daki Rus Büyükelçiliği'ni izlemek için binanın altında tünel kazdığı ortaya çıktı. Rus casusu FBI ajanı Hanssen, tünelin varlığını Moskova’ya haber vermiş 
     DIŞ HABERLER SERVİSİ 

     Amerikan Federal Soruşturma Bürosu FBI ve Ulusal Güvenlik Ajansı'nın NSA Washington'daki Rus Büyükelçiliği binasının altına dinleme ve izleme cihazları yerleştirmek amacıyla tünel kazdığı ortaya çıktı. 
     ABD ile Rusya arasındaki ilişkileri gerginleştireceği ve büyük bir skandala dönüşebileceği belirtilen olayı Amerika'da yayınlanan The New York Times gazetesi duyurdu. Moskova'nın skandala nasıl bir tepki göstereceği merak ediliyor. 
     The New York Times'ın internet sayfalarında yer alan habere göre, skandal geçen ay Moskova hesabına casusluk yaptığı belirlenen FBI ajanı Robert Philip Hanssen'in sorgusu sırasında kamuoyuna sızdı. Hanssen'in sorgusunu yakından takip eden Amerikan istihbarat kaynaklarına dayanan New York Times, FBI ve NSA yetkililerinin Hanssen'in tünel konusundaki son derece hayati ve gizli bilgileri de Ruslara vermiş olmasından endişe ettiğini yazdı. Tüneldeki izleme ve dinleme cihazlarıyla Rus Büyükelçiliği'nin Moskova ile haberleşmesi ve ABD içindeki Rus ajanlarınının her türlü faaliyetinin izlendiği belirtildi. İnşaatı 1980'lerde tamamlanan büyükelçilik binasına FBI ve NSA ajanlarının inşaat işçisi kılığında girerek Rusları aldattıkları ve tünel kazdıkları bildirildi. 
     Tünelin Ruslar tarafından öğrenilmesinin ABD'ye milyonlarca dolara mal olacağı söyleniyor. US News and World Report dergisi de son sayısında aynı habere yer verdi. 
     


 DÜNYA 










</TEXT>
</DOC>
