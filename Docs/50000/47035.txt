<DOC>
<DOCNO> 47035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sontur10.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkemede ağlayan sanığa, hakimden dersler... 
</HEADLINE>
<TEXT>

     İzmir'de bir camide namaz kılan polis memurunun silah ve cep telefonunu çaldığı ve bir başka polise satmak istediği iddiasıyla yargılanan sanık, tüm yalvarmalarına ve gözyaşlarına karşın, yeniden cezaevine dönmekten kurtulamadı. Hakim Ahmet Hekimoğlu, sanığa, ''Adalette merhamet olmaz, merhamet adaleti zaafa uğratır'' dedi. 
     10. Asliye Ceza Mahkemesi'ndeki duruşmada 1,5 aydır Buca 
     Cezaevi'nde yatan Faysal Kavak 31 , hazır bulundu. 
     Hisar Camisi'nde namaz kılan polis memuru İzzet Menşebay'ın cep telefonu ve silahının bulunduğu çantayı çaldığı iddiasıyla hakkında 3 yıla kadar hapis cezası istenen Kavak, tahliye olmak için, sürekli gözyaşı dökerek hakim Ahmet Hekimoğlu'na yalvardı. 
     Kavak, savunmasında, uzun süredir iş bulamadığını, ev kirasını ve bakkala olan borcunu ödeyemediğini, bu nedenle hırsızlık yapmak zorunda kaldığını anlattı. 
     Silahı, bir başka polis memuruna satarken yakalanan sanık, ''Allah rızası için beni bırakın. İsteyerek yapmadım. Ne yaptığımı bilmiyorum. 
     Size yalvarıyorum, adaletinize sığınıyor, merhamet diliyorum'' dedi. 
     Kavak'ın sabıka kaydında, daha önce de camilerden mont ve ayakkabı çaldığı, bu nedenle 1992 yılında yargılanıp ceza aldığının belirtilmesi üzerine hakim Hekimoğlu, ''Demek ki sen camileri mesken edinmişsin'' deyince, sanık, ağlayarak, ''8-9 yıldır hırsızlığı bıraktım. Ancak mecbur kaldım ve yaptım. Bana merhamet edin'' karşılığını verdi. 
     Hakim Hekimoğlu da, ''Adalette merhamet olmaz. Merhamet adaleti zaafa uğratır. Alkollü camiye gidip namaz kılıyorsun... Allah rızası için diyorsun. Allah için deyip adam öldürenler, canilik yapanlar var. 
     Allah'ı bu işe karıştırmayın'' diyerek, Kavak'ınş tutukluluk halinin devamını kararlaştırdı. 
     






</TEXT>
</DOC>
