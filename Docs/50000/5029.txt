<DOC>
<DOCNO> 5029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/sontur18.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdi İpekçi anıldı 
</HEADLINE>
<TEXT>

     Milliyet Gazetesi Genel Yayın Yönetmeni ve Başyazarı Abdi İpekçi, ölümünün 22. yıldönümünde Maçka'daki anıtı ve Zincirlikuyu Mezarlığı'ndaki kabri başında düzenlenen törenlerle anıldı. 
     İpekçi için ilk tören, Şişli Belediyesi tarafından Maçka'daki anıtı önünde düzenlendi. Törende Belediye Başkanı Mustafa Sarıgül ile İpekçi'nin kızı Nükhet İpekçi İzet tarafından anıta çelenk konuldu. 
     Abdi İpekçi, ardından da Zincirlikuyu Mezarlığı'ndaki kabri başında anıldı. Burada konuşma yapan Türkiye Gazeteciler Cemiyeti TGC Başkanı Nail Güreli, yıllardır İpekçi'nin canına malolan haince cinayetin aydınlığa kavuşturulmasını istediklerini belirterek, ''22 yıl sonra geldiğimiz noktada, katillerin ve katillerin arkasındakilerin ortaya çıkarılıp cezalandırılamadığını, hukukun üstünlüğünün sağlanamadığını üzüntüyle görüyoruz'' dedi. 
     Güreli, 22 yıl sonra bir kez daha İpekçi'nin mezarı başında, tarih huzurunda katillerle hesaplaştıklarını ve tarihin yalnız İpekçi'nin katillerini değil, bu cinayeti tertipleyen ve onları ortaya çıkarmayanları da her geçen gün bir kez daha mahkum ettiğini ifade etti. 22 yıldır gelip geçen hükümetlerin devleti şaibe altında kalmaktan kurtaramadığını da savunan Güreli, ''Bu düşünceleri, bu kuşkuları, bu şaibeyi ortadan kaldıracak bir gelişme ne yazık ki bugün yok. Geçtiğimiz hafta başlayan yeni bir dava, bundan önceki bir başka dava gibi ne yazık ki umut vermiyor'' diye konuştu. 
     Bu davanın da bir süre sonra, delil yetersizliğinden beraatle sonuçlanmasının kuvvetle muhtemel olduğunu savunan Güreli, şunları söyledi 
     'Beklentimiz odur ki, eğer Abdi İpekçi cinayeti gerçekten aydınlatılmak isteniyorsa, yeniden yargılama yolunu açacak yasal düzenlemeler yapılmalıdır. İfade bantlarının imha edildiğini bildirenler hakkında adli ve idari soruşturma yapabilmenin yasal yolları açılmalıdır. Abdi İpekçi döneminde Milliyet Gazetesi'nde yazarlık yapan Sayın Ecevit'in başbakanlığındaki hükümetin, bu olanakları sağlayacak yasa tasarısı hazırlamasını bekliyoruz. TBMM'de görev yapan 26 gazeteci milletvekilinden bu yolda bir yasa teklifinde bulunmalarını bekliyoruz.'' 




</TEXT>
</DOC>
