<DOC>
<DOCNO> 1261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/ekonomi/eko01.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema için eylem günleri 
</HEADLINE>
<TEXT>

Türk - İş Başkanı Bayram Meral, hükümetin zorunlu tasarruf konusunu oyaladığını belirterek, "Sabrımızı taşırmasınlar, meydanlara ineriz" dedi 
     ATİLLA ÖZSEVER 

     Emek Platformu Başkanlar Kurulu, bugün Ankara'da Kamu - Sen Genel Merkezi'nde saat 10.30'da toplanacak. Platform toplantısının bir gündem maddesini de zorunlu tasarruf oluşturuyor. 
     Türk - İş Genel Başkanı Bayram Meral, hükümetin zorunlu tasarruf konusunu oyaladığını belirterek görüşünü şöyle açıkladı 
     
     Uyutma taktiği 
     "Geçen yıl mayıs ayında ilgili Devlet Bakanı Recep Önal ile yaptığımız toplantıda, zorunlu tasarruf fonunun tasfiyesi ve ana para ile nemasının hak sahiplerine ödenmesi konusunda bir ön mutabakata varmıştık. Hazine ile Emek Platformu teknik komitesi bir kaç toplantı yaptı ama gerisi gelmedi. Hükümetin konuyu oyaladığı ortaya çıkıyor. Batık bankalara, rantiyeye sıra gelince parası hemen ödeniyor, ama sıra çalışana gelince uyutma taktiğine başvuruluyor. Sabrımızı taşırmasınlar, meydanlara ineriz." 
     Emek Platformu Dönem Sözcüsü Kamu - Sen Genel Başkanı Resul Akay da şunları söyledi 
     
     Diyalog olmazsa sokağa ineriz’ 
     "Geçen 11 ayda faiz kesimine 19 katrilyon lira para ödendi. Zorunlu Tasaruf Fonu'ndaki 5 katrilyon lira için bir sürü bahane ileri sürülüyor. Hükümet, öncelikle bu konuda bizi muhatap olarak kabul edip niçin taahütlerine uymadığını açıklasın. Biz, çalışanların sorumlu örgütler olarak diyalogla çözüm arayalım diyoruz. Ancak diyalog yolu tıkanırsa sokağa inmekten başka çare kalmaz." 
     Ankara Üniversitesi Siyasal Bilgiler Fakültesi öğretim üyesi Prof. Dr. Oğuz Oyan da, fondaki 2.6 katrilyon liralık Kamu Ortaklığı tahvillerinin beş yıllık bir süreye yayıldığına dikkat çekti. Prof. Dr. Oyan, şöyle dedi 
     "4.9 katrilyon lira olan fondaki 2.6 katrilyon liralık Kamu Ortaklığı Fonu tahvilleri hazine tahviline dönüştürüldü. Zorunlu Tasarruf Fonu'nun yarısından fazlasını oluşturan bu tahvillerin faizleri beş yıl sonra enflasyona TÜFE'ye endeksli olarak ödenecek. 1994'te olduğu gibi ikinci kez çalışanların parası eritiliyor. 1994'te de 6.5 milyar dolarlık Kamu Ortaklığı Fonu tahvili, eski kurdan Türk lirasına çevrildi ve değeri 2.5 milyar dolara düştü. Şimdi aynı oyun oynanıyor. Bu para çalışan başına yaklaşık bir milyar lira. Sendikalar, bu konuyu tek gündem maddesi yapıp toplanmalı ve çözümün masada olmayacağını artık görmeli." 
     
     Zorunlu'ya 3 öneri 
     Sendikalar, Zorunlu Tasarruf Fonu'nun tasfiyesi ile ilgili olarak şu üç öneriyi gündeme getiriyor 
     
     1- Fondaki ana para, nemasıyla birlikte hak sahiplerine nakden ve defaten ödensin. 
     2- Yarısı nakden ödensin, kalan yarısına da bir yıllık hazine bonosu ya da devlet tahvili verilsin. 
     3- Nakit mümkün değilse, en fazla bir yıllık bir süre için hazine bonusu verilsin. 
     
     Sendikalar, bu önerilerin kabul görmemesi halinde eyleme başvuracaklar. 
     


 EKONOMİ 


















</TEXT>
</DOC>
