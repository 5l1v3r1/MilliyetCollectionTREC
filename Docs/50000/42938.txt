<DOC>
<DOCNO> 42938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/spor/spo02.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
HATALI BİR GECEYDİ 
</HEADLINE>
<TEXT>

Mustafa Denizli, Barcelona yenilgisini telafi edeceklerini söyledi, "Üst üste yediğimiz goller bizi oyundan düşürdü. Sonuçta bir lig maçı kaybettik" dedi 
     HÜSEYİN YAVUZ 

     Artık kazanmalıyız’ 
     FENERBAHÇE Teknik Direktörü Mustafa Denizli karşılaşma sonrası yaptığı açıklamada, "Beklentimizden uzak bir gece yaşadık. Yediğimiz goller oyundan düşmemize neden oldu. Barcelona düşündüğümüzden iyi bir görüntü verdi" dedi. Denizli, "Sonuçta lig maçı kaybettik. Puanla başlamak psikolojik açıdan önemliydi. Artık içeride de dışarıda da kazanmalıyız. Hatalı bir geceydi. Üçüncü gol bizi tamamen yıktı" ifadelerini kullandı. 
     
     Sürpriz değil’ 
     BÖYLE bir rakibe bu stadda yenilmenin sürpriz bir sonuç olmadığını da belirten Mustafa Denizli, "Ama bizim için ümitsizlik söz konusu değil. Önemli olan hedeflediğimiz puan barajına ulaşmak. Geçen yıl ligde de yenilgiler almış, fakat sonunda şampiyon olmuştuk" diye konuştu. Tecrübeli hoca, "Galatasaray maçına bu mağlubiyeti olumsuz yansıtmamaya çalışacağız. Üzüntüyü yaşayıp telafisi için herşeyi yapacağız" diye konuştu. 
     
     Mustafa Doğan Birlikte kaybettik 
     MUSTAFA Doğan ise kötü hatalardan golleri yediklerini söyledi. Takımda suçlanacak oyuncu olmadığını iddia eden Mustafa, "Biz ekibiz. Birlikte kazanırız veya kaybederiz. Bir hata olmuşsa, bunu takım yapmıştır. Uzun zamandır ilk defa kendi sahamızda maç kaybediyoruz. Bu bir eleme maçı değildi. Kaybımızı telafi etmeye çalışacağız" diye konuştu. 
     
     Revivo Pes etmeyeceğiz 
     FENERBAHÇE’NİN İsrailli yıldızı Revivo ise önlerinde beş maç daha olduğunu söyledi. Yedikleri iki şok golün konsantrasyonlarını bozduğuna dikkati çeken Rivevo, "Kötü bir start aldık. İki gol yedikten sonra işimiz çok zordu, bütün konsantrasyonumuzu kaybettik. Bu bir Şampiyonlar Ligi maçı. Her şey bitmiş değil. Daha çok maçımız var. İşin açıkcası Barcelona’ya karşı oynamak çok zor. Çünkü oyunun büyük bir bölümünde kontrolü ellerinde tutuyorlar. Kanatları çok iyi kullandılar. Bu bizim oyunumuzu çok etkiledi" diye konuştu. 
     
     Rexach memnun 
     BARCELONA Teknik Direktörü Rexach, Fenerbahçe karşısında önemli bir galibiyet aldıklarını, Şampiyonlar Ligi’ne iyi bir başlangıç yaptıklarını söyledi. İspanyol ekibinin hocası, "İlk on dakika içinde nasıl oynayacağımızı belli ettik. Fenerbahçe pozisyonları kaçırınca bizim için avantaj oldu. Sonuca bakarak iyi bir takımız diyebilirim" yorumunu yaptı. 
     
Notlar...      Ogün’ün öfkesi 
     FENERBAHÇE Kaptanı, ikinci yarıda oyundan alınırken, sinirli hareketler yaptı. Tribünlerden protesto alan Ogün, kolundan tutan Mustafa Denizli’nin elini de itti. 
     
     Büyü bozuldu 
     ŞÜKRÜ Saracoğlu Stadı’nda oynadığı son 24 resmi maçta yenilgi yüzü görmeyen Fenerbahçe, 25. maçında Barcelona’ya mağlup olarak müthiş serisini noktaladı. Sarı - Lacivertli takım son yenilgisini 1999 - 2000 sezonunun 32. haftasında Gençlerbirliği karşısında almıştı. 
     
     En farklı yenilgi 
     SARI - Lacivertli takım Barcelona karşısında Şampiyonlar Ligi’ndeki en farklı yenilgisi aldı. Daha önce 1996 - 97 sezonunda bu ligde mücadele eden Sarı - Lacivertli takım Juventus ve Manchester United’a 2-0 mağlup olmuştu. 
     
     Barça ilk kez 
     İSPANYOL ekibi, Fenerbahçe karşısında aldığı galibiyetle, Avrupa kupalarında Türkiye’de ilk kez maç kazandı. Barcelona, 1990 - 91’de Trabzonspor’a 1-0, 1994 - 95’te Galatasaray’a 2-1, geçen sezon da Beşiktaş’a 3-0 yenilmiş, 1993 - 94 sezonunda ise Galatasaray ile 0-0 berabere kalmıştı. 
     
     Pazar kurulmadı 
     KADIKÖY Kaymakamlığı’nın emriyle Salı Pazarı kurulmadı. Bu alan otopark olarak kullanıldı ve UEFA’nın isteği yerine getirildi. Ancak güvenlik güçleri garip bir uygulamayla kendi araçlarından başkasını bu alana sokmadı. 
     
     Yıldırım’dan ziyaret 
     BAŞKAN Aziz Yıldırım ve yönetim kurulu, maçtan önce ABD Konsolosu’nu ziyaret edip, New York’taki terör olayı nedeniyle başsağlığı diledi. Karşılaşmayı ABD ve İspanyol konsolosları birlikte izledi. 
     
     Denizli’den taviz 
     TEKNİK direktör Mustafa Denizli, Rapajiç’e bir taviz daha verdi. Samandıra Tesisleri’ne yabancı birini sokmamakla ünlü Mustafa Denizli, Hırvat yıldızın arkadaşına masör kıyafeti giydirip, takımın otobüsüyle stada gelmesine göz yumdu. 
     
     Saygı duruşu 
     KARŞILAŞMANIN başında ABD’deki olaylar nedeniyle saygı duruşu yapıldı. 200 kadar taraftar, saygı duruşu sırasında Galatasaray’a küfredince büyük tepki topladı. 
     
     Kabine tribünde 
     MAÇA bakanlar da büyük ilgi gösterdi. Devlet Bakanı Hasan Gemici, Spordan Sorumlu Devlet Bakanı Fikret Ünlü, Milli Eğitim Bakanı Metin Bostancıoğlu, Sağlık Bakanı Osman Durmuş ve Çalışma Bakanı Yaşar Okuyan da tribünde yer aldı. 
     
     Baliç kadroda 
     REAL Madrid’e dönen Baliç bugün takımının Şampiyonlar Ligi’nde Lokomotif Moskova ile oynayacağı maçın kadrosuna alındı. Boşnak futbolcu Teknik Direktör Del Bosque’nin görev vermesi halinde uzun aradan sonra forma giymiş olacak. 
     



 SPOR 


























</TEXT>
</DOC>
