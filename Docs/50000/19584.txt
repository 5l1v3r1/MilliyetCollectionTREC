<DOC>
<DOCNO> 19584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sontur05.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da 9 TİKKO'cu yakalandı 
</HEADLINE>
<TEXT>

     Ankara Emniyet Müdürlüğü'ne bağlı ekipler, yasa dışı TKP ML-TİKKO örgütüne mensup 9 kişiyi yakaladı. 
     Terörle Mücadele Şube Müdürlüğü'nden yapılan açıklamaya göre, Tunceli ve Tokat'ın kırsal bölgesinde silahlı faaliyet gösteren bir örgüt mensubunun yakalanması ve sorgulanması üzerine 9 kişi gözaltına alındı. Örgüt mensuplarıyla birlikte pankart, bildiri, cezaevinde açlık grevi yapanlara gönderilmek üzere temin edilen özel vitamin hapları, cezaevlerinden gönderilmiş mektuplar, ölen örgüt militanlarının resimleri, bir sahte kimlik, bir bilgisayar, bol miktarda örgütsel yayın ve döküman ele geçirildi. 
     Yakalanan kişilerin Ankara'da yapılan F tipi cezaevlerini protesto eylemlerine katıldıkları, bir kişinin ise Tokat ve Tunceli kırsalında güvenlik kuvvetleriyle silahlı çatışmaya girdikleri bildirildi. 
     Terörle Mücadele Şubesi'nde sorgulaması tamamlanan militanlardan 8'nin bugün Ankara Devlet Güvenlik Mahkemesi'ne sevkedildiği, bir kişinin ise yer gösterme yapmak üzere Tokat'a gönderildiği kaydedildi. 






</TEXT>
</DOC>
