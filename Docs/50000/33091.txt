<DOC>
<DOCNO> 33091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sonspo10.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala iddialı "Kendimizi şimdiden grup maçlarında görüyoruz" 
</HEADLINE>
<TEXT>

     Yeni sezon hazırlıklarını Almanya'da sürdüren Galatasaray'ın milli futbolcusu Ümit Davala, iyi bir hazırlık dönemi geçirdiklerini belirterek, ''Gerçek Galatasaray'ı Türkiye ve Avrupa çok kısa zamanda görecek'' dedi. 
     Ümit Davala, kendisine ait resmi internet sitesinde yaptığı açıklamada, hazırlık döneminde yaptıkları maçlarda ortaya koydukları futbolun otoriteleri tatmin etmediğini bildiklerini belirterek,''Hazırlık döneminde yeni arkadaşlarımızın uyumu ve hocamızın kafasındaki sistemi bize adapte etmeye çalışması nedeniyle ortaya koyduğumuz futbol, otoriteleri memnun etmiyor. Biz de bunu biliyoruz. Ama şu anda hazırlık dönemindeyiz bunu unutmamak gerekiyor'' diye konuştu. 
     Ümit Davala, şu görüşlere yer verdi 
     ''Hazırlık kampımızın Almanya bölümünde şimdiye kadar yaptığımız 2 maçtan 1'inde yenildik, diğerinde ise berabere kaldık. Ancak her 2 maçta da ortaya koyduğumuz futbol otoritelerce beğenilmedi, çok eleştirildi. Ama bu otoritelerin unuttuğu birşey var. Hazırlık maçları ve hazırlık kampları, hiçbir şekilde resmi maçlar için ölçü olamaz. Adı üstünde 'hazırlık maçı'. Teknik direktörümüz Mircea Lucescu, bizi ve takımı bu dönemde kafasında oluşturduğu sisteme adapte etmeye çalışıyor. Hocamız eksiklerimizi görmek ve bunları resmi maçlara kadar gidermek istiyor. Yeni arkadaşlarımızın takıma ve bizlere alışması için birtakım özel çalışmalarda bulunuyor. Tabii tüm bunları yaparken, bazı otoriteleri de memnun edemiyor. Biz burada hazırlıklarımızı giderek artan bir tempoyla sürdürüyoruz. Biraz yoruluyoruz ama sonuçta yakalayacağımız başarıyı düşünüyoruz. Gerçek Galatasaray'ı tüm Türkiye ve Avrupa çok kısa zamanda görecek.'' 
     Bu sezon Avrupa Şampiyonlar Ligi'nde çok iddialı olduklarını vurgulayan Ümit, 2. ön eleme turunda Arnavutluk takımıyla eşleşmelerine gücünden dolayı değil, yakınlığı nedeniyle sevindiklerini söyledi. 
     Milli futbolcu, bu konudaki görüşlerini de şöyle açıkladı 
     'Çok iddialı olduğumuz bir sezonda rakibimizin Arnavutluk'un Vllaznia İşkodra takımı olması bizi gücünden değil, yakınlığından dolayı sevindirdi. Çünkü son yıllarda sürekli seyahat etmemiz ve maçtan maça koşturmamız, bizi hem fiziki olarak yordu, hem de ruhen yıprattı. Yoksa biz kendimizi şimdiden Avrupa Şampiyonlar Ligi grup maçlarında görüyoruz.'' 
     






</TEXT>
</DOC>
