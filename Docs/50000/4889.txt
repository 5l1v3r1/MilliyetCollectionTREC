<DOC>
<DOCNO> 4889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/guncel/gun01.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Canavar Özkan’ı can evinden vurdu 
</HEADLINE>
<TEXT>

Hüsamettin Özkan'ın kendi kızı gibi sevdiği 20 yaşındaki yeğeni Aslıhan, otomobiliyle sürat denemesi yapan arkadaşının kurbanı oldu 
     LUBE AYAR, ESRA KURT, HALUK ATALAY İstanbul 

     Başbakan Yardımcısı Hüsamettin Özkan'ın yeğeni Aslıhan Özkan, otomobiliyle hız yapan arkadaşının kurbanı oldu. Kontrolden çıkıp takla atan otomobilden fırlayan ve kafasını kaldırıma çarpan üniversite öğrencisi Aslıhan ölürken, kazadan sağ çıkan sürücü Akın Tülübaş tutuklandı. 
     Özkan'ın dört yıl önce ölen ağabeyi Ömer Önder Özkan'ın kızı olan, Marmara Üniversitesi Beden Eğitimi ve Spor Yüksek Okulu Basketbol Antrenörlüğü Bölümü üçüncü sınıf öğrencisi Aslıhan 20 , arkadaşları Serdar Ağagez ve Tülübaş'la birlikte Tarabya'da geç saatlere kadar eğlendi. Saat 01.00 sıralarında tavernadan çıktıktan sonra Tülübaş, Peugeot marka otomobilini, arkadaşlarının uyarısına karşın aşırı hızlı kullanmaya başladı. Araç, sürücünün kontrolü kaybetmesi sonucu, Levent'teki İş Bankası Plaza önünde takla attı. 
     Arkada oturan Özkan, araçtan dışarı fırlayarak başını kaldırıma çarptı. Ağır yaralı olarak Şişli Etfal Hastanesi'nde kaldırılan Özkan, beyin kanaması sonucu can verirken, Tülübaş ve Ağagez olayı ufak sıyrıklarla atlattı. Ayakta tedavi edilen Ağagez'in şikayetçi olduğu Tülübaş da gözaltına alındı. Daha sonra İstanbul Adliyesi Nöbetçi 3. Sulh Ceza Mahkemesi'nde yargıç karşısına çıkarılan Tülübaş, alkol almadığını, gece eve dönerken yolda aniden önüne bir cip çıktığını, direksiyonu krdığı sırada lastiklerden birinin patladığını iddia etti. Tülübaş ifadesinin ardından tutuklanarak Bayrampaşa Cezaevi'ne gönderilirken, Özkan'ın, bugün kılınacak cenaze namazının ardından Karacaahmet Mezarlığı'nda toprağa verileceği belirtildi. 
     Aslıhan'ın ölümüyle, Nişantaşı'ndaki evinde dram yaşandı. Anne Füsun Özkan, kızının ölüm haberini saat 05.00'te bir kız arkadaşının telefonuyla öğrendi. Ailenin evi yakınlarının akınına uğrarken, Özkan'a sık sık sakinleştirici iğne vuruldu. 
     Tülübaş'ın da, "Power Dogs Training Systems" adlı firmada köpek eğitmenliği yaptığı, altı yıldır çalıştığı bu alanda Türkiye'nin önde gelen isimlerinden sayıldığı öğrenildi. 
     


 GÜNCEL 
















</TEXT>
</DOC>
