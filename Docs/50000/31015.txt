<DOC>
<DOCNO> 31015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/son/soneko01.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Pazartesi sabahı çözümü bulmuş olacağımızı tahmin ediyorum" 
</HEADLINE>
<TEXT>

     Ekonomiden sorumlu Devlet Bakanı Kemal Derviş, Uluslararası Para Fonu IMF ile yaşanan kredi tıkanıklığı meselesi için ''Pazartesi sabahı çözümü bulmuş olacağımızı tahmin ediyorum ama kesin bir şey de söyleyemem'' dedi. 
     Washington Dulles Havaalanı'nda Türkiye'ye hareketinden önce gazetecilerin sorularını yanıtlayan Derviş, kredi sıkıntısının aşılmasına yönelik sorulara ''Çalışıyoruz. Ama ben bir neticeye ulaşacığımıza inanıyorum, umutluyum'' karşılığını verdi. 
     Derviş bir gazetecinin IMF Başkanı Horst Köhler'in Başbakan Bülent Ecevit'e gönderdiği mektupta sert ifadeler kullandığı yolundaki sorusuna, ''Yok, normal bir mektup. Bilinmeyen birşey yok'' karşılığını verdi. 
     Başka bir gazetecinin IMF'nin 8. ve 9. gözden geçirmeleri birleştirme ihtimali olup olmadığını sorması üzerine ''O gecikme anlamına gelir. Hayır arzu edilen birşey değil. Zaten 8. gözden geçirme bitti ama IMF İcra Kurulu toplantısını bekliyoruz. 9. gözden geçirme daha sonra. Sanıyorum gerçekten önümüzdeki günlerde bir çözüm olacak ve IMF İcra Kurulu'nun da biran önce olmasında büyük yarar var'' diye konuştu. 
     IMF ile anlaşmaya varılan zaman ile İcra Kurulu toplantısı arasında 6 günlük bir süre olması gerektiğinin hatırlatılması üzerine Derviş, ''Toplantı herhangi bir zamanda olabilir çok hızlı gidilebilir. Tabii anlaşmadan sonra 3-4 gün gerekiyor belki ama onun ötesinde belirli bir süre yok'' dedi. 
     

</TEXT>
</DOC>
