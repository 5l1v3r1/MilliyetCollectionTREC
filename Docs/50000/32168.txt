<DOC>
<DOCNO> 32168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sondun09.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'dan ABD'nin füze denemesine tepki.. 
</HEADLINE>
<TEXT>

     Rusya, ABD'nin Pasifik Okyanusu'nda yaptığı füze savunma denemesini kınayarak, bu denemenin 1972 tarihli Anti Balistik Füze Anlaşması ABM ve silahsızlanmaya ilişkin uluslararası düzeni tehdit ettiğini bildirdi. 
     Dışişleri Bakanlığı sözcüsü, Itar-Tass tarafından duyurulan açıklamasında, bu sabaha karşı yapılan denemenin, nükleer silahsızlanma, nükleer silahların yayılmasını önleme ve ABM anlaşmasını tehdit eden yeni bir adım olduğunu kaydetti. 
     Sözcü, ''Rusya'nın, ABM anlaşmasını sürdürme ve güçlendirmenin hayati önemde olduğuna ilişkin tavrını koruduğunu ve bu köşetaşı niteliğindeki anlaşmadaki yükümlülüklerine tamamen uygun olarak bütün sorunları görüşmeye de hazır olduğunu'' kaydetti. ABD bu sabah, füze kalkanı projesi açısından büyük önem taşıyan 4'üncü füze savunma denemesinin başarıyla sonuçlandığını açıklamıştı. ABD'nin Pasifik Okyanusu kıyısındaki California eyaletinde bulunan Vandenberg üssünden, okyanusa doğru fırlatılan Minuteman-2 tipi deneme füzesi, 7 bin kilometre batıdaki Marshall adalarından atılan bir başka füze tarafından havada vurulmuştu. 
     Son iki yılda füze kalkanı projesine hazırlık çerçevesinde daha önceden yapılan üç denemenin ikisi başarısızlıkla sonuçlanmıştı. Washington, ABD, Rusya, Çin ve bazı Avrupalı müttefiklerinin ABM'ye aykırı olduğu ve yeni bir silahlanma yarışını başlatabileceği gerekçesiyle karşı çıktığı füze kalkanı projesini, İran, Irak ve Kuzey Kore gibi ülkelerden gelebilecek balistik füze tehdidine karşı kullanmak istediğini kaydediyor. ABD'nin Rusya ile 1972'de imzaladığı ABM anlaşması, balistik füzelere karşı ulusal çapta savunmayı yasaklıyor. 







</TEXT>
</DOC>
