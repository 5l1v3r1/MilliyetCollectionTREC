<DOC>
<DOCNO> 42411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/spor/yguven.html </URL>
<DATE> 2001/09/16/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Formanın ışığı 
</HEADLINE>
<TEXT>

     Parafini eksik mum gibi hızla eriyen kadrosuna rağmen hala ışık veriyor Galatasaray. Oynamasa da kazanmasını biliyor. 
     Gıcır gıcır Malatya İnönü Stadı’nda ilk 45 dakika her iki takım da çimlere basmaya kıyamadılar. Sanki ağır çekim bir film. Sonuç var ama, ağır ağır... İlk yarının temposunu anlatabilmek için tribünde bilet paralarını geri isteyen Malatyalılar’ın çoğunlukta olduğunu yazmak yeter sanırım. 
     Şahsen Sergen’i seyrettim ilk devrede. Duvar paslarını, verkaçlarını, golleri adeta zorla attırmasını... Malatyalı Lazarevski öylesine yapışmıştı ki Sergen’e, ikinci devre birlikte çıktılar. Yine de oynattı, oynadı ilk yarı. 
     Bir de Malatyaspor’un çok iyi bir kanat adamı vardı. Galatasaray’ın her akınını kesti, ikinci golde ofsayt yarattı, ama hakem görmedi. Arif gerçi Galatasaray forması ile oynuyordu ama, Malatyaspor’a en yararlı adamdı. Hatta 50. dakikada Galatasaray’ın penaltısını bile dışarı attı. Daha ne yapsın... 
     Malatya’ya son geldiğimde kulübün şeref vitrinini görebilmek için Yeddi Emin’e gitmiştim. Çünkü Özal’ın mirası tükenmiş, kupaları bile haczedilmişti Malatyaspor’un... Adeta küllerinden yeniden doğmuş Malatya. Çıtayı o kadar yükseltmişti ki, Galatasaray’dan İtalyan takımı muamelesi gördü. Aksi halde deplasmanda bir Türk takımına bu oyunla kesinlikle yenilirdi Galatasaray. 
     Hani Lazio maçından sonra başkan Cansun "Maç yürekle de kazanılır" demişti ya, yüreği soğuktu UEFA şampiyonunun. Dar alana sıkıştırdıkları toplarla kendileri de başa çıkamıyorlar, rakip kaleye ağır ağır yürüyorlardı. 
     Ama kazandılar. Kadrosu mum gibi eriyen Galatasaray, formasından parlayan ışık ile Malatyaspor’un gözlerini kamaştırdı belli ki... 
     



 SPOR 

























</TEXT>
</DOC>
