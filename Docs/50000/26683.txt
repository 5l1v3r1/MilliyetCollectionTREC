<DOC>
<DOCNO> 26683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sontur06.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı "Köprüye zam içime sinmiyor ama kaçınılmaz" 
</HEADLINE>
<TEXT>

     Bayındırlık ve İskan Bakanı Koray Aydın, otoyol ve köprü geçiş ücretlerine zam yapılması konusundaki çalışmaların, oran üzerinde yapıldığını ve bu çalışma tamamlandığında konuyu hükümetin gündemine getireceklerini bildirdi. 
     Koray Aydın, İller Bankası'nın 68. kuruluş yılı nedeniyle düzenlenen ''Yerel Yönetim Sorunları, İller Bankası'nın Yeniden Yapılanması ve Kent Bilgi Sistemi'' konulu panele gelişi sırasında gazetecilerin sorularını yanıtladı. 
     Otoyol ve köprü geçiş ücretlerine yapılacak zamma ilişkin bir soru üzerine, hem Maliye Bakanı'nın hem de Devlet Bakanı Kemal Derviş'in bütçede meydana gelen açıkları ortadan kaldırabilmek için bir arayış içerisinde olduklarını belirten Aydın, şunları söyledi 
     ''Dolayısıyla onunla ilgili olarak da fikir üretiyorlar. Bu kapsamda otoyollara ve köprü geçişlerine zam yapılması konusunu gündeme getirdiler. Tabii bu bir hükümet kararıdır. Karar alındığı takdirde uygulaması yapılacaktır.'' 
     Aydın, zammı benimseyip benimsemediğine yönelik bir soruya karşılık da, ''zam yapmak insanın çok benimseyeceği bir şey değildir. İnsan içine sinerek yapmaz. Ama şartlar zam yapmayı gerektiriyor, kaçınılmaz ise onu yapmaktan da kaçınamayız'' dedi. 
     Bakan Aydın, yapılacak zammın oranına ilişkin bir başka soruyu yanıtlarken de bu konuda ortaya çıkmış net bir şeyin olmadığını söyledi. 
     Bu konuda çeşitli oranlara göre çalışmaların sürdürüldüğünü anlatan Aydın, çalışma tamamlandığında hükümetin gündemine getireceklerini bildirdi. Aydın, sonuçta hükümetin belirleyeceği orana göre bir zam yapılacağını kaydetti. 
     

</TEXT>
</DOC>
