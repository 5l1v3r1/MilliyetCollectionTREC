<DOC>
<DOCNO> 27793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/guncel/gun02.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyarı cihazları yolda 
</HEADLINE>
<TEXT>

Işıkara'dan müjdeli haber İstanbul için 150 deprem erken uyarı cihazı getiriliyor. 120'si araziye, diğerleri Adalar'a ve yüksek binalara konacak 
     İSTANBUL Milliyet 

     Boğaziçi Üniversitesi Kandilli Rasathanesi Başkanı Prof. Dr. Ahmet Mete Işıkara, İstanbul için "Acil Müdahale ve Erken Uyarı Sistemi" cihazlarının ağustostan itibaren İsviçre'den getirileceğini söyledi. 
     Prof. Dr. Işıkara, 5 Nisan'da Cumhurbaşkanı Ahmet Necdet Sezer'in onayladığı Acil Müdahale ve Erken Uyarı Sistemi'nin 3 milyon dolara mal olacağını kaydetti. Sistemle ilgili 150 cihazın İsviçre'den getirileceğini ifade eden Prof. Dr. Işıkara, Tayvan ve Los Angeles'ta da kullanılan sistemle ilgili şu bilgileri verdi 
     
     Merkez Kandilli 
     "Bu sistem, hasarın boyutu ve yaygınlığını belirlemek ve erken uyarıyı sağlamak amacıyla kurulacak. İstanbul'un belirlenen yerlerine yıl sonuna kadar yerleştirilecek. Sistem dahilindeki 150 cihazın 120'si araziye, 30'u da yüksek binalara yerleştirilecek. 1- 2 tanesi de Adalar'a konulacak. Bu cihaza bir de akıl verilecek. Bu akıl, hasarı ortaya çıkarıp değerlendirecek ve bu da çok hızlı bir şekilde bize ulaşacak." 
     Sistemin merkezinin, Kandilli Rasathanesi'ndeki Deprem Mühendisliği Ana Bilim Dalı ve Deprem İzleme Merkezi olacağını kaydeden Işıkara, İstanbul Valiliği, Emniyet Müdürlüğü, Büyükşehir Belediyesi, 1. Ordu Komutanlığı ve 3. Kolordu Komutanlığı'nın da sisteme bağlanacağını bildirdi. Işıkara, kurulacak monitörler aracılığıyla buraların da aynı anda, aynı bilgilere ulaşacağını belirtti. 
     



 GÜNCEL 























</TEXT>
</DOC>
