<DOC>
<DOCNO> 46047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/guncel/gun07.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Varyag için 28 şart 
</HEADLINE>
<TEXT>

Uzman ve askerlerden oluşan Türk komisyonu, "Karadeniz turu"nu sürdüren gemiyi inceliyor 
     MUSTAFA BAKACAK İstanbul 

     Türk Boğazları’ndan geçiş için istenen teknik şartları yerine getirdiği belirtilen Varyag’da, dün yapılan kontrollerde yine bazı eksikliklere rastlandı. Varyag’ın geçiş tarihi, komisyonun, riskli geçiş için olumlu rapor vermesinden sonra kesinlik kazanacak. 
     Çin Halk Cumhuriyeti’nin, Ukrayna’dan satın aldığı Varyag, Karadeniz’deki turuna devam ediyor. Çin tarafının, teknik şartların tamamlandığını bildirmesi üzerine, Denizcilik Müsteşarlığı İstanbul Bölge Müdürü Ruhan Çakıroğlu başkanlığında komisyon üyeleri, dün saat 14.00’de Çinli heyet ile birlikte Varyag’a ulaştılar. 
     Kıyı Emniyeti ve Gemi Kurtarma İşletmeleri’ne ait Kurtarma 1 ve TDİ’ye ait Poyraz adlı römorkörlerle geminin yakınına gelen komisyon üyeleri, olumsuz hava şartları nedeniyle uzun süre sonra çıktığı gemide incelemelerine başladı. Yapılan kontrollerde, daha önce istenen teknik donanımdan minyatür radar, muhabere cihazı, VHF cihazı, GPS Global yer belirleme cihazı ve manevra yerleriyle telefon bağlantısı ile GYRO Pusula adı verilen elektrikli pusula cihazının yaklaşık 15 gündür çalışmalarını sürdüren Çinli teknisyenler tarafından yerleştirildiği görüldü. 
     Komisyon raporunda önce 20, daha sonra ise 8 olmak üzere 28 teknik şart bulunduğuna işaret eden komisyon üyeleri, tespitlerle ilgili değerlendirme yaparak bunu rapor haline getireceklerini ifade ettiler. 
     



 GÜNCEL 

















</TEXT>
</DOC>
