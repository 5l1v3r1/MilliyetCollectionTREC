<DOC>
<DOCNO> 12374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sondun14.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da 2 binden fazla muhalif tutuklandı 
</HEADLINE>
<TEXT>

     Pakistan'da muhalefet 23 Mart Cuma günü gösteri yapmaya hazırlanırken, 2 binden fazla siyasetçi ve militanın tutuklandığı bildirildi. 
     Muhalif çevrelerden alınan bilgiye göre, güvenlik güçleri, ''Demokrasiye dönüş istemiyle Cuma günü yapılacak dev gösteriyi engellemek amacıyla'' Pencap bölgesinde muhalifleri hedef alan operasyonlar yaptı. 
     18 siyasi partiden oluşan Demokrasiye Dönüş İttifakı'nın yerel sorumlusu Kasım Ziya, ''Bütün Pencap'ta 2 binden fazla muhalif siyasetçi ve militanı tutukladılar' dedi. Aynı zamanda eski başbakan Benazir Butto'nun Halk Partisi'nin Pencap sorumlusu olan Ziya, tutuklananlar arasında, eski bakanlar, eski milletvekilleri de bulunduğunu, Halk Partisi'nin hemen hemen bütün yerel yetkililerinin tutuklandığını söyledi. Güvenlik güçleri ise muhalefetin açıklamasını ''fazla abartılı'' buldu ve sadece 113 kişinin gözaltında olduğunu bildirdi. 




</TEXT>
</DOC>
