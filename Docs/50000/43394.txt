<DOC>
<DOCNO> 43394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sondun03.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte teröristlerin psikolojik profili 
</HEADLINE>
<TEXT>

     Amerikalı uzmanlar, New York'taki Dünya Ticaret Merkezi WTC ve Washington'daki Pentagon binasına yönelik saldırıları düzenleyen teröristlerin ''psikolojik profillerini'' çıkardı. 
     Uzmanlara göre, yeni teröristler, ''yapacakları şeyi gayet iyi hesaplayan, en az bir asker kadar eğitimli ve çevrelerindekilerin dikkatlerini, ölümcül planlarına çekmemeyi başaracak derecede ihtiyatlı kişiler.'' 
     San Fransisco Üniversitesi psikiyatri bölümü öğretim üyelerinden Dr. Mark Levy, ABC News kanalına yaptığı değerlendirmede, ''WTC'ye yönelik saldırıyı düzenleyenlerin, geçmişteki intihar saldırılarını düzenleyenlerden çok farklı kişiliklere sahip olduklarına'' dikkat çekti. 
     Dr. Levy, ''bu kişiler daha yaşlı, daha iyi eğitim almışlar. İçlerinde bazılarının ailesi ve çocukları bile var'' diye konuştu. 
     Eski FBI ajanlarından Gregg McCrary ise ''intihar saldırısı yapan kişilerin şimdiye kadar genelde bekar, hayatta hiçbir imkana kavuşamamış, depresif karakterli ve beyinleri aşırı dinci fikirlerle yıkanmış kişiler olduklarını'' hatırlattı. 
     McCrary ''İsrail'e yönelik 74 intihar saldırısını düzenleyen kişilerin yaş ortalamasının 22 olduğunu'' da vurguladı. 
     
     "Çılgın değiller" 
     Düzenledikleri eylemler çok korkunç olsa da uzmanlar bu kişilerin ''çılgın ya da fikren sağlıksız olmadıklarına'' inanıyor. 
     FBI psikiyatri danışmanı Dr. Park Dietz, ''fikren sağlıksız olmak, yaptığı işin yanlışlığını ya da ölümün ne demek olduğunu anlamamak demektir. Bu teröristlerin hiçbirinin zihinsel özürlü olduğunu sanmıyorum'' diye konuştu. 
     Uzmanlara göre, son terör eylemini yapan kişiler, ya geçirdikleri bir terör tecrübesi, ya da sürekli baskı altında olduklarını düşündükleri için bu eylemlere kalkıştılar. 
     
     "Bizi böcek gibi görüyorlar" 
     ''Bu kişilerde intihara eğilimli olmak gibi belirtiler bulunmadığını'' ifade eden Harvard tıp fakültesi psikiyatri bölümü direktörü Dr. Harold Bursztajn, 'bunlar depresif, umutsuz ya da kimseden yardım göremeyeceğine inanan kişiler değil. Bunların birinci hedefleri intihar etmek değil, korkunç bir misyonu gerçekleştirmek'' açıklamasında bulundu. 
     ''Yıllarca aramızda yaşayan bu kişiler bizleri, imha edilecek böcekler gibi görüyorlar'' diyen uzman, ''intihar saldırısı düzenleyen teröristlerin ilk hedefinin siyasal değişim sağlamak olduğunu'' da sözlerine ekledi. 
     Bursztajn, ''bu yaradılıştaki kişilerin, 'çifte ajanlara' benzediklerini ve iyi tanıdıkları komşularını bile kolayca öldürebilecek karaktere sahip olduklarını'' kaydetti. 







</TEXT>
</DOC>
