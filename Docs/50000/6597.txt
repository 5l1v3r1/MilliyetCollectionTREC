<DOC>
<DOCNO> 6597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/son/sontur09.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Demirkent için ambulans beklenseydi, kurtarılabilirdi" 
</HEADLINE>
<TEXT>

     Dünya Gazetesi İmtiyaz Sahibi Nezih Demirkent'e dün gece ilk tıbbi müdahaleyi yapan, Darıca Polikliniği doktorlarından Sadettin Pembeci, ''Nezih Bey kriz geçirdiğinde hareket ettirilmeseydi, belki de kurtarabilirdik'' dedi. 
     Dr. Pembeci,kalp krizi geçiren hastaların hareket ettirilmemesinin, kurtarılmaları olasılığını artırdığını anımsatarak, ''Nezih Bey'in özel hemşiresi polikliniğimize gelerek haber verdi ve hemen birlikte yola çıktık. Eve geldiğimizde, görevlilerin kendisini arabaya bindirmeye çalıştığını gördük'' dedi. 
     Kendisinin de bunun üzerine aynı arabaya binerek, yol boyu kalbine masaj yapmaya çalıştığını ifade eden Pembeci, şöyle konuştu 
     ''Evde çalışanların, onu bir an önce yetiştirme duygusuyla böyle hareket ettiklerini anlayabiliyorum. Ama Nezih Bey krizi geçirdiğinde hareket ettirilmeseydi, belki de kurtarabilirdik. Hareket ettirildiği için, yol boyu yaptığım masajdan da sonuç alamadım. Yol üzerindeki özel bir kliniğe indirip belki kurtarabiliriz diye düşündük ama maalesef 04.10 sıralarında kaybettik. Oysa yola çıkan tam teşekküllü ambulans beklenmiş olsaydı, belki kurtarılabilirdi.'' 




</TEXT>
</DOC>
