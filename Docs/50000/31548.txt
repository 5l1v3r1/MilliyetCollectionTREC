<DOC>
<DOCNO> 31548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sontur01.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum geceyarısı 5.4 büyüklüğünde depremle sallandı 
</HEADLINE>
<TEXT>

     Erzurum'da saat 00.42'de meydana gelen 5.4 büyüklüğündeki deprem paniğe yolaçtı. 
     Erzurum'un Pasinler ilçesi'ne bağlı Yavuzlar, Çiçekli ve Çamlıca köylerinde göçük olduğu, şu ana kadar 12 kişinin yaralı olarak hastanelere kaldırıldığı belirtildi. 
     Pasinler Kaymakamlığı bu köylere yardım ekibini yola çıkarırken, çevre köylerde hasar tesbitine çalışılıyor. 
     Boğaziçi Üniversitesi Kandilli Rasathanesi Deprem Araştırma Enstitüsü Müdürü Ahmet Mete Işıkara, Erzurum'daki 5.4 büyüklüğündeki depremin ana deprem olduğunu belirterek, bu depremin artçı şoklarının devam edeceğini kaydetti. A.A muhabirinin sorularını yanıtlayan Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof.Dr. Ahmet Mete Işıkara, Erzurum'daki 5.4'lük sarsıntının ana deprem olduğunu belirterek bu depremin artçı şoklarının olabileceğini kaydetti. 
     Işıkara, vatandaşların korkmaması gerektiğini de ifade ederek, insanların depremden çok paniklemelerden zarar gördüklerini kaydetti. Türkiye'nin bir deprem bölgesi olduğunu da hatırlatan Prof.Dr. Işıkara şöyle devam etti 
     ''Artık, Ne zaman deprem olacak sorusunu bırakıp depremden korunma yollarını aramalıyız. Erzurum'daki depremde yaklaşık 15 yaralıdan bahsediliyor bu da depremden korunma önlemlerinin tam alınmadığının bir göstergesidir.'' 
     Artıçılar da korkuttu 
     Erzurum'da meydana gelen depremin ardından artçı sarsıntılar sürüyor. Saat 00.42'de 5.4 büyüklüğündeki sarsıntının paniğiyle yüksekten atlayarak yaralananların sayısı 34'e yükselirken, hasar olduğu ihbarı alınan 5 köye sivil savunma ekipleri gönderildi. 
     Erzurum Valisi Osman Derya Kadıoğlu, yaptığı açıklamada, Pasinler'e bağlı Çiçekli, Yavuzlar, Çamlıca, Ulukara ve Ortadüzü köylerinde hasar olduğu yönünde ihbar aldıklarını, sivil savunma ekiplerinin yola çıkarıldığını bildirdi. 
     Bu arada, Atatürk Üniversitesi Deprem Araştırma Merkezi Müdürlüğü, depremin merkez üssünün Erzurum'un 40 kilometre doğusunda Pasinler- Köprüköy-Horasan üçgeni olduğunu açıkladı. 
     Bu merkezden yapılan tespitlerde, saat 00.49'da 2.6, 00.57'de 3.0, 01.23'de 2.4, 01.35'de ise 2.6 büyüklüklerinde artçı sarsıntılar kaydedildi. 
     Öte yandan deprem korkusuyla vatandaşların büyük çoğunluğu evlerine girmeyerek geceyi dışarıda geçiriyor. 
     Erzurum şehir merkezinde kuyumcu ve dövizcilerin bulunduğu Taşmağazaları'nda ise işyerlerine girmek isteyen dükkan sahipleri bir süre polis tarafından engellendi, daha sonra işyerlerine girmelerine izin verildi. 
     Erzurum Valisi Osman Derya Kadıoğlu, bu gece 00.42'de meydana gelen ve aletsel büyüklüğü 5.4 olan depremde önemli bir hasarın meydana gelmediğini bildirdi. 
     Vali Kadıoğlu, meydana gelen deprem sonrası şehir merkezinde gezerek, incelemelerde bulundu. Deprem sonrası önemli hasarın meydana gelmediğini ifade eden Kadıoğlu, A.A muhabirine yaptığı açıklamada, ''Şükür ucuz atlattık. Şu an durum iyi görünüyor. Sabah değişmezse bir şey yok gibi'' dedi. 
     Depremde Pasinler ilçesine bağlı Çicekli, Yavuzlu, Çamlıca Ulukara ve Ortadüzü köyleri ile Tekman ilçesine bağlı Ağcakaya köylerinde hasarın meydana geldiğini anlatan Kadıoğlu, ''Hasar meydana geldiği bildirilen köylere ekiplerimiz ulaştılar. İlk belirlemelerimize göre önemli bir hasar yok.'' diye konuştu. 
     Depremde hasar gören köylere şimdilik çadır gönderilmediğini de kaydeden Kadıoğlu, ''Henüz bölgeye çadır göndermedik. Elimizde çadır fazlasıyla var. Eğer ihtiyaç olursa hemen sevk edeceğiz.'' dedi. 
     Öte yandan deprem sonrası yaşanan panik nedeniyle yaralanan veya heyecandan rahatsızlanan 45 kişinin hastanelerde tedavi altına alındığı öğrenildi. 
     
     
     
     







</TEXT>
</DOC>
