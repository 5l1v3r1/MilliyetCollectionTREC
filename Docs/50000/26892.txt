<DOC>
<DOCNO> 26892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sontur06.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Dikkat dikkat damdan düşmeyiniz..." 
</HEADLINE>
<TEXT>

     Şanlıurfa'nın Siverek Belediyesi, son günlerde ilçede meydana gelen damdan düşmelerin önlenmesi için halkı hoparlörle uyarmaya başladı. 
     Alınan bilgiye göre, ilçede son on gün içerisinde çoğunluğu çocuk 15 damdan düşme olayının yaşanması üzerine, belediye yetkilileri el ilanları bastırarak, anne ve babaların bu konuda daha duyarlı olmalarını istedi. 
     Dağıtılan el ilanlarına rağmen damdan düşmelerin devam etmesi üzerine belediye yetkilileri bu kez de hoparlörlerden anons yaparak vatandaşları uyarmaya başladı. 
     Özellikle sıcakların yoğun olduğu bu dönemde vatandaşların damlarda yattığını ve damdan düşmelerin arttığını belirten yetkililer, düşme sonucu ciddi derecede sakatlanma ve ölüm olayları olduğunu hatırlatarak, zorunlu olmadıkça damlarda yatılmamasını istediler. 







</TEXT>
</DOC>
