<DOC>
<DOCNO> 43791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/25/spor/yurundul.html </URL>
<DATE> 2001/09/25/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Son şans 
</HEADLINE>
<TEXT>

     Fenerbahçe’de sezon başından beri devam eden olumsuz saha içi görüntüleri var. İstikrarsız gidişata üst üste gelen Barcelona ve Galatasaray yenilgileri de eklenince, iki kulvarda da erken ciddi hasar meydana geldi. 
     Mustafa Denizli takım tertibinde, sistemde ve taktik anlayışta hatalar yapıyor. Ancak bu hataların daha fazla sırıtmasına neden olan en önemli faktör fizik kondisyon yetersizliği... Bu takım kesinlikle iyi çalıştırılmıyor. Her gece TV’lerden Fenerbahçe haberlerini izliyoruz, idmanlardan hep aynı görüntüler çift kale ve şut çalışması. Zaten her şey ortada. Teknik kapasitesi yüksek yabancılardan Rapajiç yürüyor. Revivo kendisini zar zor idare etmeye çalışııyor. Bunların yanında Ceyhun’un 30 dakikalık gücü var. Oktay, Andersson ve Yusuf’un durumları yürekler acısı. Ali Akdeniz kayıp. Geçen senenin en çok koşan orta saha oyuncularından Hakan Bayraktar kadroya bile giremiyor. Takımda mücadele edebilen, sürekli ayakta kalan isimler Lazetiç, Johnson görev verilirse de Ali Güneş. Ancak onlar da ağır yük altında düşüşe girecekler. Çünkü Fenerbahçe bu sezon geçen seneki gibi haftada bir maç yapmıyor. Mustafa Denizli’nin eleştirileri göz ardı etmeyip, zamanında bunları düşünmesi gerekirdi. 
     Bu gece Şampiyonlar Ligi’nde grupta iddia sahibi olmaya çok erken veda etmemek için mutlak kazanmak gerekiyor. Üç puan alınırsa hem ikincilik, hem de UEFA Kupası’na devam ettirecek üçüncülük şansı elde tutulur. Beraberlik ya da yenilgide büyük ihtimalle grup sonunculuğu kaçınılmaz hale gelir. Fenerbahçe’nin bu gece kazanabilmesi için doğru takım tertibine ve akılcı taktik plana ihtiyacı var. Eldeki kadro, güçlü Avrupa takımlarına karşı risk almaya müsait değil. Hele Lyon gibi hücumda bulacağı geniş alanı affetmeyen hızlı ve kolektif takıma karşı hiç değil. Bu yüzden oyun disiplini, kontrollü anlayış, savunma güvencesi, dengeli ofansif girişimler ve de özverili yardımlaşma temel ilkeler olmalıdır. 
     



 SPOR 

























</TEXT>
</DOC>
