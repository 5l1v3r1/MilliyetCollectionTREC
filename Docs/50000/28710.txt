<DOC>
<DOCNO> 28710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sondun21.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Madonna'dan Nazi toplama kampına ziyaret... 
</HEADLINE>
<TEXT>

     Almanya'nın başkenti Berlin'de verdiği konserleri tamamladıktan sonra Fransa'nın başkenti Paris'te vereceği konserlere hazırlanan ünlü Amerikalı şarkıcı Madonna, Berlin yakınlarındaki Sachsenhausen'de bulunan eski bir Nazi toplama kampını ziyaret etti. 
     Bild gazetesinde yayınlanan haberde, Madonna'nın Paris konseri öncesinde, oyuncu arkadaşı Gwyneth Paltrow ile birlikte Sachsenhausen kampında Nazi vahşetinin kurbanlarının anısına kurulan serginin bulunduğu ''38 numaralı barakayı'' ve ölü yakma fırınları ve gözetleme kulelerini ziyaret ettiği belirtildi. 
     Madonna ve Paltrow'un kampı girişindeki ''Arbeit macht frei'' Çalışmak özgür kılar yazısının altında çekilmiş resimli haberde, Madonnna'nın siyahlar giydiği, hiçbir şey söylemeden sessizce dua ettiği, daha sonra Paris'e gitmek üzere uçağa bindiği kaydedildi. Sachsenhausen kampında 1936-1945 arasında bulunan 200 bin tutukludan onbinlercesi ya ölmüş ya da öldürülmüştü. Kamptaki son tutuklular 22 Nisan 1945'te Sovyet birlikleri tarafından kurtarılmıştı. 38 numaralı baraka, dönemin İsrail Başbakanı İzak Rabin'in ziyaretinden kısa bir süre sonra, 1992'de aşırı sağcılar tarafından ateşe verilmiş ve barakanın bir kısmı tamanen yanmıştı. 






</TEXT>
</DOC>
