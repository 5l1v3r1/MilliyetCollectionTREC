<DOC>
<DOCNO> 1379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/son/sonspo04.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş SPK'ya resmen başvurdu 
</HEADLINE>
<TEXT>

     Beşiktaş Kulübü'nce kurulan Beşiktaş Futbol Yatırımları Sanayi ve Ticaret A.Ş., halka açılmak üzere Sermaye Piyasası Kurulu'na SPK resmen başvurdu. 
     Beşiktaş, yeni kurulan şirket adına yapılan söz konusu başvuruyla SPK'ya resmi girişimde bulunan ilk spor kulübü oldu. Siyah-beyazlı kulüp adına başkan Serdar Bilgili, Ankara'ya gelerek başvuruyu gerçekleştirdi. Bilgili, SPK Başkanı Doğan Cansızlar ile yaklaşık 1 saat süren görüşmenin ardından basına yaptığı açıklamada, SPK Başkanı Cansızlar'ın, futbol kulüplerinin halka açılmalarına sıcak baktıklarını ilettiğini söyledi. 
     Bilgili, ''Kendileri halka açılmaları desteklediklerini ve bizim başvurumuzu dikkatle inceleyeceklerini bildirdiler. Hayırlı olsun'' dedi. Serdar Bilgili, SPK'ya genel sekreter Hüsnü Güreli ve şirket genel müdürü Gökhan Sarı ile birlikte geldi. Beşiktaş Futbol Yatırımları Sanayi ve Ticaret A.Ş.'nin halka arzı için gerekli dosyaları SPK Başkanı Cansızoğlu'na sunan Bilgili, bu girişimle ön izin için resmi başvuruyu gerçekleştirmiş olduklarını da sözlerine ekledi. 
     
     



</TEXT>
</DOC>
