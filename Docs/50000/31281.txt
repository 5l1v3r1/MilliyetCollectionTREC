<DOC>
<DOCNO> 31281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/yazar/guclu.html </URL>
<DATE> 2001/07/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Ne halleri varsa görsünler diyemezsiniz 
</HEADLINE>
<TEXT>

     Sınıfta kalma durumunda olan on binlerce öğrenci için henüz geç kalınmış değil. Eylülde yapılması düşünülen bütünleme sınavıyla ilgili karar bir an önce alınmalı ve açıklanmalıdır. Son dakikada verilecek yeni bir sınav kararı hazırlıksız yakalanan öğrenciler için bir tuzaktan öteye gitmez... 
     Dünyada dediğim dedikçi katı eğitim modellerinin yerini, her koşulda öğrenciyi kazanmaya yönelik esnek modeller alalı çok oldu. Ama biz hala bunun bile farkında değiliz. 
     Dayatmacı eğitim yöntemiyle ne başarı elde edilir ne de kalite. Düşünün bir kez en başarılı olduğunuz dersler sıfırcı öğretmenlerin dersleri miydi, yoksa sizi anlamaya çalışan, anlattığı dersi sevdiren öğretmenlerin dersleri mi 
     Rahmetli Avni Akyol, eğitimin temeli sevgi, onsuz olmaz derdi. Hep hatırlasınlar diye de bakanlığın ve okulların duvarlarını içi sevgiyle dolu özdeyişlerle doldurmuştu. Sevginin olmadığı yerde eğitim de olmaz. Başarı ve kalite hiç olmaz .. 
     Bu arada, gırtlağına kadar borca batmış bir ülkede öğrencilere de bir borçlanma olanağı tanınamaz mı En azından bir iki dersi olana... 
     Bizim zamanımızda bütünlemeye kalan öğrencilere, dersin hocası tarafından yoğunlaştırılmış kurs programı uygulanırdı. Öğrenci böylece hem özel ders tuzağına düşmemiş olur, hem de eksiklerini tamamlayarak yıl kaybetmekten kurtulurdu. Şimdiki gibi ağlamalar, sızlamalar da olmazdı... 
     Milli Eğitim Bakanlığı son 20 yılda eğitim sistemiyle özellikle de ölçme ve değerlendirme sistemiyle o kadar çok oynadı ki, öğrencilerin de öğretmenlerin de kafası karmakarışık oldu. İşin en garip yanı da iyilerde değil hep kötülerde ısrar edildi. 
     
     Süre doluyor, zamdan hala haber yok 
     Başbakan Ecevit'e son kez hatırlatıyoruz. Eğer 13 Temmuz'a kadar verdiğiniz sözün gereğini yerine getirmezseniz, üniversiteler sizi istenmeyen başbakan ilan edecekler, haberiniz olsun. Onları bu noktaya siz getirdiniz. Her defasında umut dağıttınız, tamam bu kez olacak diye söz verdiniz. İşte üçüncü kanun hükmündeki kararnamenin süresi de doluyor ve hala bir ses yok... 
     İlla bu konuda da mı IMF'den direktif gelmesini bekliyorsunuz Olmuyor Sayın Başbakan olmuyor. Üniversiteler hiçbir dönemde böylesine ihmal edilmemişti. Yoksa onlara bir hıncınız mı var .. 
     
     Devlet üniversitelerine para yok ama... 
     Üniversitelerdeki araştırma fonlarını kaldıran, hocaların maaşlarına zam yapma konusunda direnen hükümet, söz konusu özel üniversiteler olunca kesenin ağzını sonuna kadar açıyor. Arsalarını ve binalarının çoğunu devletten alan, öğrenci başına on bin dolara yakın ücret isteyen, öğretim üyesi yetiştirme yerine devlet üniversitelerinin altını oyan özel üniversitelere, hükümetten bir kıyak daha geldi. Meteliğe kurşun atan hükümet, bir çırpıda özel üniversitelere 12 trilyon lira verdi. Ama sadece torpillilere. Onlar da şimdi gidip o paralarla devlet üniversitelerinin elde kalan son iyi hocalarını transfer ederlerse hiç şaşırmayın... 
     
     







MHP'nin kaygıları 


İstifa vakti 


60’ında altıncı çocuk 


Madem yapacaktın, ne diye baştan yapmadın .. 


Kerhen olmasın 


Vicdan ile cüzdan 


Ne halleri varsa görsünler diyemezsiniz 


Hep düşman kalınmaz 


Oyun planı 


Değişim şimdi ama kimin için 


Acı tütün 


Müzelik Demirel'in müzesine katkılar 


Eviniz de satılmış 


Borçta sorun hem stok, hem faizin artması 


MHP’li Doğan ihaleyi alamadı 


</TEXT>
</DOC>
