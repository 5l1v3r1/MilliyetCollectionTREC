<DOC>
<DOCNO> 7482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/guncel/agun.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kışlada CİNSİYET eşitliği bitti 
</HEADLINE>
<TEXT>

1999 sonunda alınan kararla kadın subayların yardımcı sınıflara kaydırıldığı ortaya çıktı. Neden olarak koşulların zorluğu gösterildi 
     UTKU ÇAKIRÖZER Ankara 

     Türk kadınlarının "tank tepesinde ordu yöneten subay olma" hayali kısa sürdü. 1996'dan itibaren "muharip savaşan " sınıf olarak TSK'ya katılan teğmen ve üsteğmen rütbesindeki tüm kadın subayların, son bir yıl boyunca yardımcı sınıflara kaydırıldığı öğrenildi. TSK, ilk kez 1992'de Kara, Deniz ve Hava Harp okullarına muharip subay yetiştirmek üzere "kız öğrenci" alımına başladı. 1996'da da ilk kadın subay mezun olarak teğmen rütbesiyle TSK'ya katıldı. 
     
Birkaçı direniyor      1996'dan bu yana mezun olan kadın teğmenlerden karacılar top, piyade, haberleşme ve istihkam bölüklerinde, denizci olanlar savaş gemilerinde, havacı olanlar da savaş uçaklarında görevlerine başladı. 2000 başından itibaren de Kara Kuvvetleri'ndeki 100'den fazla kadın subayın sınıfı, vermek zorunda bırakıldıkları dilekçelerle, levazım, maliye, personel ve ordudonatım olarak değiştirildi. Karacı kadın subayların yüzde 90'ı durumu kabul ederken, birkaç subayın, muharip sınıfta kalmakta direndiği öğrenildi. 
     
General olma şansları azaldı      TSK'da 500'ü aşkın karacı kadın subay var. Bunlardan Kara Harp Okulu mezunu olanların sayısı 100'den fazla. Kadın subayların "yardımcı sınıfa" alınmaları, ileride general olmalarına engel olmamakla birlikte, şanslarını azaltıyor. TSK'da general olmanın tek yolu, Harp Akademisi'ne gidip kurmay olmaktan geçiyor. 
     


 GÜNCEL 













</TEXT>
</DOC>
