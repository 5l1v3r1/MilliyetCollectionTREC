<DOC>
<DOCNO> 13495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sontur03.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
FP Genel Başkan Yardımcısı "Cumhurbaşkanı laikliği bilmiyor" 
</HEADLINE>
<TEXT>

     FP Genel Başkan Yardımcısı Bahri Zengin, Cumhurbaşkanı Ahmet Necdet Sezer'in ''Bir hukuk adamı olmasına rağmen laikliğin ne anlama geldiğini henüz bilmediğini'' öne sürdü. 
     Zengin, Parlamento'da düzenlediği basın toplantısında, Cumhurbaşkanı Sezer'in TBMM İnsan Haklarını İnceleme Alt Komisyonu ile yaptığı görüşmede yaptığı değerlendirmeleri eleştirdi. 
     Laikliğin gelişimi, ABD ve Avrupa'daki uygulamalarının Cumhurbaşkanı Sezer'in ''anladığı gibi olmadığını'' savunan Zengin, laikliğin, dini düşüncelerin ve insanların dini kimlikleri ile kamusal alanda varolabilmeleri anlamına geldiğini, bunun aksi görüşlerin ''Ateizm'' olduğunu söyledi. Zengin, laikliğin dini kimliğiyle kamusal alanda varolmak isteyen vatandaşlara ayrımcılık uygulanmaması, bunların da diğer vatandaşlar gibi eşit haklara sahip olabilmelerini sağlamayı gerektirdiğini ifade ederek, ''Bunun dışındaki görüşler Sovyetler Birliği'nde 30'lu yıllarda uygulanıyordu. Ne yazık ki Türkiye'de de bu olaya bu anlayışla bakılıyor ve bu değiştirilmiyor'' diye konuştu. 
     Bir gazetecinin partisinin ''Sine-i millete'' dönüp dönmeyeceği konusundaki sorusu üzerine Zengin, bunu konuşmanın zamanı olmadığını, bazı şeylerin konuşulmayıp sadece yapılacağını bildirdi. ''Gereği neyse yapılır'' diyen Zengin, ''100 milletvekili ile ara seçime gidip 80'ini başka partilere hediye edecekseniz bu etkili olmaz. Sonuç etkili olursa bu yola başvurulur'' diye konuştu. 
     




</TEXT>
</DOC>
