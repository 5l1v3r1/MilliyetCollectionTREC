<DOC>
<DOCNO> 30328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sontur05.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Türkiye'yi yönetecek kadroyu kurduk" 
</HEADLINE>
<TEXT>

     CHP Genel Başkanı Deniz Baykal, partisinin 29. Olağan Kurultayı'nda seçilen yeni kadronun parti kadrosu değil, Türkiye'yi yönetecek kadro olduğunu söyledi. 
     CHP'nin, gerek kurultay hazırlık sürecinde gerekse kurultayda ortaya koyduğu iddialarla iktidara ve Türkiye'ye yeni bir dönem açmaya hazır olduğunu belirten Baykal, ''Alternatif programımız da, alternatif kadromuz da hazır. Bu kadroyla Türkiye'yi yönetmeye talibiz'' dedi. 
     Türkiye'nin geldiği kriz noktasından çıkış sürecinde sıkıntılı bir dönemin yaşanabileceğini, ancak doğru yönetim ve doğru politikalarla Türkiye'nin dünyanın yıldız ülkelerinden biri olacağını ifade eden Baykal, şöyle devam etti 
     ''Türkiye, doğal kaynakları, geniş ve güçlü pazarı, altyapısı, hukuk devleti, demokrasi ve sanayi altyapısı, doğru bir yönetimle çok büyük atılımlar yapma niteliğine sahiptir. Türkiye'nin sorunu kötü yönetimdir. 15 yıldır bu görünüyor. Ülkemiz artık geldi duvara dayandı. Ancak bu ülkenin birikimi ve kaynakları var. Biz peygamber falan istemiyoruz. Makul, akıllı, yemeyen, yedirmeyen bir insan yeter.15 yıldır bu ülke 100 milyar dolara yakın faiz ödedi. O paranın yüzde 10'uyla bile ihya olurduk. Bakın Rusya, kısa bir sürede hangi noktadan hangi noktaya geldi. Yeltsin dönemiyle ilgili ortaya atılan iddialar ve ülkenin içine düştüğü ekonomik ve sosyal kriz sonrası Putin geldi ve kısa sürede Rusya farklı bir noktaya geldi. Bu değişim Rusya'da oluyor da Türkiye'de neden olmasın Türkiye'nin sorunlarını IMF değil, özgüven çözer. Ve Türkiye'nin bu krizde ödediği en ağır bedel özgüvenini yitirmesidir.'' 
     Baykal, sağda ve solda yeni parti çalışmaları ve yeni oluşumlarla ilgili bir soruyu da şöyle yanıtladı 
     ''Yeni siyaset arayışlarını doğal karşılıyorum. Ama dikkat ediyorum bu girişimi yapanlar, Türkiye'nin bu noktaya nasıl geldiği konusunda hiçbir ciddi değerlendirmede bulunmuyorlar. Bu girişimde bulunanlar, bu süreçte kendi sorumluluk dönemlerinin de hesabını vermeli ve krizden çıkışın ne olduğunu ortaya koymalıdırlar. Ama ne yazık ki, yeni oluşumlar adına hareket edenler bu konuda hiçbir şey söylemiyorlar. Bu ne biçim yeni oluşum Türkiye'de sorunun tahlili ve çözümü konusunda proje üreten ve bunu ortaya koyan tek parti CHP'dir. Meclis'teki muhalefet partileri bile bu konuda ciddi bir yaklaşım sergilemiyorlar. Yeni siyasi hareketler ve partiler Türkiye'nin sürekli hayal kırıklığı yaşamaması için iddialarını ve çözüm yollarını gerçekçi biçimde ortaya koymalıdır.'' 
     CHP'nin kurultay sonrasında yoğun bir çalışma dönemine gireceğini bildiren Baykal, yaşanan krizin gerçek nedenlerinin ve çözüm yollarının tüm Türkiye'ye anlatılacağını ifade etti. Deniz Baykal, Türkiye'nin krizden çıkışının tek yolunun CHP iktidarı olduğu ve bunun da yapılacak ilk seçimlerde gerçekleşeceği görüşünü kaydetti. 
     
     







</TEXT>
</DOC>
