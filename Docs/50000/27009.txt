<DOC>
<DOCNO> 27009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sondun05.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de az miktarda esrarla yakalananlar serbest bırakılacak 
</HEADLINE>
<TEXT>

     İngiltere'de polisin bundan böyle az miktarda esrarla yakalanan kişileri, kullandıkları maddenin zararı hakkında resmen uyardıktan sonra, serbest bırakacağı açıklandı. 
     Scotland Yard tarafından yapılan açıklamada, uygulamanın pilot bölge seçildiği Brixton'da başlatılacağı belirtilirken, ''Amaç, polis güçlerini daha kuvvetli ve daha çabuk alışkanlık yapan kokain ve eroin gibi maddeler üzerinde yoğunlaştırmak, bunlarla mücadeleye daha çok zaman ve imkan tanıyabilmek'' denildi. 
     Yeni uygulamada polisin esrarla yakaladığı kişilere uyarıda bulunmanın ötesinde, taşıdığı uyuşturucuya el koyma yetkisinin de bulunacağını belirten yetkililer, uygulamanın başarılı olması halinde bütün İngiltere'ye yaygınlaştırılacağını bildirdiler. 
     Scotland Yard yetkilileri, yeni uygulamayla polisin olay yerinde 10 dakika harcayacağını, oysa esrar taşıyan kişilerin de tutuklandığı klasik uygulamada, bir sanık için polisin en az 10 saat oyalandığını hatırlattı. 
     Metropolitan polis şeflerinden Sir Jahn Stevens, ''Bu uygulamayla bir suçu görmezden geliyor değiliz. Sadece önceliklerimizi yeniden belirliyoruz'' dedi. 






</TEXT>
</DOC>
