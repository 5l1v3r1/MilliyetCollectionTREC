<DOC>
<DOCNO> 47380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sonspo14.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın prensip anlaşmasına vardığı Bak yarın geliyor 
</HEADLINE>
<TEXT>

     Transfer çalışmalarını sürdüren Beşiktaş'ın, prensip anlaşmasına vardığı Polonyalı Jacek Bak'ı yarın İstanbul'a getirmesi bekleniyor. 
     Beşiktaş Kulübü İletişim Komitesi Başkanı Mete Düren, anlaşmaya vardıkları Bak'ın yarın İstanbul'a gelmesini beklediklerini ve bu futbolcuyla sözleşme imzalayacaklarını söyledi. 
     Fransa'nın Olympique Lyon takımında forma giyen 28 yaşındaki Bak, stoper mevkiinde oynuyor. Fransız takımında 108 maçta forma giyen Bak, 30 kez de milli takımda oynadı. 
     Mete Düren, transfer etmek istedikleri Hırvat kaleciler Pletikosa ve Butina ile anlaşamadıklarını söyledi. 
     Pletikosa ile parasal konularda anlaşmaya varılamadığını kaydeden Düren, Butina'nın forma giydiği Hajduk Split'te ise yedek kalecinin sakatlanması nedeniyle, Hırvat kulübünün bu transferden vazgeçtiğini ifade etti. 
     Düren, kaleci arayışlarının sürdüğünü, kısa sürede Fevzi kalitesinde bir kaleciyi renklerine bağlayacaklarını belirtti. 
     Yabancı transferinin yanı sıra Gençlerbirliği'nde forma giyen Tolga'yı da renklerine bağlamak isteyen Beşiktaş, bu konuda girişimlerini sürdürüyor. 
     Beşiktaş Kulübü Başkanı Serdar Bilgili'nin, Gençlerbirliği Kulübü Başkanı İlhan Cavcav ile görüştüğü, ancak henüz bir anlaşmaya varılmadığı öğrenildi. 
     






</TEXT>
</DOC>
