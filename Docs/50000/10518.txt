<DOC>
<DOCNO> 10518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sontur06.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankaya Belediye Başkanı Yılmaz görevini bir kadına devretti 
</HEADLINE>
<TEXT>

     Çankaya Belediye Başkanı Haydar Yılmaz, tüm dünya kadınlarının gününü kutlayarak, ''Kadını da erkek kadar özgür olmayan bir toplumun kendisi de özgür değildir'' dedi. 
     Haydar Yılmaz, ''8 Mart Kadınlar Günü'' nedeniyle görevini bir günlüğüne ev kadını Kumru Gözcü'ye devretti. 
     Çankaya Belediye Başkanlığı'nda basınla sohbet toplantısının ardından görevini Kumru Gözcü'ye devreden Yılmaz, yeniliğin, onurun, çağdaşlığın güvencesinin kadın olduğunu belirtti. 
     Kadınların hala dünyanın dört bir yanında cinsiyet ayrımına uğradığına dikkati çeken Yılmaz, dünyada kadına ilk seçme ve seçilme hakkının verildiği ülkeler arasında bulunan Türkiye'de hala küçücük kız çocuklarının ve kadınların çarşafa sokulmak istendiğini ifade etti. 
     ''8 Mart Kadınlar Günü''nün kadının özgürleşme mücadelesinde önemli bir yeri olduğunu anlatan Yılmaz, ''Kadını da erkek kadar özgür olmayan bir toplumun kendisi de özgür değildir'' diye konuştu. 
     Yılmaz, kadının toplumda daha çok yer alması gereğine inandığını da vurgulayarak, koltuğunu bir günlüğüne Kumru Gözcü'ye devretti. 
     Kumru Gözcü de, kadınların yönetimin her kademesinde yer alması gerektiğini belirterek, bunun için gerekli zemin yaratılmasının kadının da, erkeğin de görevi olduğunu ifade etti. 
     Kadın ve erkek ayrımını kabul etmenin mümkün olmadığını anlatan Gözcü, dileğinin cinsiyet ayrımcılığının ortadan kalkması olduğunu söyledi. 
     Bir günlük belediye başkanı olarak, Çankaya ilçesi için istediği ilk şeyin park, bahçe ve yeşil alan sorununun çözülmesi olduğunu kaydeden Gözcü, başıboş hayvanlar için de bir hayvan barınağı yaptırmanın kendisini çok mutlu edeceğini söyledi. 
     Kumru Gözcü, Çankaya Belediyesi'nin ulaşım, temizlik, üst geçitler, otoparklar, spor alanları yaratılması ve çarpık kentleşme gibi sorunları olduğunu da ifade etti. 
     Gözcü, Yılmaz'ın ''Koltuk rahat mı '' sorusu üzerine, ''Bu iş çok zor'' karşılığını verdi. 
     Bir belediye başkanı olarak ilk icraatının esnafla bayramlaşmak olacağını kaydeden Gözcü, Haydar Yılmaz ile birlikte, bazı esnafları işyerlerinde ziyaret ederek, bayramlaştı. 




</TEXT>
</DOC>
