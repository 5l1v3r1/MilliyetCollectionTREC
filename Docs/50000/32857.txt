<DOC>
<DOCNO> 32857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sondun21.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkanı Bush Buckingham Sarayı'nda... 
</HEADLINE>
<TEXT>

     ABD Başkanı George Bush, geçen Ocak ayında başkanlık görevini devralmasının ardından İngiltere'ye yaptığı ilk resmi ziyaretinde, Buckingham Sarayı'nda Kraliçe II. Elizabeth tarafından ağırlanıyor. 
     ABD Başkanlığı'na ait ''Air Force One'' uçağıyla dün gece geç saatlerde Oxfordshire'daki Brize Norton Askeri Üssü'ne gelen ve geceyi ABD Büyükelçisi'nin Londra'daki ikametgahında geçiren Bush, bu sabah eşi Laura Bush ile birlikte British Museum'u ziyaret etti. Bu kısa turistik gezinin ardından eşiyle birlikte son derece iyi korunan bir konvoyla Buckingham Sarayı'na gelen Bush'u burada protestocular karşıladı. 
     Havadan helikopterler ve yerde çok sayıdaki polisle kontrol altında tutulan göstericiler, Bush'un füze savunma sisteminde ısrarlı tutumunu ve küresel ısınmayla mücadeleyi öngören Kyoto Anlaşması'na karşı çıkışını protesto etti. Buckingham Sarayı'nda, daha önce babasının başkanlığı döneminde Beyaz Saray'da ağırladıkları sırada tanıştığı Kraliçe II. Elizabeth ve eşi Edinburgh Dükü Prens Philip'in konuğu olan Bush çifti, Saray'ın bazı bölümlerinde gezdirilecek. Başkan Bush'un programının öğleden sonraki bölümünde, Başbakan Tony Blair'in yazlık konutu Chequers'da yapılacak görüşme bulunuyor. Geceyi Chequers'ta Blair çiftinin konuğu olarak geçirecek olan Bush ve eşi, yarın temaslarını tamamlayarak İtalya'nın Cenova kentine gidecek. 
     Bush-Blair görüşmesinde, füze savunma sistemi ve Kyoto Anlaşması gibi konuların ele alınacağı kahmin ediliyor. Basında yer alan yorumlar Blair'in bu iki konuda Bush'un ısrarına hedef olacağını ve bir anlamda bu konularda büyük bir muhalefet içinde olan Avrupalı dostlarıyla Bush arasında sıkışıp kalacağını belirtiyor. Basın Blair'e bir muhalefetin de içerden geleceğini, başta kendi partisi olmak üzere İngiliz siyasetinin temel taşlarının da bu hususlarda karşı koyan bir tutum içinde olacağını belirtiyor. 






</TEXT>
</DOC>
