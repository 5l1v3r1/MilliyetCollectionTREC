<DOC>
<DOCNO> 48066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/sonspo01.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç büyükler potada kayıp... 
</HEADLINE>
<TEXT>

     Erkekler Basketbol Birinci Ligi'nde yer alan Beşiktaş, Fenerbahçe ve Galatasaray, haftayı yenilgiyle kapatarak taraftarlarını üzdü. 
     Sezon öncesinde bütçelerinde kısıtlamaya giden ''3 Büyükler'', ligde bu hafta yaptıkları maçlarını yitirdi. 
     Ligde yerli oyunculardan kurulu kadrosuyla mücadele eden Beşiktaş, sezonun 2. haftasında güçlü rakibi Efes Pilsen'e 32 sayı farkla yenildi. 
     Sezonun ilk maçında kendi sahasında OYAK Renault'u yenen siyah-beyazlılar, Efes Pilsen karşısında tüm hatlarıya etkisiz kaldı ve karşılaşmayı 87-55 kaybetti. 
     Efes Pilsen karşısında Umut Tınay, Faruk Beşok ve İnanç Koç'un çabaları yetersiz kalınca, siyah-beyazlı takım ligdeki ilk yenilgisini aldı. 
     Sezona teknik heyet değişikliği yaparak başlayan Fenerbahçe ise, ligdeki ilk yenilgisini deplasmanda OYAK Renault karşısında aldı. 
     Ligin ilk maçında Ankara Büyük Kolej'i 74-50'lik skorla farklı yenen Fenerbahçe, 2. haftada Bursa'da OYAK Renault'a 68-59 yenildi. 
     Sarı-lacivertlilerde yeni transfer Mrsiç, 26 sayı atmasına karşın takımını yenilgiden kurtaramadı. 
     Sezon öncesinde sıkıntılar yaşayan ve Orhun Ene'yi İTÜ'ye kaptıran Galatasaray, kendi sahasında Türk Telekomspor'a yenilerek 2. haftada 2. yenilgisini aldı. 
     Geçen sezon da büyük sıkıntılar yaşayan ve yeni sezonda yabancı oyuncu transferini Türk Telekomspor maçından 1 gün önce yapan Galatasaray, rakibine 100-83 yenilmekten kurtulamadı. 
     Sarı-kırmızılılar, özellikle Radoseviç'in 43 sayısına engel olamadı ve karşılaşmadan yenik ayrılarak taraftarlarını yine üzdü. 
     






</TEXT>
</DOC>
