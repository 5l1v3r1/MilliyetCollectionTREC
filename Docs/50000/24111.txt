<DOC>
<DOCNO> 24111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sonspo06.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Başkanı Doğan "UEFA'da turlar atlamak istiyoruz" 
</HEADLINE>
<TEXT>

     Sakıp Özberk ile yeniden anlaşma eğiliminde olmayan Gaziantepspor yönetimi, 5 teknik direktörle görüşüyor. 
     Kulüp Başkanı Celal Doğan, yaptığı açıklamada, yeni sezona yönelik iç ve dış transferde aceleci davranmayacaklarını ve ''transfer borsasının'' açılmasını beklediklerini söyledi. 
     ''Başarıya aç, çalışkan, kariyer peşinde, 24 saatini futbola ve Gaziantepspor'a ayırabilecek bir teknik direktör arıyoruz'' diyen Doğan, şöyle devam etti 
     ''Yabancı bir isim üzerinde kesinlikle durmuyoruz. George Heylens ve Mitroviç, burada uyum sağlayamadı. Brigel veya başka bir yabancıyı getirsen, ona göre de fiyat vermelisin, uzatacağı transfer listesini kabul etmelisin. Bu da anlayışımıza ters.'' 
     Gaziantepspor'da, teknik direktörlük için Samet Aybaba, Ersun Yenal, Tevkif Lav, Yılmaz Vural ve Raşit Çetiner'in gündemde olduğu öğrenildi. 
     
     UEFA'da turlar atlamak istiyoruz 
     Gaziantepspor'un tarihinde üst üste ikinci kez UEFA Kupası'na katılma başarısını yakaladığını ve bu kez fırsatı daha iyi değerlendirmek amacında olduklarını da belirten Doğan, şöyle konuştu 
     ''Bu sezon transfer borsası biraz farklı olacak. Döviz kurundaki artış nedeniyle kulüpler Türk Lirası bazında anlaşmaya çalışacak. Büyük kulüpler de bol keseden atamayacaklar, futbolculara hak etmedikleri paraları artık veremeyecekler. Bundan böyle işler farklı olacak, olmak zorunda. 
     10 Haziran'a kadar futbolculara dinlenmeleri, daha rahat düşünmeleri ve piyasanın netleşmesi için izin verdik. Bazıları gitmek isteyebilir, iskelet kadroyu bozmamak koşuluyla bunu anlayışla karşılarız. Kaliteli 4 yerli, bir de yabancı futbolcu alacağız. Gaziantepsor'un başarılı kadrosundan mutlaka tutmak istediğimiz futbolcuların yanı sıra gidecek olanlar da var.'' 
     Hiçbir kulüple takas oyuncu fikrine sıcak bakmadıklarını da bildiren Doğan, ''Hakan Bayraktar'a 4 milyon dolar veren alır. Onun dışında söylenen takas açıklamaları yalan. Süper ve 2. ligde belirlediğimiz oyuncular var. Hiç acelemiz yok, doğrusu neyse biz onu yapacağız'' dedi. 







</TEXT>
</DOC>
