<DOC>
<DOCNO> 42749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/spor/ygokce.html </URL>
<DATE> 2001/09/18/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Ne kadar sanayi, o kadar spor 
</HEADLINE>
<TEXT>

     Bilinen, unutulup gözardı edilen gerçekle Çanakkale’de yüzeşiyoruz 
     "Aç insan spor yapamaz. Sportif rekabet, kurumlaşabilen kulüplerin, ayakta kalabilen güçlülerin etkinliğidir. İşsiz emekçi, daralmış sermaye ve yavaşlayan ekonomi ile spor bir arada yürümez .." Önce kulüp düzeyinde bakalım... Çanakkale Dardanelspor, 1990’dan beri işadamı başkan Niyazi Önen’in özverisi ve katkısı ile ayakta durmaya çalışıyor. Önen, 11 yılda 26.4 milyon doları Yaklaşık 40 trilyon lira kulübe yatırmış. Üçüncü ligden birinci lige çıkışın, Trabzon, F.Bahçe, Beşiktaş ve G.Saray’la başa baş mücadele etmenin keyfini armağan etmiş hemşerilerine. 
     
     Yalnız adam 
     Ama kaçınılmaz biçimde düşmüşler. Ekonomik rüzgarların da etkisiyle küçülmek - gençleşmek zorunda kalmışlar. Bugünkü adresleri İkinci Lig A Kategori, sıra no 20... Puan cetvelindeki bu keyifsizliğin yanı sıra müthiş bir Niyazi Önen yalnızlığı gözleniyor. 
     Çanakkale’nin kamu kurumları, işadamları ve halkın bizzat kendisi Dardanel’i Niyazi Önen’in sırtına havale edip köşeye çekilmişler. Patronu küstürmüşler. Oysa aynı parayı Fenerbahçe’ye harcayan Aziz Yıldırım el üstünde tutuluyor. Elini cebine atan, tribüne koşan yönetici ve taraftarın beraberliğinden mutluluk paylarını alıyor. 
     
     Başkan’a dava 
     Bir başka çelişki Çanakkale Belediye Başkanı’nın başına gelenlerde. Başkan Özay, kent içindeki otoparkları Çanakkalespor’a tahsis etmekten ve boğaz geçişlerinde 1’er milyonluk kulüp yardımı sağlamaktan dolayı ağır cezada yargılanıyor. Gaziantep’te, Bursa’da, İzmit’te sanki başka yasalar varmış gibi kabak Çanakkale Belediye Başkanı’nın başında patlıyor. 
     Niyazi Önen yalnız kalmamalı. Çanakkale Dardanelspor ayağa kalkmalı. Ama kulüp yöneticisi Cevat Can’ın dediği gibi "Bu iş 2 - 3 bin seyirci ile ancak 50 kombine bilet satıp 5 milyar gelir elde etmekle olacak iş değil. Halk başarıyı talep ederken bize desteğini de vermeli." 
     Gençlik ve Spor İl Müdürü Enver Can, 18 dalda etkinlik gösterdiklerini söylüyor. 1800 lisanslı sporcusu var. Spor etkinliklerini yürütmek için bütçesindeki para 1 milyar 800 milyon lira. Ortalama her branşa 100 sporcu ve 100 milyon lira isabet ediyor. Sadece 4 kadrolu antrenörü var. 13 bin üniversite ögrencisinin yaşadığı bir kentte bu rakamlar sportif anlamda bir değer sayılabilir mi 
     Çanakkale Seramik’in sahibi İbrahim Bodur’un güreş sevgisi artık mazide kalmış. Genç patron Zeynep Bodur’a hemşerileri sportif sevgilerini sunuyor. Güreşe baba ilgisinin devamını talep ediyorlar. Elçiyiz, bizden söylemesi. 
     
     



 SPOR 


























</TEXT>
</DOC>
