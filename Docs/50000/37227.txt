<DOC>
<DOCNO> 37227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sondun07.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Ortadoğu politikasına eleştiri yağıyor 
</HEADLINE>
<TEXT>

     İsrail ile Filistinliler arasında şiddet olayları yoğunlaşırken, ABD'nin Cumhuriyetçi Başkanı George Bush'un Ortadoğu politikası, Demokrat Parti çevreleri ve yabancı diplomatların eleştirilerine hedef oluyor. 
     Diplomatik kaynaklara göre ABD yönetimine yöneltilen eleştiriler, şu başlıklarda toplanıyor 
     ''Bütün çabasını, başarısızlıkla sonuçlansa da, Ortadoğu barışı üzerinde yoğunlaştıran eski Başkan Bill Clinton'ın ardından Bush'un yönetimi, bu konuda ''çok hafif'' kalıyor. Bush yönetiminin, Ortadoğu'da barış için bir stratejisi bulunmuyor. Şiddet olayları artarak sürerken, Texas'taki çiftliğinde tatilini sürdüren Başkan Bush, taraflara güce başvurmama çağrısı yapmakla yetiniyor, bu çağrıların da etkisi olmuyor. 
     ABD, İsrail ile Filistinliler arasında meydana gelen olaylara 'tek bir ağızdan' tepkide bulunamıyor. ABD Dışişleri Bakanlığı, İsrail'in yönelttiği saldırıları kınamaktan çekinmezken, Beyaz Saray ve Savunma Bakanlığı Pentagon, İsrail'i kollayan bir yaklaşım benimsiyor. Bu da, ABD'nin politikasında çoksesliliğe yol açıyor. 
     Olayları en fazla tırmandığı şu sırada bile ABD, bölgeye örneğin Dışişleri Bakanı Colin Powell'ı göndererek bir barış girişimine başlamaya yanaşmıyor. ABD'nin bölgedeki temasları, Dışişleri Bakanlığı'nın Ortadoğu işlerinden sorumlu 'bakan yardımcısının yardımcısı' David Satterfield tarafından yürütülüyor. ABD'nin bu alt düzeydeki çabaları, çatışan taraflarca ciddiye alınmıyor.'' Washington'daki gözlemciler de Ortadoğu'daki çatışmaların topyekun savaşa dönüşmesi durumunda, ABD'nin şu andaki hareketsizliğinin bedelinin çok ağır ödenebileceği uyarısında bulunuyor. 







</TEXT>
</DOC>
