<DOC>
<DOCNO> 11499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sondun15.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev -Koçaryan 3 Nisan'da Florida'da biraraya gelecek 
</HEADLINE>
<TEXT>

     ABD'nin Bakü Büyükelçiliği, Azerbaycan Cumhurbaşkanı Haydar Aliyev ile Ermenistan Cumhurbaşkanı Robert Koçaryan'ın Yukarı Karabağ sorununun çözümü için 3 Nisan'da Florida'da biraraya geleceklerini bildirdi. 
     Büyükelçiliğin yazılı açıklamasında, ABD Dışişleri Bakanlığı'nın daveti üzerine taraflar arasındaki ikili görüşmenin, Avrupa Güvenlik ve İşbirliği Teşkilatı AGİT bünyesinde oluşturulan Minsk Grubu'nun himayesinde gerçekleşeceği belirtildi. 
     Taraflar arasında bugüne kadar çözüm bulmayan sorunun, bölgenin kalıcı bir istikrara kavuşmasında büyük engel teşkil ettiği ifade edilen açıklamada, Aliyev ve Koçaryan'ın Florida'da yapacakları görüşmenin daha önce gerçekleşen ikili görüşmelerin devamı niteliğinde olacağı ifade edildi. Açıklamada ayrıca, uzun süredir devam eden Yukarı Karabağ sorununun barış yoluyla çözüm bulmasının ABD'nin öncelikleri arasında yer aldığı kaydedildi. Aliyev ve Koçaryan, 1999'da başlattıkları ikili görüşmeler çerçevesinde son olarak Fransa Cumhurbaşkanı Jacques Chirac'ın arabuluculuğunda 4-5 Mart günlerinde Paris'te biraraya gelmişlerdi. 




</TEXT>
</DOC>
