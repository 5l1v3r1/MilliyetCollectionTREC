<DOC>
<DOCNO> 11493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sondun09.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörist Fehriye Erdal'ın davası 3 Mayıs'ta görülecek 
</HEADLINE>
<TEXT>

     Sabancı ailesinin, Belçika'da gözaltında bulunan terörist Fehriye Erdal'ın Türkiye'de işlediği suçlardan dolayı yargılanması amacıyla açtığı davanın görülmesi, sanık avukatlarının talebi üzerine 3 Mayıs'a bırakıldı. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996 tarihinde öldürülmesinin zanlılarından Fehriye Erdal, 26 Eylül 1999'da Belçika'da Neşe Yıldırım adına düzenlenen sahte pasaportla yakalanmıştı. Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu geri çevirmişti. Hapiste bir yıl kadar tutulan, daha sonra bir evde gözlem altına alınan Erdal, Belçika'da işlediği suçlardan yargılanmayı bekliyor. 
     Brüksel hükümeti, Türkiye'den gelen ısrarlı taleplere rağmen, teröristin Türkiye'de işlediği suçlardan yargılanmasına yeşil ışık yakmadı ve adli çevrelerden görüş beklediğini ileri sürerek dosyayı bugüne kadar askıda tuttu. 
     Sabancı ailesinin Belçikalı avukatı Fernand Schmitz, Fehriye Erdal'a karşı Belçika'da suç duyurusunda bulunma girişimlerini geçen Kasım ayında başlattı ve terörist aleyhinde dava açıldı. Danıştay,Erdal'ın Türkiye'de işlediği suçlardan dolayı Belçika'da yargılanabilirliğini karara bağlayacak. 
     Bu aşamadan sonra davanın, halen Bruges Mahkemesi'nde devam eden yargılamayla birlikte ele alınıp alınmayacağı belirlenecek. Schmitz, Erdal'ın Türkiye'de işlediği suçlar nedeniyle Brüksel'de ayrı bir mahkemede yargılanması gerektiğini savunuyor. 
     Savcılık, Sabancı ailesiyle aynı görüşü yansıtarak, teröristin Avrupa Terörizme Karşı Mücadele Sözleşmesi kapsamında Belçika'da yargılanabileceğini savunuyor. Bu sabah yapılan duruşmaya bizzat katılmayan terörist Erdal, 3 avukatı tarafından temsil edildi. Bu avukatlar, mahkeme heyetinden, dosyalarını tamamlamak ve sunmak üzere vakit talebinde bulundular. Mahkeme, Erdal'ın avukatlarının dosyalarını 6 Nisan'a kadar iletmesine, bir sonraki duruşmanın ise 3 Mayıs'ta yapılmasına karar verdi. 




</TEXT>
</DOC>
