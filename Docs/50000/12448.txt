<DOC>
<DOCNO> 12448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/ekonomi/eko05.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fahiş faize teftiş 
</HEADLINE>
<TEXT>

İktisat Bankası’nda, piyasanın çok üzerinde uygulanan faizler için banka Teftiş Kurulu devreye girdi 
     EKONOMİ SERVİSİ 

     Fon Bankaları Yönetim Kurulu Başkanlığı, İktisat Bankası’nda, kamu vicdanını rahatsız eden, olağan dışı, kötü niyete açık ve bankanın düştüğü güç durumdan yararlanılmasına neden olabilecek işlemlerin tamamının, Banka Teftiş Kurulu’na incelenmek üzere intikal ettirildiğini bildirdi. 
     Başkanlıktan yapılan yazılı açıklamada, Tasarruf Mevduatı Sigorta Fonu’na devredilen İksisat Bankası mudilerine 19 Şubat ile 1 Mart arasındaki gecelik mevduat ve faizlerinin ödenmediği yolunda haberler yer aldığı kaydedildi. Haberlerin doğru olmadığı belirtilen açıklamada, İktisat’taki mevduatın Fon’un garantisi altında olduğu belirtildi. 
     
     Kötü niyet inceleniyor 
     Bankanın Fona devrinden önceki yönetimin, likidite yönünden çok müşkül olunan dönemde, belirli meblağı aşan gecelik mevduata fahiş oranlarda faiz tahakkuk ettirdiği belirtilen açıklamada, şöyle denildi 
     "Bankanın Fon’a devrinin ardından mudilere mevduatı ve İMKB gecelik ortalama faiz oranı üzerinden hesaplanan faiz tutarı geciktirilmeden ödenmiş ve ödenmeye devam edilmektedir. Ancak, İMKB gecelik ortalama faizi ile bankanın uyguladığı faiz arasında fahiş bir fark var ise bu fark ödenmemiştir. Kamu vicdanını rahatsız eden, olağan dışı, kötü niyete açık ve bankanın düştüğü güç durumdan yararlanılmasına neden olabilecek bu tür işlemlerin tamamı, Banka Teftiş Kurulu’na incelenmek üzere intikal ettirilmiştir. İnceleme sonucuna göre işlem yapılacaktır." 
     
     İktisat’taki mevduat güvence kapsamında’ 
     Başkanlığını Tevfik Altınok’un yaptığı Fon Bankaları Yönetim Kurulu’nun açıklamasında, İktisat Bankası’nda mudilere mevduatın ana parasının ya da faizlerinin ödenmemesinin söz konusu olmadığı belirtildi. 
     


 EKONOMİ 














</TEXT>
</DOC>
