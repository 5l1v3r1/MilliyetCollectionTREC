<DOC>
<DOCNO> 40818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sonspo11.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay "Ölmek var dönmek yok.. " 
</HEADLINE>
<TEXT>

     A Milli Futbol Takımı'nın değişmez isimlerinden Alpay Özalan, İsveç'e 2-1 yenilerek, Dünya Kupası finallerine gitme şansını baraj maçlarına bırakmalarıyla ilgili olarak, ''Biz bu olaya baş koyduk. Ölmek var, dönmek yok '' dedi. 
     İngiltere Premier Ligi takımlarından Aston Villa'da forma giyen milli futbolcu, kendisine ait ''www.alpayozalan.com'' adlı internet sitesinde ''Ölmek var, dönmek yok '' başlığıyla yaptığı açıklamasında şu görüşlere yer verdi 
     ''47 yıldır hasretini çektiğimiz Dünya Kupası finallerine katılma şansımızı, İsveç ile oynadığımız maçın son 5 dakikasında yediğimiz 2 golle, 2 ay daha erteledik. Tribünde taraftarlarımızın zafer şarkıları söylediği, galibiyetimizi kutladığı bir anda yediğimiz golle adeta dünyamız karardı. Bu beklenmedik gol bizi şoka soktu. Zaten hiçbirimiz yediğimiz 2. golü hatırlamıyoruz bile. Çünkü maç bizim için golü yediğimiz dakikada maalesef bitmişti.'' 
     
     'Biz bu olaya baş koyduk' 
     Artık tek hedeflerinin, yaklaşık 2 ay sonra, 7. grubu 2. sırada tamamlayacak Avusturya ya da İsrail takımlarından biriyle oynayacakları baraj maçı olduğunu vurgulayan Alpay, şöyle devam etti 
     ''Rakibimiz hangi takım olursa olsun, daha önce de İrlanda karşısında yaptığımız gibi, rakibimizi sahadan silerek, adımızı Dünya Kupası finallerine yazdıracağız. Bundan hiç kimsenin şüphesi olmasın. Biz bu olaya baş koyduk. Ölmek var, dönmek yok Bunu Türk ulusu için başaracağız.'' 
     
     Güneş'in duygusal konuşması 
     Maç sonrası herkesin üzüldüğünü vurgulayan Alpay, açıklamasını şöyle tamamladı 
     ''Ancak birisi var ki, kimse onun kadar üzülmemiştir. Aylardır bu 2 maç için hazırlanan, bu maçla yatıp, bu maçla kalkan teknik direktörümüz Şenol Güneş. Soyunma odasında bize yaptığı o duygusal konuşmayı herkesin duymasını isterdik. Bizden, 2 ay sonra oynayacağımız maçları kazanmamız için söz istedi ve canımızı sıkmamamızı söyledi. Hepimiz bu maçı kaybettiğimiz için sizlerden ve hocamızdan özür diliyoruz. Ama söz verdiğimiz gibi 2 ay sonra sizlerin yüzünü tekrardan güldüreceğiz.'' 






</TEXT>
</DOC>
