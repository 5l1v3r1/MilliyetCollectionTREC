<DOC>
<DOCNO> 44258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sontur06.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Tatlıses, Televole'yi RTÜK'e şikayet etti 
</HEADLINE>
<TEXT>

     Sanatçı İbrahim Tatlıses, Show TV'de yayınlanan ''Televole'' programını RTÜK'e şikayet etti. 
     Tatlıses, RTÜK'e yaptığı başvuruda, Temmuz ayında ekrana gelen ''Televole'' programında ''özel yaşam alanına tecavüz edilerek gizlice çekilen görüntülerin'' yayınlandığını belirterek, cezalandırılmasını istedi. 
     Edinilen bilgiye göre, Tatlıses RTÜK'e gönderdiği yazıda, Televole programının 2 Temmuz tarihinde yayınlanan bölümünde özel yaşam alanına tecavüz edildiğini, hiçbir şekilde izin alınmaksızın ve gizlice çekilen görüntülerin yayınlandığını kaydetti. 
     Bu yayınların 3984 Sayılı ''Radyo ve Televizyonların Kuruluş ve Yayınları Hakkında Kanun''un 4. maddesindeki ''özel hayatın gizliliği'' ve ''kişilik hakları''na ilişkin c , d ve j 
     bentlerine aykırı olduğunu ifade eden Tatlıses, ''Televizyon ve radyo yayınlarını düzenleyen Kurulunuza bu yasadışılığı şikayet ediyor ve gereğinin yapılmasını arz ediyorum'' dedi. 
     Sözkonusu kanunun c bendi, ''Anayasanın Genel Esaslar kısmında yer alan ilkelere, demokratik kurallara ve kişi haklarına'', d bendi ''Genel ahlak, toplum huzuru ve Türk aile yapısına'', j bendi ise ''Kişi ya da kuruluşları eleştiri sınırları ötesinde küçük düşürücü, aşağılayıcı veya iftira niteliği taşıyan yayın yasaklarına'' aykırı yayın yapılmamasını öngörüyor. 
     






</TEXT>
</DOC>
