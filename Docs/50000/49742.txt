<DOC>
<DOCNO> 49742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/yasam/yas05.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya uzayda santral kuracak 
</HEADLINE>
<TEXT>

Güneş enerjisini elektriğe çevirip dünyaya gönderecek özel bir uydu için düğmeye basıldı... Proje işe yararsa, enerji sorunu tarihe karışacak... 
     DIŞ HABERLER SERVİSİ 

     Gelecek yüzyıllarda yaşanması muhtemel enerji sıkıntısına karşı Japonya, çareyi uzayda aramaya başladı. 
     Japon bilim adamları, dev güneş panelleri bulunan bir uyduda üretilecek yüksek miktarda elektriğin dünyaya aktarılmasını sağlayacak bir sistem üzerindeki çalışmalarına hız verdi. AP'nin haberine göre Japonya Ulusal Uzay Geliştirme Dairesi NASDA , bu amaçla iki özel şirkete teklif gönderdi. Ve bu iki şirketten, güneş ışınlarını toplayarak bunu elektriğe dönüştürdükten sonra dünyaya nakledebilecek bir uyduya yönelik projeler sunmaları istendi. 
     
     Altı yıl içinde uzayda 
     Japonya'da yayımlanan Nihon Keizai gazetesi de, 10 kilovat ila ortalama bir barajın üretebileceği 1 megavat arası enerji üretmesi öngörülen ilk deneme uydusunun, 2005 - 2007 yılları arasında uzaya fırlatılabileceğini yazdı. 
     Gazete, projenin hayata geçirilmesinin 2020’ye sarkabileceğini belirterek, güneş enerjisini bünyesinde toplayacak sistemin kurulması ve elde edilecek elektriğin dünyaya iletilmesi için de yaklaşık 20.5 milyar doların yani 33 katrilyon lira harcanacağını bildirdi. 
     Uzayda elektrik santralları kurulmasıyla, insanlık sonsuz ve temiz bir enerji kaynağına kavuşacak. Elektrik üretimi için hidroelektrik ve termik santrallar yoluyla doğanın tahrip edilmesi önlenecek, risk taşıyan nükleer santrallara da gerek kalmayacak. 
     



 YAŞAM 


















</TEXT>
</DOC>
