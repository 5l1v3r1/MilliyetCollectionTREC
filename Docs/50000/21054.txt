<DOC>
<DOCNO> 21054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/son/sontur20.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM'e Türkiye'den yapılan başvurularda azalma var 
</HEADLINE>
<TEXT>

     Avrupa İnsan Hakları Mahkemesi'nde görevli yargıç Rıza Türmen, AİHM'deki 16 bin davadan yaklaşık 2 bin 600'ünün Türkiye'ye ait olduğunu belirterek, ''Geçen yıl ise en fazla başvurunun geldiği devlet Türkiye değil. Türkiye 5. durumda. Yani aşağıya doğru inen bir trend var'' dedi. 
     Türkiye'yi ziyaret eden AİHM heyetinde yer alan Türmen, Strasbourg'a döndü. 
     Türmen, Atatürk Havalimanı'nda, hareketinden önce yaptığı açıklamada, Türkiye'deki bütün sorunların AİHM'e yansıdığını ve bugüne kadarki başvuruların toplamına bakıldığında Türkiye'nin birinci sırada bulunduğu söyledi. Ancak AİHM'e geçen yıl Türkiye'den yapılan başvurusu sayısında azalma görüldüğünü ifade eden Türmen, şöyle konuştu 
     ''AİHM'deki toplam 16 bin davadan yaklaşık 2 bin 600'ü Türkiye'ye ait. Bu yüksek bir rakam. Geçen yıl gelen başvurulara baktığımız zaman, en fazla başvurunun geldiği devlet Türkiye değil. Türkiye 5. durumda. Yani aşağıya doğru inen bir trend var. Bunda Güneydoğu'daki olayların yatışması etkili oldu. Yaşam hakkı, işkence, kötü muamele davalarının sayısına bakıldığında, onlarda da bir azalma görülüyor. Türkiye'de insan hakları alanında bir düzelme var. Bu yeterli mi Yeterli değil. Hala işkence, kötü muamele konularında davalar geliyor, ama böyle bir azalma var.'' 
     Rıza Türmen, AİHM'in Kıbrıs'la ilgili Türkiye aleyhine aldığı karara ilişkin soru üzerine, ''Karar ben Türkiye'de bulunduğum sırada çıktı. O davada da ben hakim değildim. Kararı okumadan bir şey söylemek güç'' dedi. 
     AİHM'de daha önce bu konuda Türkiye aleyhine çıkan 3 karar bulunduğunu hatırlatan Türmen, şunları kaydetti 
     ''Tazminat miktarı henüz belli değil. Tazminat miktarını belirleyen ayrı bir karar çıkacak. Bunu beklemek lazım. 
     AİHM'in aldığı bu karar daha sonra Bakanlar Komitesi'ne gidecek. Karar aldıktan sonra, mahkemenin kararla bir ilgisi kalmıyor. Kararın uygulamasından sorumlu makam Bakanlar Komitesi. Bakanlar Komitesi'nde bu konudaki görüşmeler daha ileriki aşamada olacaktır.'' 
     
     
     






</TEXT>
</DOC>
