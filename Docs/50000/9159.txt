<DOC>
<DOCNO> 9159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/spor/yuru.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray’da adale iflası 
</HEADLINE>
<TEXT>

     ÖMER ÜRÜNDÜL FUTBOL ANALİZ 

     Galatasaray’da yönetimle futbolcular arasında Fatih Terim döneminden bugüne kadar devam eden, bir türlü çözülemeyen çok ciddi maddi sorunlar var. Bu büyük olumsuzluğa rağmen futbolcular sıkıntılarını hiçbir zaman saha içine yansıtmadılar. Her maç, takım ruhu içinde ellerinden geldiği kadar savaştılar. 
     Şu andaki kötü gidişin esas nedeni teknik hatalardır. İlk büyük yanlış Jardel’in transferidir. UEFA Kupası’nın kazanılmasındaki en önemli etken, Fatih Terim’in oturttuğu dar alan presiydi. Kırk metrekarede yerleşimi sağlayan baş aktörler, ilerideki müthiş fiziki devamlılık, çağdaş icraatlarıyla Hakan Şükür ve Avrupa seviyesinin üstünde pres yapan, hücuma can alıcı katkılar veren alternatifli orta sahaydı. Hakan Şükür’ün yerine, sistemin devam edebilmesi için benzer yapıda bir forvet transferi gerekliydi. Ama tam ters kutup Jardel alındı. Alternatif transfer de yine fiziki direnci zayıf Serkan’dı. 
     Artık yapılacak tek şey, alışılmış oyun modelinde mecburen değişikliğe gitmekti. Lucescu, geçiş döneminde başarılıydı. Biz de kendisine sürekli destek verdik. Glasgow’daki kritik deplasmanda Romen hoca, teknik adam doğrusu sergiledi. Önce Hagi’yi, sonra Jardel’i çıkararak takımın hayati puan kazanmasına katkı sağladı. Ancak Lucescu’nun, kendisini o maçta protesto eden Hagi’yi bir daha dokunulmazlar listesine alması bugünkü krizi meydana getirdi. Hagi - Jardel ikilisini sürekli bir arada oynatmak, bilhassa Hagi’yi doksan dakika sahada tutmak, zaten yoğun maç trafiğinden zorlanan diğer oyunculara fazladan yük bindirince adaleler iflas etti. Bu da doğal olarak zihinsel sıkıntıyı da beraberinde getirdi. Bilhassa hakemlere karşı yapılan mantık dışı itirazların altında beyindeki adrenalin yükselmesi yatıyor. Biz, bugünkü tablonun oluşacağını dört aydan beri vurguluyoruz. İstanbul’daki Deportivo zaferinden sonra da aynı eleştirileri yaptık. 
     Anlayamadığımız tek konu, bir yöneticinin çıkıp da bu konuda Lucescu ile diyalog kuramamasıdır. Hakan Şükür gibi iki kişilik koşan forvet varken bile Fatih Terim’in, Hagi’yi belli zamanlarda dışarıya aldığını Lucescu’ya anlatabilmek çok mu zordu Bu konudaki en son beklentimiz menajerlik görevini üstlenen, futbolu iyi bilen Cüneyt Tanman’dı. Ama Tanman da Lucescu ve Hagi ile kötü kişi olmamak için kaçak dövüştü. 
     Galatasaray bu kadar sakatlık problemi ve genel fiziki tahribat içinde sahaya çıkaracağı takımla Milan’ı yenebilirse emeği geçen, savaşan futbolcuların hepsini alınlarından öpmek gerekir. 
     


 SPOR 
























</TEXT>
</DOC>
