<DOC>
<DOCNO> 13033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/son/sontur01.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahnede öldü 
</HEADLINE>
<TEXT>

     Tiyatro sanatçısı Tekin Siper, rol aldığı oyun sırasında kalp krizi geçirerek yaşamını yitirdi. 
     Maçka Parkı'ndaki Levent Kırca-Oya Başar Tiyatrosu'nda sahnelenen ''Sefiller'' adlı oyunda rol alan Tekin Siper, sahnede dans ederken aniden fenalaşarak yere düştü. 
     Rol arkadaşları tarafından hemen müdahale edilerek kulise götürülen Siper'e burada kalp masajı ve suni tenefüs yapıldı. Daha sonra Alman Hastanesi'ne kaldırılan Tekin Siper'in yaşamını yitirdiği anlaşıldı. Hastane yetkilileri, Siper'in kalp krizi sonucu öldüğünü bildirdiler. Daha önce de kalp krizi geçirdiği öğrenilen Siper'in 60 yaşında olduğu ve yalnız yaşadığı belirtildi. Tekin Siper'in ani ölümü, Levent Kırca ve Oya Başar başta olmak üzere tüm rol arkadaşlarında ve tiyatroda bulunan seyircilerde şaşkınlık ve büyük bir üzüntü yarattı. Tekin Siper için Levent Kırca-Oya Başar Tiyatrosu'nda 26 Mart Pazartesi günü tören yapılacağı bildirildi. Siper'in cenazesinin aynı gün Teşvikiye Camii'nde öğleyin kılınacak cenaze namazının ardından Darıca Mezarlığı'nda toprağa verileceği kaydedildi. 




</TEXT>
</DOC>
