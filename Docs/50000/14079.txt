<DOC>
<DOCNO> 14079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sondun03.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloşeviç uzun süren pazarlıklardan sonra teslim oldu 
</HEADLINE>
<TEXT>

     Yugoslavya'nın eski Devlet Başkanı Slobodan Miloseviç, bu sabah erken saatlerde, uzun süren pazarlıklar sonucu adalete teslim oldu. 
     Sırbistan İçişleri Bakanlığı tarafından yapılan açıklamada, Miloseviç'in 24 saat süren direnişten sonra adalete teslim olduğu duyuruldu. 
     Açıklamada, önceki gece Yugoslav özel birliklerinin katılımıyla Miloseviç'in tutuklanmasına yönelik olarak başlatılan ve bu sabah saatlerinde sona eren operasyon sonucunda, Miloseviç'in ''hiç kan dökülmeden ve hiç direnişle karşılaşılmadan'' teslim olduğu ve TSİ 04.40'ta etrafı çevrili konutundan ayrıldığı belirtildi. Polis eskortluğundaki bir limuzine bindirilen Miloseviç'in doğrudan başkent Belgard'daki merkez cezaevine götürüldüğü kaydedildi. 
     Belgrad Savcılığı tarafından, görevi kötüye kullanmak ve yolsuzluk yapmakla suçlanan Miloseviç'in adalete teslim olmasıyla, evi kuşatan özel birliklerle eski devlet başkanının silahlı korumaları arasındaki 24 saatlik gerginlik de sona erdi. 
     Miloseviç'i önceki geceki ilk tutuklama girişiminin ardından direnişle karşılaşılması ve Miloseviç'in canlı teslim olmayacağının açıklamasının ardından Sırp makamları dün gece eski devlet başkanının evine giderek uzun pazarlıklar yapmıştı. 
     Slobodan Miloseviç'in kan dökülmeden adalete teslim olmasının bu pazarlıkların sonucu olduğu sanılırken, Sırp yetkililerin evde Miloseviç ile ne konuştukları basına açıklanmadı ve Sırp İçişleri Bakanı Dusan Mihailoviç, Miloseviç'in, Uluslararası Savaş Suçları Mahkemesi'ne USSM gönderilmeyeceği yönünde teminat aldıktan sonra teslim olmayı kabul ettiğini söyledi. 
     ''Radyo-Politika'' ile telefonla irtibat kuran bir Miloseviç yandaşı, yürütülen pazarlığa Devlet Başkanı Voyislav Koştunitsa'nın bizzat katıldığını ileri sürdü. 
     Miloseviç ile pazarlıkların Koştunitsa'nın ''Görevi ya da mevkisi ne olursa olsun, hiçkimse kendisini dokulunmaz sanmasın'' şeklindeki açıklamasının ardından başladığı belirtilirken, bu açıklamanın, Miloseviç'in teslim olmayı reddetmesi halinde evine yönelik bir eyleme yeşil ışık yaktığı şeklinde yorumlandığı kaydedildi. 
     Bu arada, Mihailoviç, Miloseviç evinden ayrılmadan önce duyulan 5 el ateş sesini, ''eski devlet başkanının kızının, babası evden ayrıldıktan sonra çevresine ateş açması'' olarak açıkladı. Miloseviç'in, ABD'nin USSM ile işbirliği yapılmaması halinde Yugoslavya'ya söz verilen ve ekonomisine can vermek için hayati önem taşıyan 100 milyon dolarlık ilk yardımın yapılmayacağını açıklamasının hemen ardından tutuklandığına dikkat çekiliyor. 




</TEXT>
</DOC>
