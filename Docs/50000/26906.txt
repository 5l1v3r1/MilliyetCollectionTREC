<DOC>
<DOCNO> 26906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sontur20.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullahçıların büyük bölümü Diyarbakır'da gizleniyormuş 
</HEADLINE>
<TEXT>

     İstanbul başta olmak üzere Batı'daki illerde saklanmakta güçlük çeken terör örgütü Hizbullah mensuplarının büyük bölümünün, özellikle Diyarbakır olmak üzere Güneydoğu'daki akrabalarının yanında gizlendikleri ortaya çıktı. 
     Emniyet Müdürlüğü yetkililerinden edinilen bilgiye göre, İstanbul Beykoz'da düzenlenen ve örgüt elebaşı Hüseyin Velioğlu'nun ölü, üst düzey 2 sorumlunun sağ olarak yakalandığı operasyon sonrası, ülke genelinde terör örgütü Hizbullah'a yönelik operasyonlar yoğunlaştırıldı. Son zamanlarda Diyarbakır'da düzenlenen operasyonlarla yakalanan örgüt tetikçilerinden bazılarının, sorgularında önemli bilgiler verdikleri belirtildi. 
     Yakalanan terör örgütü Hizbullah mensuplarının verdiği ifadeler ve elde edilen bilgilerde, örgüt mensuplarının Batı illerinde saklanmakta güçlük çektiklerinin ortaya çıktığını belirten yetkililer, örgüt mensuplarının, başta Diyarbakır olmak üzere Güneydoğu'da saklandıklarını söylediler. Yetkililer, şöyle konuştular 
     ''Terör örgütü Hizbullah mennsupları, Batı illerinde saklanmakta güçlük çekiyorlar. Bu nedenle başta Diyarbakır olmak üzere Güneydoğu'da akrabalarının, arkadaşlarının yanında gizleniyorlar. Örgüt mensuplarının yakalanması amacıyla operasyonlarımız aralıksız sürüyor.'' 
     Bu arada, bir süre önce Diyarbakır'da düzenlenen operasyonda yakalanan ve DGM'ce tutuklanan Veysi Şanlı, Ömer Akgül, Mahmut Tetik ve Bedran Selamboğa'nın, yeniden sorgulanmaları amacıyla Emniyet Müdürlüğü Terörle Mücadele Şube Müdürlüğü'ne götürüldükleri öğrenildi. Diyarbakır'da, 1 Haziran'da düzenlenen operasyonda 10 kişi yakalanmış ve bunlardan 1 kadınla, daha sonra hamal oldukları öğrenilen 5 kişi serbest bırakılmıştı. Operasyonda, eski Diyarbakır Emniyet Müdürü Gaffar Okkan ve 5 polisin şehit edildiği saldırıda kullanılan 5 kalaşnikof ele geçirilmişti. 







</TEXT>
</DOC>
