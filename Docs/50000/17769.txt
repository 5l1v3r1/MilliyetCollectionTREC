<DOC>
<DOCNO> 17769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/spor/spo05.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
MUTLU RİZİKOLU 
</HEADLINE>
<TEXT>

Slovakya'daki Avrupa Şampiyonası'nda bugün podyuma çıkacak olan ünlü haltercimiz, sağ bileğindeki sakatlığı nedeniyle sıkıntılar yaşıyor 
     CEMAL ERSEN 

     SİDNEY'de ikinci olimpiyat şampiyonluğunu kazandıktan sonra Avrupa Şampiyonası'nda ilk resmi yarışmaya çıkacak olan Halil Mutlu'yu sağ bileğindeki ciddi sakatlığı düşündürüyor. Olimpiyat sonrası uzun bir tedavi dönemi geçirmesine rağmen, tendonlarındaki zedelenme nedeniyle istediği çalışma temposunu bulamayan şampiyon haltercimiz, koparmada riske girmeyecek. Altın madalyayı garanti görürse, silkmede Dünya rekoru deneyecek. 
     MUTLU, "Ağrılar özellikle koparmada rahatsızlık veriyor. Bir gün çalışıp, bir gün dinlenerek buraya geldim. Koparmada 125 kiloyla başlayacağım. Duruma göre 130 kilo benim için yeterli olabilir. Silkmede ise 155 kiloyu başlangıç olarak düşünüyorum. Altın madalyayı garantilersem, Dünya rekoru deneyebilirim" dedi. Mutlu ile birlikte mücadele verecek olan Sedat Artunç ise, "Kürsüde yer bulursam, bu benim için büyük başarı" diye konuştu. 
     
Halterde start günü      40. Erkekler, 17. Bayanlar Avrupa Halter Şampiyonası bugün Slovakya'nın Trencin kentinde start alıyor. İlk gün 56 kiloda Dünya ve Olimpiyat şampiyonu haltercimiz Halil Mutlu ile Sedat Artunç TSİ 18.30'da podyuma çıkacak. Bayanlar 53 kiloda Emine Bilgin de TSİ 16.00'da güçlü rakipleri arasından sıyrılmaya çalışacak. Erkeklerde 34 ülkeden 141, bayanlarda ise 22 ülkeden 79 sporcunun katıldığı şampiyona pazar yapılacak müsabakalarla sona erecek. 
     



 SPOR 



























</TEXT>
</DOC>
