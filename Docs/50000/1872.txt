<DOC>
<DOCNO> 1872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sondun13.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosnalı Sırp lider Plavsiç hafta ortasına kadar erkeklerin kaldığı cezaevinde tutulacak 
</HEADLINE>
<TEXT>

     Bosnalı Sırpların eski devlet başkanı Biljana Plavsiç, kendi isteğiyle geldiği Hollanda'nın Lahey kentinde 
     Uluslararası Savaş Suçları Mahkemesi'nin USSM karşısına çıkmasının ardından, hafta ortasına kadar erkeklerin kaldığı cezaevinde kalacak. 
     USSM'den yapılan açıklamada, savaş suçlusu olduğu gerekçesiyle yargılanan 70 yaşındaki Plavsiç'in, 35 erkek mahkumun kaldığı Scheveningen cezaevinde tutulacağı belirtildi. 
     Plavsiç ile ilgili kararın, dün gece, mahkeme başkanı Claude Jorda, USSM Başsavcısı Carla Del Ponte ve Plavsiç'in avukatı Krstan Simiç arasında yapılan toplantıda karara bağlandığı ve Plavsiç'in yeniden mahkemeye çıkacağı 17 Ocak Çarşamba gününe kadar burada kalacağı bildirildi. 
     Avukat Simiç, gazetecilere yaptığı açıklamada, Plavsiç'in cezaevi koşullarını ''biraz iç karartıcı'' bulduğunu söyleyerek, ''Avrupa'nın hiçbir yerinde bir kadın erkek cezaevinde tutulmuyor'' dedi. Biljana Plavsiç, dün USSM'deki ilk duruşmasında, kendine yöneltilen soykırım, insanlık ve savaş suçları işlediğine dair 9 suçlamayı reddederek, masum olduğunu savunmuştu. Plavsiç, Bosna'da 1992 ve 1995 arasındaki savaşta soykırım, insanlık ve savaş suçu işlemekle suçlanıyor, ancak USSM'nin arananlar listesinde bulunmuyordu. 




</TEXT>
</DOC>
