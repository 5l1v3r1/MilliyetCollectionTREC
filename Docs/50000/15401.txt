<DOC>
<DOCNO> 15401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/soneko18.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD ekonomi krizi değerlendirdi 
</HEADLINE>
<TEXT>

     Merkezi Paris'te bulanan OECD'nin aylık dergisinde çıkan bir makalede, Türkiye'deki ekonomik krizin nedenlerine geniş yer ayrıldı. 
     OECD Ekonomi Servisi'nin Türkiye uzmanı Alexandra Bibbee tarafından kaleme alınan yazıda, Türkiye'deki zayıf bankacılık sisteminin ve sıcak para akışına fazla itimat etmenin güven krizinin ortaya çıkmasında etkili olduğu ifade edildi. 
     Dergide çıkan makalede, şu andaki en önemli sorunun ''dengeli ve düzenleyici bir süreci başlatmak'' ve para sistemindeki çöküş sonrası,''TL cinsinden yatırım araçlarından çıkışı engellemek'' olduğu bildirildi. OECD Türk uzmanının yazdığı makalede, yeni stratejinin, ne kadar etkili olursa olsun, kaybedilen güven yüzünden, yüksek riskler ve yüksek maliyetlerle karşılaşmasının kaçınılmaz olduğu görüşü dile getirildi. 
     Türkiye'de yöneticilerin tek seçeneğinin, makro ekonomik politikalarla, ekonomik zararları sınırlamak olduğu belirtildi ve bunun için banka sisteminin sorunlarını çözmek, yapısal reformları uygulamak ve özelleştirme programlarına devam ederek, piyasada güvenin tekrar tesis edilmesini sağlamak olduğu ifade edildi. Makalede, bu reformları yaparken sosyal dayanışma ve birliğin önemi de vurgulandı ve AB'ye katılım isteğinin de bu aşamada olumlu faktör oynayabileceği bildirildi. Yapısal reformların dışında, kronik bütçe açığıyla ortaya çıkan enflasyon yüzünden, kaynakların yatırımlar için etkili bir biçimde finans sağlamasını da engellediği ifade edildi. 



</TEXT>
</DOC>
