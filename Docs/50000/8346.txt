<DOC>
<DOCNO> 8346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sondun04.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Arif Mardin'e Grammy Trustees ödülü 
</HEADLINE>
<TEXT>

     Tanınmış Türk müzik yapımcısı Arif Mardin, ''yaşamı boyunca müzik sanayiine yaptığı katkılardan ötürü'' Los Angeles'ta düzenlenen galada Grammy özel liyakat ödülü olan ''Trustees'' ödülünü aldı. 
     Mardin'e ödülü, Amerikan Ulusal Plak Kayıt, Sanat ve Bilim Kurumu yönetimi tarafından verildi. ''Trustees''ödülü, plak kayıt sanayiine, şarkı söylemenin dışında önemli katkılarda bulunan kişilere veriliyor. 
     Arif Mardin ödül töreninde yaptığı konuşmada, kısa hayat hikayesini anlattı ve kendisine layık görülen ödüle teşekkür etti. 
     ''Caz benim ilk aşkımdı. Annem, ben daha 10 yaşındayken ilk Duke Ellington plağını hediye etmişti'' diyen Arif Mardin, ''Burs alarak nasıl eşi Latife Mardin ile birlikte Amerika'nın Boston kentine geldiklerini, eşinin önerisiyle 1962 yılında New York taşındıklarını ve Nasuhi Ertegün'ün yardımıyla 'Atlantic Records' plak şirketinde iş bulduğunu'' anlattı. Arif Mardin konuşmasında ''Amerika'nın en büyük sesleriyle çalıştığını'' da hatırlattı ve hepsine teşekkür etti. 
     Amerikan plak sanayii çevreleri tarafından çok iyi tanınan Arif Mardin'in birlikte çalıştığı kişiler arasında Bee Gees, Barbara Streisand, Bette Midler, Dusty Springfield, Aretha Franklin, Willie Nelson, Roberta Flack, Brandy, Diana Ross, Jewel ve Ringo Starr gibi ünlü isimler bulunuyor. Arif Mardin halen Atlantic Records plak şirketinin kıdemli başkan yardımcısı görevini yürütüyor. 




</TEXT>
</DOC>
