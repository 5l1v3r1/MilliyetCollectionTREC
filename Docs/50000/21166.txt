<DOC>
<DOCNO> 21166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/soneko09.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler IMF İcra Direktörleri Kurulu toplantısında 
</HEADLINE>
<TEXT>

     Türkiye'nin uygulamaya başladığı ve niyet mektubu şeklinde IMF'ye verilen yeni ekonomik programın, yarın yapılacak IMF İcra direktörleri Kurulu'nda ele alınması bekleniyor. 
     Ek mali destek kapsamında verilecek 3.9 milyar dolarlık ilk dilim para ise niyet mektubunun İcra Direktörleri Kurulu'nda onaylanmasından sonra gelecek. 
     IMF ve Dünya Bankası'nda gelecek mali destek, bütçeye kaynak olarak girecek. IMF ve Dünya Bankası, Türkiye'ye bu yıl sağlanacak yaklaşık 15 milyar dolarlık kaynağın nerede kullanacağına karışmazken, Türk hükümeti, belirleyeceği öncelikler çerçevesinde bu krediden yararlanacak. 
     Bu çerçevede 3.9 milyar dolarlık ilk dilim para, TBMM'de kabul edilen ve Cumhurbaşkanı Ahmet Necdet Sezer'in onayına sunulan Bankalar ve Telekom yasalarının çıkıp, programın yarın IMF İcra Direktörleri Kurulu'nda onaylanmasından sonra Türkiye'ye gelecek. 
     Program uyarınca IMF ve Dünya Bankası bu yıl Türkiye'ye, 10 milyar doları yeni, 5 milyar doları da önceki anlaşmalardan olmak üzere yaklaşık 15 milyar dolar tutarında mali yardımda bulunacak. Yeni gelecek ek mali desteğin 8 milyar dolarını IMF, 2 milyar dolarını ise Dünya Bankası sağlayacak. 
     Dünya Bankası'nın vereceği paranın 1.2 milyar doları, özel yapısal uyum kredisi olarak gelecek. Program uyarınca Haziran ayı sonuna kadar 1.1 milyar doları Dünya Bankası'ndan olmak üzere IMF ve Dünya Bankası, Türkiye'ye toplam 6 milyar dolar kredi verecek. 
     IMF İcra Kurulu'nun yarın yapacağı toplantıda, Türkiye'nin programını onaylaması durumunda, açılacak kredinin ilk dilimi hemen serbest bırakılacak. Bu çerçevede kredilerin ilk taksidinin bu hafta içinde Türkiye'ye ulaşması bekleniyor. 
     







</TEXT>
</DOC>
