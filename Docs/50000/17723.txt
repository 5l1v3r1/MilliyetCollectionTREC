<DOC>
<DOCNO> 17723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/ekonomi/eko02.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuda her gün iki saat grev 
</HEADLINE>
<TEXT>

Türk - İş, hükümetin sıfır zam teklifinde ısrarı etmesi üzerine kamu işyerlerinde daha grev süreci gelmeden her gün bir ya da iki saat iş durdurup tepki gösterecek 
     ATİLLA ÖZSEVER 

     Hükümetin yaklaşık 450 bin kamu işçisine ilk altı ay için sıfır zam teklifinde ısrar etmesi, Türk - İş’i sertleştirdi. Türk - İş Genel Başkanı Bayram Meral, "Bunlar işçiyi gözden çıkarmış. Biz de gereken tepkiyi göstereceğiz. Grev süreci başlamasa bile her gün bir ya da iki saat işi durdurup grev yapacağız" dedi. 
     Türk - İş Başkanı Bayram Meral, Devlet Bakanları Kemal Derviş ve Mehmet Keçeciler ile Antalya’da bir araya geldi. Daha sonra üçlü, kamu sözleşmeleri için de özel bir görüşme yaptı. 
     
     Eski ücrete eşel mobil 
     Hükümet kanadı, Ocak - Temmuz 2001’i kapsayan ilk altı aylık dönem için herhangi bir zam önermiyor, yani sıfır zam teklif ediyor. Temmuz 2001’den itibaren de aylık eşel mobil sistemine uygun enflasyon oranı kadar zam öneriyor. 
     Bayram Meral, görüşmelerle ilgili şu bilgiyi verdi "Aslında hükümet eski ücret üzerine eşel mobili uygulamak istiyor. Temmuz - Aralık 2000 döneminde gerçekleşen yüzde 18’lik zammı da, ücretlere yansıtmadan 2002 yılında fark olarak vermek istiyor. Kabul etmemiz kesinlikle mümkün değil. Bunların dünyadan haberi yok. Hem devalüasyon hem de başta akaryakıt olmak üzere başımıza yağan zam bombardımanından ücretlerimiz iyice eridi. 
     Kendilerine aynen şunları söyledim Bankaları soydurttunuz, devleti soydurttunuz. Hesabını halka ödetiyorsunuz. Böyle bir ortamda sıfır zam teklif dahi edilemez. Bedelini ağır ödersiniz. " 
     
     Eylem kararı yakında 
     Meral, önümüzdeki günlerde Türk - İş Başkanlar Kurulu’nu toplayıp eylem kararını kesinleştireceğini söyledi. Kamudaki bazı işyerlerinde 60 günlük görüşme süresi tamamlandı. Anlaşma sağlanamaması halinde uyuşmazlık zaptı tutulacak. 
     Resmi arabulucu aşamasında da uzlaşma sağlan sağlanmazsa grev yolu gözüküyor. Türk - İş, bu süreci beklemeden bir - iki saatlik grevlerle tepkisini gösterecek. 
     
Kıdem tazminatı fonu geliyor      Çalışma ve Sosyal Güvenlik Bakanı Yaşar Okuyan, İşsizlik Fonu gibi, "Kıdem Tazminatı Fonu" kurulacağını bildirdi. 
     Bakan Yaşar Okuyan Antalya’da yaptığı açıklamada, kıdem tazminatları konusunda, hem işçi, hem de işveren arasında büyük sorular yaşandığını belirterek, işçilerin kapanan iş yerleri nedeniyle, kıdem tazminatlarını alamadıklarını, işverenlerin de bu miktarların kendilerine büyük yük getirmesinden dolayı yakındıkarını söyledi. 
     Bakan Okuyan, İş Güvencesi Yasa Tasarısı ile ilgili işçi ve işveren tarafların görüşü alınarak Kıdem Tazminatı Fonu kurulması için çalışmalar başlatıldığını söyledi. 
     



 EKONOMİ 


















</TEXT>
</DOC>
