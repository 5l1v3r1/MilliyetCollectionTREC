<DOC>
<DOCNO> 20555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sonspo14.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür "Galatasaray, bonservis ücretinde zarara uğradı" 
</HEADLINE>
<TEXT>

     İnter'in ve Türk Milli Takımı'nın yıldız futbolcusu Hakan Şükür, ''Eğer söylenen rakamsa, Galatasaray, bonservis ücretinde zarara uğradı'' dedi. 
     Hakan Şükür, İnter ile Galatasaraylı yöneticiler arasında belirlenen bonservis ücreti konusunda bilgisi olmadığını, bunun iki kulübü ilgilendirdiğini söyledi. Hakan, ''Ben Galatasaray'da iken 20-22 milyon dolar olacağı söyleniyordu. Bu eğer 16 milyon marka indirildiyse Galatasaray zarara uğramış demektir. Hele bunun Emre ve Okan'ın da bonservisleriyle birlikte olduğu iddiası doğruysa, bu çok yanlış ve ayıptır'' diye konuştu. 
     İnter Kulübü ile 1 yılı uzatmalı olmak üzere 2 yıllık daha sözleşmesinin olduğunu ifade eden Hakan Şükür, şunları söyledi 
     'Bu demektir ki en azından 1 yıl daha İnter'deyim. Galatasaraylı yöneticiler anlaştıkları Türk televizyonlarına çıkarak, İnter'in beni geri vermek istediğini, ama onların beni istemediğini iddia ediyorlar. Bir kere İnter, bana sormadan beni kimseye teklif edemez. Ve ben artık Avrupalıyım. Türkiye'de değil Avrupa'da oynamak istiyorum.'' 
     
     Emre ve Okan gelirse performansım artacak 
     Emre ve Okan'ın gelecek sezon İnter forması giyecek olmasıyla ilgili de görüşlerini açıklayan Hakan, ''Mutluluk verici. En azından yalnızlık çekmeyeceğim. Biliyorsunuz İnter'de farklı uluslardan 2'şer,3'er gruplar halinde futbolcular var. Emre ve Okan'ın gelmesiyle sosyal yaşantım ve futboldaki performansımın artacağına inanıyorum. Benim İnter'de gösterdiğim performans ve yaşantım Türk insanına olan güveni artırdı. Türk futbolcuların Avrupa'ya gelmesinde elbetteki benim de bir etkim oldu'' dedi. 
     Avrupa'dan her türlü teklife açık bir futbolcu olmasına rağmen Emre ve Okan'ın gelmesi durumunda bu teklifleri geri çevireceğini kaydeden İnterli futbolcu, şimdi kazandığının iki mislini önerseler dahi İtalya'da kalacağını dile getirdi. Hakan, ''İnter'de takım oyununun çok fazla olmadığı bir ortamdayım. Bizim stilimizde bir futbol yaratılırsa çok daha iyi bir İnter oluşur'' diye konuştu. 
     
     Milan'a gol büyüsüne devam ederim 
     Yarın oynanacak İnter-Milan Milano derbisi hakkındaki görüşlerini de açıklayan Hakan Şükür, ''Çok önemli bir maç. Beraberlik sadece Parma'ya yarıyor. İlk maçta iyi oynamamıza rağmen berabere kalmıştık.Ama bu sefer seyirci avantajımız da var. Çok güzel bir maç olacağına inanıyorum'' dedi. 
     Milan'a attığı goller ile tanınan Hakan Şükür, yarınki karşılaşmada ilk 11'de yer almayacak olmasına rağmen eğer maç içinde ilerleyen dakikalarda kendisine şans verilirse yine golünü atacağını ve ''büyüye devam edeceğini'' söyledi. 







</TEXT>
</DOC>
