<DOC>
<DOCNO> 25672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/guncel/gun01.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Batur’dan Altan ve Uluç’a ağır eleştiri 
</HEADLINE>
<TEXT>
Çeyrek aydınlar 
Enis Batur, "Kendilerine aydın diyen, aydın gibi görünmek isteyen insanlar var. Bunlar sanıyor ki, her konuda fikir yürütebilir" diyor 
     MİLLİYET İstanbul 

     Yazar Enis Batur, Tempo Dergisi’nde entelektüelliği sorgularken ünlü isimler hakkında çarpıcı açıklamalarda bulundu. Ahmet Altan ve Hıncal Uluç’u "çeyrek aydın" olarak niteleyen Batur, "Kendilerine aydın diyen, aydın gibi görünmek isteyen insanlar var. Bunlar sanıyorlar ki, her konuda fikir yürütebilir ve yol gösterebilirler" dedi. 
     Batur, çeyrek aydınların kendilerini her şeyin üstünde tuttuğunu belirterek şunları anlattı "Sakallı olan, kravat takmayan, evinde maymun besleyen, poligam yaşayan insanlar enteldir gibi karikatür bir kavram doğuyor. Toplum onlara bu yakıştırmayı yapmadı, onlar bunu istedi. Her konuyu bilmeleri beni çok şaşırtıyor." 
     
Her konuyu biliyor      Ahmet Altan’ın, Milli Güvenlik Konseyi’nden Yeni Demokrasi Hareketi’ne, kadınlara kadar her konuyu bilmesine anlam veremediğini ifade eden Batur, Altan’ı şöyle değerlendirdi "Popüler olmayı çok isteyenler var örneğin Ahmet Altan böyle biri. Ama aynı zamanda Türkiye’nin en büyük aydınlarından biri olduğunu da düşünüyor." 
     Batur’un, alabildiğine eleştirdiği Uluç ile ilgili görüşleri de şöyle "Uluç, Bilbao Sanat Müzesi’nin mimarisiyle alay edebilen bir isim. Sanat ve mimari bilgisi hiçe yakın ama o, ortalama insana komik göründüğü düşünce-sinden hareketle bunu yapabiliyor." 
     Fikir üreten ve bunların karşılığında bedel ödeyen kişinin aydın olduğunu savunan Batur, günümüz aydınlarına Aziz Nesin, Murat Belge, Yalçın Küçük’ü örnek göstererek, değişim isteyen sağcılar da olduğuna değindi. Batur, sağcı aydınlar arasında da Mehmet Şevket Eygi ve Yaşar Nuri Öztürk’ün bulunduğunu kaydetti. 
     
Neler söyledi      Hıncal Uluç Sanat ve mimari bilgisi hiçe yakın, ama bir aydın edasıyla eleştiriyor. 
     Ahmet Altan Popüler olmak isteyen biri, Türkiye’nin en büyük aydınlarından olduğunu düşünüyor. 
     Yaşar Nuri Öztürk Aydın yanları var, kendisiyle çelişiyor. 
     Mehmet Şevket Eygi Ayrıştırmak kolay değil, ama o bir sağ aydın. 
     Aziz Nesin Durumu ne olursa olsun, aydın olma fonksiyonunu yerine getiren bir isim. 
     Murat Belge Son 20 yılda eleştirilere hedef olsa bile önemli bir aydın olarak kaldı. 
     Yalçın Küçük Rizikolu seçimleri göze almış biri. 
     



 GÜNCEL 














</TEXT>
</DOC>
