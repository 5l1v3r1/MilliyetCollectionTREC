<DOC>
<DOCNO> 13687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sontur28.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Budak’ın tavrı parti içi uyumla bağdaşmadı" 
</HEADLINE>
<TEXT>

     Başbakan Bülent Ecevit, partisinin İstanbul milletvekili Rıdvan Budak’ın "Kabinede revizyon gerekiyor" sözlerini eleştirdi ve "Budak’ın tavrı parti içi uyumla bağdaşmadı" dedi. Ecevit, ara rejim lafını duymak bile istemiyorum dedi. 
     Ecevit, Başbakanlık merkez binasında düzenlediği basın toplantısında, bugün kendisini şaşırtan bir konuşma olduğunu ifade ederek, "DSP İstanbul Milletvekili Rıdvan Budak’ın konuşması, kendisinin sözleri, parti içi uyumuyla da koalisyon uyumuyla da bağdaşmayacak niteliktedir" dedi. Ecevit, Rıdvan Budak’ın yeni bir hükümet kurulmasını, yeni hükümetin de 20 üyeli olmasını istediğini anımsatarak, şöyle devam etti 
     "Eğer böyle önerileri varsa, bunları önce partimizin yetkili kurullarına getirmesi gerekir. Fakat Sayın Budak, demokratik sol kültür içinden gelmediği için anlaşılan bu tür kurallara uyma gereğini duymuyor. Çok duyarlı bir dönemden geçiyoruz. Böyle bir dönemde, tüm milletvekillerinin, konuşma ve davranışlarında çok dikkatli olmaları gerekir." 
     Ecevit, Bülent Arınç’ın ara rejim ile ilgili sözlerine ise ’ara rejim lafını duymak bile istemiyorum’ dedi. 
     Başbakan Bülent Ecevit, birçok önemli yasanın Meclis’ten çıkabileceğine inandığını bildirdi. Ecevit, bir ekonomik strateji belirlenmesi gerektiğini de kaydederek, "Hem Uluslararası Para Fonu’na IMF sunulacak olan programla uyum içinde, hem de AB’ye sunulacak ulusal programla uyum içinde bir ulusal ekonomik strateji bulmamız gerekiyor" dedi. 
     Başbakan Ecevit, Cumhurbaşkanı Ahmet Necdet Sezer ile yaptığı görüşmenin ardından, Başbakanlık merkez binasında, basın mensuplarının daha rahat çalışabilmeleri için oluşturulan platformda açıklamalarda bulundu. Cumhurbaşkanı Sezer ile yaptığı görüşmede, özellikle yasama faaliyetleri hakkında bilgi sunduğunu anlatan Ecevit, geçen yasama dönemini Türkiye’nin çok hızlı geçirdiğini anlattı. 
     Ecevit, yurtdışından gelenlerin, Avrupa Birliği AB yetkililerinin bu tempoyu, çalışma hızını hayranlıkla karşıladığını belirterek, bu yasama yılında aynı temponun yakalanamadığını söyledi. Ecevit, şöyle devam etti 
     "Fakat, Meclis’in gündeminde ivedilik taşıyan yasalar ele alındıkça aynı hızın sağlanabileceği ve sağlanması gerektiğine inanıyorum. Birçok önemli yasanın Meclis’ten çıkarılabileceğine inanıyorum. Yarın Milli Güvenlik Kurulu’nun MGK ardından Yüksek Planlama Kurulu YPK Toplantısı yapılacak. 
     Ertesi gün de Ekonomik ve Sosyal Konsey toplanacak. Üçü de çok önemli toplantılar. YPK’da ekonomik durumu, ekonomik ve sosyal koşulları ve gereksinmeleri görüşeceğiz. Kanımca bir ekonomik strateji belirlememiz gerekiyor. Hem Uluslararası Para Fonu’na IMF sunulacak olan programla uyum içinde, hem de AB’ye sunulacak ulusal programla uyum içinde bir ulusal ekonomik strateji bulmamız gerekiyor. Bu yönde bazı adımlar atılmış olacaktır diye umarım. Uluslararası alanda bu şekilde Türkiye’nin itibarının büsbütün artacağı kanısındayım." Ekonomik ve Sosyal Konsey Toplantısı’nın özellikle bu aşamada büyük önem taşıdığını ifade eden Ecevit, "çünkü böyle, ekonominin sıkıntıda olduğu bir dönemde, işçi ve işveren kesimlerinin uyum içinde çalışabilmeleri çok büyük önem taşır, değer taşır" diye konuştu. 
     Başbakan Ecevit, kendisinin 1978 yılı Haziran ayında, Başbakan iken böyle bir deneyim yaşadığına dikkati çekerek, o dönemde Türk-iş ile hükümet arasında bir toplumsal anlaşma görüşmeleri yaptıklarını ve bir anlaşmayı gerçekleştirebildiklerini anlattı. Ecevit, şunları kaydetti 
     "Ekonominin bütün dünyada bunalımdan geçmekte olduğu bir dönemde çok olumlu sonuçlarını alabildik. Ekonomik ve Sosyal Konsey’de de benzer bir ortamın sağlanabileceğini diliyorum. Hemen bir sosyal, toplumsal anlaşmaya ulaşamayabilir ama o yönde bazı adımlar atılabilir. Ben inanıyorum ki, işveren kesimi de işçi kesimi de istemektedir. Buna da büyük ihtiyaç vardır." 
     




</TEXT>
</DOC>
