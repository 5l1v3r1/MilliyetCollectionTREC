<DOC>
<DOCNO> 27545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sontur17.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Emlakbank çalışanlarını anlamıyorum..." 
</HEADLINE>
<TEXT>

     Devlet Bakanı Kemal Derviş, takas ihalesinin neticelerinin tam olarak 5-10 gün içinde belli olacağını söyledi. 
     Derviş, kamu bankalarının görev zararlarını ortadan kaldırmaya ve bazı fonları tasfiyeye yönelik yasa tasarısının görüşmelerine katılmak için geldiği TBMM'de gazetecilerin sorularını yanıtladı. 
     Derviş, iç borç takas ihalesinin piyasaya yansımaları konusundaki bir soruyu yanıtlarken, bunun çok önemli bir operasyon olduğunu belirterek, şunları söyledi 
     ''Herşeyin yerli yerine oturması lazım. Her banka ona göre kendini yeniden ayarlıyor. Döviz durumunu, her durumu gözden geçiriyor. Bunun neticeleri 5-10 gün içinde belli olur tam olarak. Oldukça yüksek miktarda bir operasyon, dolayısıyla piyasaya yansıması da birkaç gün alacak. 
     Biliyorsunuz, her derde deva değil bu takas. Yapılması gereken yararlı birşey. Ama netice alınması için birçok diğer şeylerin de birarada yapılması gerekir.'' 
     Bakan Derviş, bir başka soru üzerine de, borçlanma programının bugün açıklanacağını ifade ederek, ''Bunun da bir yararı olacak'' diye konuştu. 
     Emlakbank'a ilişkin yasal düzenleme nedeniyle bu bankadan 20 trilyon liraya yakın mevduat çekilişi olduğu yolundaki iddiaların hatırlatılması üzerine Derviş, ''Kapatılma değil birleşme bu. Her türlü mevduat zaten devletin garantisindedir. Böyle bir şey yok'' karşılığını verdi. 
     Derviş, bir başka soru üzerine de Emlakbank çalışanlarının özlük haklarının kaybının sözkonusu olmadığını belirterek,''Emlakbank çalışanlarını anlamıyorum. Hak kaybı sözkonusu değil, tam tersine...'' diye konuştu. 
     







</TEXT>
</DOC>
