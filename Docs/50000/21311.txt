<DOC>
<DOCNO> 21311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/yasam/yas02.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mucize kurtuluş 
</HEADLINE>
<TEXT>

Sevgilisine kızıp trenin önüne atlayan genç kız, ayağı kayınca kurtuldu. Onu kurtarmaya çalışan sevgilisi ise trene takılıp sürüklendi ama o da ölmedi... 
     EYÜP KELEBEK KEMAL ATLAN DHA 

     Eskişehir'de Osman Şen adlı çılgın bir genç, tartıştığı sevgilisi Ayşe Taş'ın intihar etmek için trenin önüne atlamasına kayıtsız kalmayıp peşinden gitti. Trenle raylar arasındaki boşlukta kalan Taş ile trenin yan demirlerine takılarak sürüklenen Şen, mucize eseri yaralı olarak kurtuldu. 
     
     Tartışma... 
     Orhangazi Mahallesi ESKİ Tesisleri yanındaki demiryolunda önceki gece meydana gelen olayda, demiryolu kenarında kamyonette sohbet eden 24 yaşındaki Osman Şen ile 21 yaşındaki Ayşe Taş arasında tartışma çıktı. Tartışma sonrası Taş, kamyonetten inerek Kütahya'dan Eskişehir yönüne gitmekte olan yük treninin önünde durarak, intihara kalkıştı. Sevgilisinin intihar edeceğini gören Şen, sevgilisini kurtarmak için koşmaya başladı. 
     Bu sırada Ayşe Taş, rayların arasına düştü ve hızla gelen trenin altında kaldı. Şen ise montunun lokomotifin domuzluk olarak adlandırılan ön yan demirlerine takılması üzerine sürüklenmeye başladı. Yaklaşık 150 metre sürüklendikten sonra savrulan Şen, ağır yaralandı. 
     Osmangazi Üniversitesi Tıp Fakültesi Hastanesi'nde tedavi altına alınan iki sevgilinin sağlık durumlarının iyiye gittiği bildirildi. 
     



 YAŞAM 






















</TEXT>
</DOC>
