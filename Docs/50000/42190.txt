<DOC>
<DOCNO> 42190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sontur03.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de "kobra yılanı" bulundu 
</HEADLINE>
<TEXT>

     Tarih boyunca pek çok medeniyetin güç ve tıp sembolü olarak kullandığı kobra yılanının yaşadığı yerler arasına Anadolu da girdi. Türk, ABD'li ve Rus uzmanlarca yapılan araştırmalarda, Şanlıurfa'da kobra yılanının bir türünün yaşadığı ortaya çıkarıldı. Kobranın, Güneydoğu'da yaşayan bir yılan türü olan "kara yılan" ile karıştırıldığı için bölgedeki insanlarca ayırt edilemediğini belirtti. 
     Uludağ Üniversitesi Fen-Edebiyat Fakültesi Biyoloji Bölümü Öğretim Üyesi Yrd. Doç. Dr. İsmail Hakkı Uğurtaş, California Üniversitesi Omurgalı Hayvanlar Müzesi araştırmacılarından Dr. Theodore J. Papenfuss ve Rusya Bilimler Akadesi'nden Dr. Nikolai L. Orlov'un yeni yılan türleri konusunda yaptıkları çalışmalar sırasında bugüne kadar Türkiye'de görülmeyen kobra türü yılan, Şanlıurfa yakınlarında yakalandı. 
     Gece arazide yakalanan kobranın, türünün tüm özelliklerini taşıdığını belirten Uğurtaş, bilimsel adı "Waterinnesia aegyptia" olan kobra yılanının "Mısır Kobrası" veya "Siyah Çöl Yılanı" olarak adlandırıldığını söyledi. 
     Bu yılanın Mısır, İsrail, Lübnan, Suriye, Ürdün, Irak, İran, Kuveyt ve Suudi Arabistan gibi sıcak bölgelerde yaşadığını hatırlatan Uğurtaş, kobranın bu ülkelerden Türkiye'ye girerek yayılmış olabileceğini kaydetti. 
     Uğurtaş, kobranın biyolojik yapısının incelendiğini de ifade ederek, bu yılan türünün Şanlıurfa'da bulunması ve ülkemizde yaşadığının tespitinin "Russian Journal of Herpetology" adlı uluslararası Rus bilim dergisinin son sayısında da yayınlanarak bilim dünyasına duyurulacağını bildirdi. 







</TEXT>
</DOC>
