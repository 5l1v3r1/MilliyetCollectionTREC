<DOC>
<DOCNO> 38490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sontur13.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyaset dünyası, Başsavcı Kanadoğlu'nun başvurusunu tartışıyor 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu'nun AKP Lideri Recep Tayyip Erdoğan ve 6 türbanlı kurucunun üyelikten çıkarılması için Anayasa Mahkemesi'ne yaptığı başvurunun siyasetteki yankıları sürüyor. 
     Saadet Partisi Grup Başkan Vekili Veysel Candan "Bu olay göstermiştir ki Siyasi Partiler Yasası mutlaka değiştirilmelidir" dedi. Candan, Kanadoğlu'nun partiyi uyarmadan Anayasa Mahkemesi'ne başvurmasını da "Parti uyarılmadan Anayasa Mahkemesi'ne başvurulmasını manidar karşılıyoruz" diye değerlendirdi. 
     DYP Grup Başkanvekili Turhan Güven ise Erdoğan'ın parti kurucusu ve genel başkanı olamayacağının birçok kez dile getirildiğini "Anayasa'ya aykırılık var genel başkan, kurucu olman engel" denildiğini anımsattı. Güven, bunları Erdoğan'a konuyu sorduğu isimlerin de söylediğini bildirerek "Ama o beyanlara itibar etmedi. Önceden düşünülmeden verilen kararların sonucuna herkes katlanacaktır" dedi. 
     ANAP Genel Başkan Yardımcısı Bülent Akarcalı da AKP'nin zaten Tayyip Erdoğan'ın Genel Başkan olması için kurulduğu görüşünü savundu. Akarcalı, siyasete soyunan bir kişinin hem geçmişinin sağlam olması, hem de kendisiyle barışık olması gerektiğini belirterek, "Siyaset sağlam zeminlerde inşaa edilmeli. Yoksa yaptığı bina çöken müteahhitlere benzer. Partiler gecekondu gibi kurulmaz. Sağlam zemine kurmak lazım. Bu dava siyasette ciddiyetin ne kadar gerekli olduğunu gösteriyor" şeklinde konuştu. 
     Akarcalı, Erdoğan'ın bir partiye genel başkan olamayacağını daha önce bazı hukukçuların dile getirdiğine de dikkat çekerek, şunları söyledi 
     "Madem bir parti kurulmuştu, Tayyip Erdoğan'ın Genel Başkan olması şart değildi. Ülkeye hizmet etmek için illa Genel Başkan olmak mı gerekir Abdullah Gül'ü Genel Başkan yapsalardı. Tayyip Erdoğan'ı Genel Başkan yapmaları şart değildi. Siyaset her ne kadar geleceği hazırlama sanatıysa da sağlam bir geçmişe dayanmak zorundadır." 
     Başsavcı Kanatoğlu'nun türbanlı kurucuların üyelikten çıkarılması istemi konusunda ise farklı değerlendirmeler geldi. DYP'li Güven, "Türbanlıların kurucu olamayacaklarına ilişkin bir yasak yok. Bu işi hafife almaktır. Hukuk adamlarının, hukuki olmayan deyimleri hukuk metinlerinde kullanmamaya dikkat etmesi lazım" diye konuştu. 
     SP'li Candan ise istemin hukuka aykırı olduğunu savunarak, "Yasalarda olmayan bir yorumla başörtülü oldukları için kurucuların ihracını istemek hukuka aykırıdır" değerlendirmesinde bulundu. 
     DYP'li hukukçu bir milletvekili ise Merve Kavakçı olayına göndermede bulunarak, Siyasi Partiler Yasası'na göre kurucu üyelerin milletvekili seçilme yeterliliğini taşıması gerektiğini belirtti. 







</TEXT>
</DOC>
