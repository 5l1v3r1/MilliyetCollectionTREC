<DOC>
<DOCNO> 4191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/spor/ygskol.html </URL>
<DATE> 2001/01/27/ </DATE>
<TIME>  </TIME>
<AUTHOR> Doğan Koloğlu  </AUTHOR>
<HEADLINE>
Galatasaray şov yaptı 
</HEADLINE>
<TEXT>

     Doğan Koloğlu 

     Galatasaray’ın bu yıl 3 - 0 yenilip, 2 - 2 berabere kalarak Şampiyonlar Ligi’nde ona kan kusturan Sturm Graz ile özel maç yapma fikri ilginçti. Galatasaray ikinci yarıya başlarken kendisine ters düşen stildeki bu takım karşısında futbol testinden geçti. Çünkü oynanan her iki maçta da teknik direktör Osim takımının Galatasaray’ın oyununu bozmak için kafa tuttuğunu, inatçılıkla mücadele ettikleri için bu yüzden lider olarak bizim gruptan çıktıklarını söylüyordu. Bu kez Lucescu, Graz maçını Hagi, Popescu ve Tafferel’siz genç ve çok koşan bir kadro ile oynadı. Özellikle ikinci yarı rakibi perişan ettiler. Galatasaray en koşan takımı ile sahadaydı. Rakip ise eşleşmeli ve devamlı pres yaparak oynamakta ısrarcıydı. İnanılmaz oranda kart görebilecek sert girişler izledik. Emre üç kez yerde debelendi. Okan ise sert bir dirsek yedi. Onlarla farkımız bizim Hasan, Ergün, Emre ve Okan gibi süper teknik oyuncu sahip olmamızdı. 
     Galatasaray ilk yarı altı gol pozisyonu buldu. Biri de penaltıdan iki gol attı. Jardel’in golü ilginçti. Jardel’e gol için fırlaması gereken bir top atıldı ama Brezilyalı golcü o topu hiç ilgisiz yere, sol açığa doğru Ergün’e yolladı. Oradan ikinci kez, bu defa yüzü kaleye dönük pozisyonda gelen topla uzatmalı golü sağladı. Ayrıca golden sonra santraya yavaş yürüyerek geldiği için oyun başlatılamadı, hakemden sözlü ihtar aldı. 
     Graz eski Avusturya ekolünün paslaşmalarını örneklerken ikinci yarı Galatasaray Vedat ve Emre ile şahane iki pozisyonu kıl payı kaçırdı. Ama Ahmet sahalarımızda az gorülen bir vole ile golü attı. Kaleci Kerem’e bir top gelmedi desek yeridir. Grazlıların dünkü özellikleri forma reklamını tam kıçlarına yazdırmış olmalarıydı. 
     Dün ben Ümit’in forma girip 90 dakika koşmasına sevindim. Ahmet ve Vedat da bu yılki en iyi futbollarını oynadılar. Faruk da topla kaleye girerek güzel bir şov yaptı. Galatasaray komplekssiz bir lider gibi sahada yaratıcı futbolu uyguladı. 


 SPOR 

























</TEXT>
</DOC>
