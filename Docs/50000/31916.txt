<DOC>
<DOCNO> 31916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sontur09.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kucağından düşürdüğü çocuğu ölünce intihar etti... 
</HEADLINE>
<TEXT>

     Samsun'un Çarşamba ilçesinde, 40 günlük bebeğini sallarken kazayla düşürerek ölümüne neden olan anne, ahırda intihar etti. 
     Demiraslan köyünde yaşayan 23 yaşındaki Güler Yavuz, bu sabah 40 günlük bebeği Akın'ı kucağında sallarken kazayla yere düşürdü. Başı beton zemine çarpan bebek, olay yerinde öldü. Bebeğinin ölümünden kendisini sorumlu tutan ve duruma çok üzülen anne Güler, evlerinin yanında bulunan ahırın tavanına astığı iple canına kıydı. 
     Tarla dönüşü, eşinin cesedini ahırda asılı, çocuğunun cesedini ise evde bulan Salih Yavuz 24 , sinir krizleri geçirdi. Genç adamı yakınları güçlükle yatıştırdı. Akın'ın ilk çocukları olduğunu belirten gözü yaşlı baba, ''Eşim çocuğumuzu çok severdi. Hiçbir sıkıntımız da yoktu. Böyle bir şey yapacağı aklımın ucuna dahi gelmezdi. Nasıl yaptı anlayamadım. Hangisine üzüleyim. Allah kimseye böyle bir acı vermesin'' dedi. 
     
     







</TEXT>
</DOC>
