<DOC>
<DOCNO> 31569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/dunya/adun.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaşırtıcı benzerlik 
</HEADLINE>
<TEXT>

ABD Kongresi üyesi Gary Condit’in evlilik dışı ilişki kurduğu 24 yaşındaki stajyer Chandra Levy’nin ortalıktan kaybolması, Clinton’ı sarsan Lewinsky skandalını çağrıştırıyor. Tek fark, stajyerin kayıp’ olması 
     1. Levy de Lewinsky gibi stajyer 
2. Her ikisi de patron’larıyla ilişki kurdu 
3. Condit de Clinton gibi önce inkar, sonra itiraf etti 
     YASEMİN ÇONGAR Washington 

     ABD başkenti, siyasetle cinselliğin içiçe geçmesine, liderlerinin tensel zaaflarının, ailevi sorunlarının ve ahlaki bocalamalarının, kamuoyunun gözleri önünde film şeridi gibi akmasına alışkın artık. Eski Başkan Bill Clinton’ın, Monica Lewinsky adlı 19 yaşındaki Beyaz Saray stajyeri ile yaşadığı maceranın en mahrem ayrıntılarına kadar ortalığa dökülmesi, Amerikan toplumunu bu tür skandallara karşı bir bakıma "kaşarlandırdı". Artık siyasetçilerin özel hayatlarına ilişkin skandal haberleri konusunda, "yok bu kadarı da olmaz" denmiyor kolay kolay. 
     Ancak bu haberler bazen öyle ortak motifler ve çarpıcı benzerlikler içeriyor ki, alışmak bile önlemiyor şaşırmayı. 
     İşte Washington bugünlerde, basının ağzını sulandıran, ama muhtemelen perde arkasında büyük bir trajedi gizleyen böyle "tanıdık" bir haberi tartışıyor. Haberin kahramanı, kamuoyunun şu anda sadece fotoğraflarından tanıdığı 24 yaşındaki Chandra Levy. 
     
Ortak özellikler      Levy, 1 Mayıs’tan beri kayıp. Tıpkı Monica Lewinsky gibi, nüfuzlu bir Musevi ailesinden gelen, kumral saçlı, güleç yüzlü, eğitimli, politikaya meraklı bir kadın bu. Adının Lewinsky ile özdeşleştirilmesinin asıl nedeni ise, Washington’da stajyerlik yaparken evli bir siyasetçiyle cinsel ilişki yaşamış olması. 
     Levy’nin Kongre üyesi Gary Condit’le arasındaki ilişkiye bağlı bir sebeple ortadan kaybolduğu öne sürülüyor. Condit "ilişki" iddiasını ilk başta temsilcileri aracılığıyla defalarca reddetti ancak Levy’nin sırlarını, teyzesine bir bir anlattığı ortaya çıkınca, Kongre üyesi de, üçüncü polis sorgusunda nihayet ilişkiyi kabullenmek zorunda kaldı. 
     Şimdi Amerikan televizyonları her gün Levy’nin yüzünü taşıyorlar ekranlara, gazeteler de, "Condit skandalında son perde" manşetleriyle daha fazla satıyorlar. 
     
Çöplükte ceset arıyorlar      42 gündür kendisinden haber alınamayan genç stajyerin cinayete kurban gitmiş olabileceği kaygısı giderek büyüyor. 
     Gerçi olay resmen halen "suç dosyası" değil "kayıp dosyası" olarak işlem görüyor ama, Washington polisi de bir haftadır, kadavra koklamak için özel eğitilmiş köpeklerle kent civarındaki çöplüklerde ceset arıyor. 
     
Evi arandı, sıra yalan makinesinde      Washington polisi, ardında hiç iz bırakmadan kaybolan Chandra Levy’i ararken, toplam 100 kişiyi sorguya çekti. Bu kapsamda, Condit ile de üç ayrı görüşme yapan polis, Levy ile beraberliği konusundaki bilgileri ancak son görüşmede elde edebildi. Condit’in ilk başta gerçeği söylememesi, Levy’nin ailesinin tepkisini çekti ve aile, Kongre üyesinin "yalan makinası" testinden geçmesi için diretmeye başladı. 
     Condit, bunun üzerine, polisin gerekirse evini arayabileceğini, kendisinden DNA testi yapmak üzere doku örneği alabileceğini, gerek görülürse, yalan makinasına bağlanmayı da düşünebileceğini bildirdi. 
     Polis de Kongre üyesinin apartman dairesini önceki gece üç saat süreyle aradı ve numune topladı. Condit’in, "güvenilirliği tartışmalı olan ve ABD mahkemelerince kabul edilmeyen" yalan makinası testinden geçmesini de, "en azından Levy’nin ailesini rahatlatmak açısından" desteklediğini bildiren polis, şimdi Kongre üyesini bu konuda ikna etmeye çalışıyor. 
     
Clinton’ı çok eleştirmişti      Chandra Levy kayıplara karışınca, Washington’da herkesten gizli bir "aşk macerası" yaşadığı Kongre üyesi Gary Condit’in eşine sadakatsizlikleri de bir bir ortaya dökülmeye başladı. Carolyn Condit’le evli olan politikacının, Levy’den önce, Mary Ann Smith adlı bir hostesle bir yıl süreyle evlilik dışı ilişki kurduğu, bizzat hostesin açıklamalarıyla basına yansıdı. 
     Smith’e göre, Condit bu ilişki konusunda polise bilgi vermemesi için kendisine baskıda bulunmuş. Kongre üyesinin benzer bir baskıyı, Levy’e de yaparak, "Herhangi birine anlatırsan bu ilişki biter" dediğini ise, genç kadının sırdaşı ve teyzesi Linda Zamsky kamuoyuna açıkladı. 
     Condit’in özel hayatının üzerine perde çekme çabası, Clinton’ın hakkındaki skandallarla ilgili tutumunu hatırlatıyor. Clinton, Lewinsky skandalı nedeniyle görevden azledilmek üzereyken, Condit kendisini hiç desteklememişti. Temsilciler Meclisi’nin Demokrat üyelerinden Condit, o zaman, Başkan’ı en fazla eleştirenlerden olmuş, ahlakçı bir çizgi izlemişti. 
     



 DÜNYA 











</TEXT>
</DOC>
