<DOC>
<DOCNO> 48455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sontur22.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İcra için gelen avukat ile icra memurunu öldürdü.. 
</HEADLINE>
<TEXT>

     Adana'da, icraya giden bir avukat ile icra memuru, borçlu ev sahibi tarafından tabancayla vurularak öldürüldü. 
     Alınan bilgiye göre cinayet, Mirza Çelebi Mahallesi, 56. Sokak 12 numaralı apartmanın 3. katında işlendi. Obalar Caddesi'nde elektrikçilik yapan Sedat Gözüküçük, evine icra için gelen Avukat Savaş Bedir 30 ve icra memuru Hasan Fındıl 55 ile tartıştı. 
     İcra işlemlerinin yapılmasına engel olmak isteyen Sedat Gözüküçük, tartışma sırasında üzerinde bulunan tabanca ile avukat ve icra memurunu vurdu. Avukat Savaş Bedir, olay yerinde öldü. Ağır yaralanan Hasan Fındıl ise kaldırıldığı Adana Devlet Hastanesi'nde kurtarılamadı. 
     Cinayetten sonra Sedat Gözüküçük kaçtı, olay sırasında evde bulunan eşi Belgin Gözüküçük ise gözaltına alındı. 
     Avukat Savaş Bedir'in ölüm haberini alan nişanlısı Ümran Karakuş da olay yerine geldi. Mart ayında evlenmeyi planladığı nişanlısının cesedini görmek isteyen stajyer avukat Ümran Karakuş, sinir krizleri geçirdi. 
     Cinayetle ilgili soruşturmanın sürdürüldüğü, Sedat Gözüküçük'ün yakalanmasına çalışıldığı bildirildi. 
     






</TEXT>
</DOC>
