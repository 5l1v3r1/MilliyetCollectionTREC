<DOC>
<DOCNO> 19857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/son/sonspo09.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe-Galatasaray derbisinden notlar... 
</HEADLINE>
<TEXT>

     Fenerbahçe ile Galatasaray arasında yapılan derbi maçta, Şükrü Saracoğlu Stadı'nın yeni yapılan kale arkası tribünü hizmete girdi. 
     Yapımına 8 ay önce başlanan ve Galatasaray maçıyla seyircilere açılan, lise tarafındaki kale arkası tribünde, yaklaşık 10 bin Fenerbahçeli taraftar yer aldı. Yeni tribünle birlikte, Fenerbahçe-Galatasaray maçını yaklaşık 42 bin futbolsever izledi. 
     -Fenerbahçe Şükrü Saracoğlu Stadı'nın tribünleri, derbi maçta karnaval yerine döndü. 
     Maç öncesi, erken saatlerde stadı dolduran sarı-lacivertli taraftarlar, sarı-lacivert kartonlar ve bayraklarla tribün şov yaparken, istasyon tarafındaki kale arkası tribünde de, üstünde 'Fenerbahçe' yazan dev bir sarı-lacivert bayrak açtılar. 
     -Fenerbahçeli taraftarlar, açtıkları ilginç pankartlarla da ezeli rakipleri Galatasaray'a taş attılar. Sarı-lacivertli tribünlerde, ''Moskovalı aslan terbiyecileri'', ''Bu alemin babası kanaryaya sevgiler'', ''Ne yıldızları istiyorum gecenin karanlığında, ne güneşi istiyorum günün aydınlığında. Sadece senin şampiyonluğunu istiyorum Fenerbahçem'' pankartları dikkat çekti. 
     Öte yandan, küçük bir uçak da arkasına bağlı sarı-lacivert renkte ''Baba ocağına hoş geldin'' yazılı pankartla Kadıköy semalarında uçtu. 
     -Fenerbahçe Şükrü Saracoğlu Stadı'na gelen az sayıda Galatasaray taraftarı da maraton tribününde kendilerine ayrılan bölümde, takımlarını desteklemek üzere yer aldı. 
     
     -HALİL MUTLU'DAN BAYRAK ŞOV- 
     Dünya ve Olimpiyat Şampiyonu halterci Halil Mutlu, maçtan önce Fenerbahçe Şükrü Saracoğlu Stadı'nda bayrak şov yaptı. 
     Mutlu, elindeki sarı-lacivert bayrakla saha içinden tribünleri dolaştı. Mutlu'nun bu hareketi Fenerbahçe tribünlerini coştururken, milli halterci daha sonra elindeki bayrağı sahanın ortasına dikti. 
     
     -MEDYA ORDUSU İZLEDİ- 
     Fenerbahçe-Galatasaray arasında oynanacak derbi maça, iki takım taraftarlarının yanı sıra, medya mensupları da büyük ilgi gösterdi. 
     Derbi maçta 2'si İsveçli olmak üzere toplam 270 basın mensubu görev yaptı. Dev maçta, Fenerbahçe Şükrü Saracoğlu Stadı'nın 200 kişilik basın tribünü tamamen dolarken, saha içinde ise 70 foto muhabiri çalıştı. 
     Bu arada, saha dışında da çok sayıda medya mensubu görev yaparken,birçok tv kanalı, stat yakınından canlı yayınlarla izleyicilerine maç atmosferini yansıttı. Ayrıca bazı televizyon kanalları, helikopterlerle stat ve çevresini görüntüledi. 
     
     -REVİVO'YA ÖZEL TARAFTAR- 
     Fenerbahçe'nin İsrailli futbolcusu Revivo'yu izlemek için İsrail'den gelen hayranları da derbi maçı izledi. 
     İsrailli taraftarlar, stat girişinde ellerinde Revivo posterleriyle uzun süre Revivo lehine tezahürat yaparken, Fenerbahçe taraftarları da kendilerine eşlik etti. 
     Bu arada, Moskova Fenerbahçeliler Derneği'nin, Moskova'dan gelen 90 üyesi de Fenerbahçe-Galatasaray maçını izlemeye geldi. 
     
     -BASKETÇİ KUTLUAY DA MAÇTA- 
     Yunanistan'ın AEK Atina takımında forma giyen, Fenerbahçe'nin eskibasketbolcusu İbrahim Kutluay da, karşılaşmayı izlemek için İstanbul'ageldi. 
     Fenerbahçe taraftarı olan İbrahim, karşılaşma öncesi yaptığı açıklamada, Galatasaray'ı yeneceklerine yürekten inandığını ifade etti. 
     Öte yandan, yaşadığı kilo sorunu nedeniyle zaman zaman medyanın gündeminde yer alan dondurmacı Recep Usta da ambulansla Şükrü Saracoğlu Stadı'na getirildi. 
     Fenerbahçe kaşkolu takarak stada gelen Recep usta, özel bir kapıdan saha kenarına alındı. 
     
     -KADIKÖY SARI-LACİVERT- 
     Kadıköy ilçesi, dev maç öncesi adeta sarı-lacivert renklere büründü. 
     Bilet bulamayıp maça giremeyen Fenerbahçe taraftarları, özel araçlarıyla ve yaya olarak sürekli Kadıköy'de tur atıp, takımları lehine tezahürat yaptı, şarkılar söyledi. 
     
     -BİLETLERDE SORUN- 
     İstanbul'u etkisi altına alan sağanak yağış nedeniyle, taraftarların ellerindeki bazı biletlerin ıslanması, içeri girmelerinde sorun yarattı. 
     Otomatik kapılarda, biletlerdeki barkotlar ıslaklık nedeniyle okunamazken, Biletix firması, ıslanan bu biletleri değiştirdi. 
     
     -KARABORSACILAR DEVREDE- 
     Derbi maç öncesi, her zaman olduğu gibi karaborsacılar yine devredeydi. 
     Maça gösterilen olağanüstü ilgi nedeniyle, stat dışında konuşlanankaraborsacılar, ellerindeki biletleri yüksek fiyattan satmaya çalıştı.Bazı biletlerin 4-5 katı fiyatlarla satıldığı gözlenirken, güvenlik güçleri, karaborsacılara fırsat vermemek için sürekli kontrollerde bulundu. 
     
     -FENERBAHÇELİ YÖNETİCİLER MİNİBÜSLE GELDİ- 
     Karşılaşma öncesi, Fenerbahçe Burnu'ndaki kulüp binasında toplantıyapan sarı-lacivertlilerin yönetim kurulu üyeleri, daha sonra topluca bir minibüse binerek stada geldi. 
     Maçtan yaklaşık 1,5 saat önce, protokol tribününde olan başkan Aziz Yıldırım ve yöneticilere, taraftarlar sevgi gösterilerinde bulundu. 
     
     -GALATASARAYLI FUTBOLCULARA PET ŞİŞE YAĞDI- 
     Maç öncesi ısınmak için sahaya çıkan Galatasaraylı futbolculara, sarı-lacivertli taraftarlar pet şişe yağdırdı. 
     Pet şişelerin yanı sıra bir de cep telefonu sahaya atılırken, Galatasaraylı Okan, bu telefonu alarak basın mensuplarına gösterdi. 
     







</TEXT>
</DOC>
