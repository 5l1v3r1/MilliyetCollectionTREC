<DOC>
<DOCNO> 39257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sonspo19.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurobasket 2001'in açılışı, 30 Ağustos'ta Aspendos'ta yapılacak... 
</HEADLINE>
<TEXT>

     32. Avrupa Basketbol Şampiyonası Finalleri, 30 Ağustos Perşembe günü Antalya'da bulunan tarihi Aspendos Tiyatrosu'nda gerçekleştirilecek törenle başlayacak. 
     Törene, Spordan Sorumlu Devlet Bakanı Fikret Ünlü'nün yanı sıra, bazı devlet bakanları, Basketbol Federasyonu Başkanı Turgay Demirel, FIBA yetkilileri, şampiyonaya katılan 16 ülkenin temsilcileri, sponsorlar, yerli ve yabancı basın mensupları katılacak. 
     Akdeniz Çocuk Korosu'nun müzik sunumu yapacağı açılış töreninde ''Sultans of Dance'' özel gösterisi de gerçekleştirilecek. 
     Eurobasket 2001 organizasyonu kapsamında finaller öncesi 4 Eylül'de de Mydonose Showland'de Tarkan bir konser verecek. 
     
     İlk kafile yarın geliyor 
     32. Avrupa Basketbol Şampiyonası Finalleri'ne katılacak ülkelerden ilki yarın gelecek. 
     Şampiyonada Antalya'da D Grubu'nda mücadele edecek Yunanistan'nın takım kafilesi yarın Türkiye'ye gelecek. 
     Kafileler, İstanbul üzerinden maçlarını yapacakları kentlere geçecekler. 
     
     Final maçına büyük ilgi 
     Organizasyonda İstanbul'da yapılacak final maçları için biletlerin tamamı satıldı. 
     Eurobasket 2001 Organizasyon ve Lojistik Sorumlusu Emin Balcı, final maçı biletlerinin tamamının satıldığını söyledi. 
     Balcı, Antalya'da yapılacak maçlar için yüzde 70 oranında bilet satışının gerçekleştirildiğini belirterek, ''Ankara'da da yüzde 50-40 oranında satış yapıldı. Şampiyonanın başlangıcına kadar satışlar daha da artar. Şampiyonaya en büyük ilgi balkan ülkelerinden geldi. Yugoslavya, Bosna Hersek ve Slovenya'daki insanlar şampiyonaya büyük ilgi gösteriyor. Ruslar ve Almanlar da en fazla bilet talep eden insanlar oldu. Almanlar özellikle Antalya'daki maçlara büyük ilgi gösteriyor'' diye konuştu. 
     
     Çok sayıda gazeteci görev yapacak 
     Emin Balcı, şampiyonada görev yapmak üzere yerli ve yabancı gazete, dergi, televizyon ve radyo kuruluşlarından binden fazla gazetecinin akreditasyon yaptırdığını kaydetti. 
     Balcı, final maçını izleyecek basın mensuplarının sayısının ise 500'e düşürüldüğünü vurguladı. 
     
     Gönüllüler de çalışacak 
     Eurobasket 2001 organizasyonunda 350'ye yakın kişi gönüllü görev yapacak. 
     Gönüllüler, istatistik, basın, saha içi emniyet, saha dışı organizasyon, tribün düzeni ve ofis hizmetlerinde çalışacak. 
     
     Maçlar 31 Ağustos'ta başlayacak 
     32. Avrupa Basketbol Şampiyonası Final maçları da 31 Ağustos Cuma günü Ankara'da ASKİ ve Antalya'da ANFAŞ spor Salonlarında başlayacak. 
     Şampiyona, 5 Eylül'de İstanbul'da Abdi İpekçi Spor Salonu'nda çeyrek final, yarı final maçları heyecanı ile sürecek. 
     Aynı salonda 9 Eylül'de yapılacak final maçıyla Avrupa'nın en büyük takımı belli olacak. 
     Bu arada şampiyonada ilk 5 sıraya girecek ülkeler, 2002'de ABD'nin Indianapolis kentinde yapılacak Dünya Şampiyonası'na katılma hakkı kazanacak. 






</TEXT>
</DOC>
