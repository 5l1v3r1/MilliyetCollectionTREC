<DOC>
<DOCNO> 43148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/spor/spo03.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine ayıp ettik 
</HEADLINE>
<TEXT>

     MAÇIN başlama düdüğünden önce bütün stat, ABD’de yaşanan terör olayı nedeniyle saygı duruşuna davet edildi. Ancak Türk seyirciler anlamsız şekilde "Türkiye" diye tempo tutunca, Eindhoven taraftarı susmaları için bu kez seyircilerimizi protesto etti. Türk seyircisinin bu hareketi büyük tepki gördü. 
     
Maçtan önce kavga      KARŞILAŞMA öncesinde bilet bulamayan Galatasaray taraftarları ile stat çevresindeki Hollandalı taraftarlar arasında kavga çıktı. Polisler olayı büyümeden önlediler. Maçı yaklaşık üç bin civarında Galatasaray taraftarı izledi. 
     
Stat kapanmadı      GELREDOME Stadı’nın üstü istendiği zaman kapatılmasına rağmen UEFA, Türk seyircilerinin havai fişek atacağını düşünerek bu teklife yanaşmadı. Eindhoven hocası Gerets, "Çatı kapansaydı Galatasaray için daha kötü olurdu" dedi. 
     
Yönetimden destek      GALATASARAY yönetimi, PSV Eindhoven deplasmanında takımını yalnız bırakmadı. Başkan Mehmet Cansun, Asbaşkan Levent Soylu, Futbol Şubesi Sorumlusu Abdürrahim Albayrak, Özer Saracoğlu ve Bikem Ardakoç tribünde yer aldı. 
     
Paralar ödeniyor      GALATASARAY yönetimi, Fenerbahçe derbisi öncesinde yine oyuncularına ödeme yapmaya hazırlanıyor. Jardel’den gelecek parayla daha önceden kararlaştırdığı gibi Lucescu başta olmak üzere futbolculara yüklü ödemeler yapılacak. Yönetim vadesi gelen diğer borçların da bir kısmını kapatacak. 
     
Sağanak yağmur      GALATASARAYLI futbolcular üç gün içinde iki ayrı iklim yaşadılar. Malatya ile oynadıkları deplasman maçında 30 derecede ter döken Sarı - Kırmızılılar dün gece ise yaklaşık on derecelik soğuk hava ve sağanak yağmur ile karşılaştılar. 
     
Bülent cezalı      BÜLENT Korkmaz 26 Eylül’de Fransa’da oynanacak Nantes maçında forma giyemeyecek. Sarı - Kırmızılı oyuncu üst üste gördüğü üçüncü sarı kart nedeniyle bir maç ceza alacak. 
     
Ergün sakatlandı      SARI - Kırmızılılar’ın orta sahadaki başarılı ismi Ergün’ün, maçta bileğinden sakatlandığı bildirildi. Yıldız futbolcunun durumu bugün belli olacak. Galatasaray, bugün İstanbul’a dönüp, Fenerbahçe karşılaşmasının hazırlıklarına başlayacak. 
     
Nasıl oynadılar      MONDRAGON 
     Kötü günündeydi. Yan toplarda zaafı yine ortaya çıktı. Hava toplarını seyretti. Kendine olan güveni azdı. 
     
     CAPONE 
     Sağ kanadı iyi kullanamadı. Topu sürekli havalandırdı. Adamını çok kaçırdı. Vasatı bir türlü aşamadı. 
     
     EMRE 
     İyi mücadele etti. Ama ikinci golde yerini kaybetti. Zaman zaman hata yapmasına rağmen maçtan hiç kopmadı. 
     
     B.BÜLENT 
     Çok hırçın oynadı. Gereksiz sarı kart gördü. Bu kez gününde değildi. Özellikle ilk yarı çok hata yaptı. 
     
     HAKAN 
     Rommedahl karşısında zor duruma düştü. Lucescu onu değiştirmekte geç kaldı. Oyuna konsantre değildi. 
     
     SERGEN 
     Dura dura oynadı. Ancak topla yine etkiliydi. Orta sahaya yeterince yardım edemedi, geri dönemedi. 
     
     SUAT 
     O da takımının kötüleri arasındaydı. Bir türlü oyunu kontrol edemedi. Yaptığı pas hataları dikkati çekti. 
     
     ERGÜN 
     Kopuk kopuk oynadı. Zaman zaman kötü, zaman zaman da başarılı hareketleriyle dikkati çekti. 
     
     HASAN ŞAŞ 
     Çok koştu, iyi mücadele etti. Formasını teriyle ıslattı. Rakip savunmayı oldukça sıkıntıya soktu. 
     
     BERKANT 
     Hiçbir varlık gösteremedi. Çok zayıf kaldı. Pozisyona giremedi. Forvette Ümit’le uyum sağlayamadı. 
     
     ÜMİT KARAN 
     Çok ofsayta düştü. İkinci yarının başında kritik bir gol kaçırdı. Rakip savunmayı yıprattı, golünü de attı. 
     
     BÜLENT AKIN 
     Çok pas hatası yaptı. Beklenen dinamizmi getiremedi. Hep geriye oynaması Lucescu’yu sinirlendirdi. 
     
     MENDEZ 
     Yine temiz oynadı. Hakan’ın hatalarını yapmadı. Soğukkanlıydı. Form grafiğindeki yükseliş devam ediyor. 
     
     ARİF 
     Forvete canlılık getirdi. Kanatlara sarkmaya çalıştı. Ama bu durum beraberlik sayısı için yeterli olmadı. 
     
Nantes fırtınası      GALATASARAY’IN yer aldığı D Grubu’nda dün gece oynanan diğer maçta grubun flaş ekibi Fransız Nantes, İtalyan Lazio’yu deplasmanda 3 - 1 yenerek büyük bir sürprize daha imza attı. Roma’da oynanan karşılaşmada Nantes’ın gollerini 3. dakikada Fabbri, 63. dakikada Armand ve 86. dakikada Ziani kaydetti. Grupta son sıraya demir atan Lazio’nun tek golü ise 6. dakikada Couto’dan geldi. 
     



 SPOR 























</TEXT>
</DOC>
