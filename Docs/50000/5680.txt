<DOC>
<DOCNO> 5680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/ekonomi/eko01.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergiye af gibi kolaylık 
</HEADLINE>
<TEXT>

Bakanlar Kurulu, sanayi ve ticarette yaşanan kriz gerekçesiyle zor durumdaki vergi mükelleflerinin borçlarının düşük faizle taksitlendirilmesini kararlaştırdı 
     ANKARA Milliyet 

     Bakanlar Kurulu'nun dünkü toplantısında sanayi, ticaret ve tarım kesiminin sorunlarının hızla değerlendirilmesi ve çözüm bulunması için altı bakandan oluşan bir komisyon kurulmasına karar verildi. Ayrıca, toplantıda, vergi borçlarını ödeyemeyen veya ödemekte güçlük çeken vergi mükelleflerin borçlarının faiz oranları düşürülerek takside bağlanması kararlaştırıldı. 
     Devlet Bakanı Tunca Toskay, Bakanlar Kurulu çıkışında yaptığı açıklamada, toplantıda vergi borçlarını ödeyemeyen veya ödemekte güçlük çeken vergi mükelleflerine ödeme kolaylığının getirilmesinin de gündeme geldiğini belirtti. Maliye Bakanı Sümer Oral tarafından anlatılan bakanlıkça yapılan çalışmaların kurulda benimsendiğini aktaran Toskay, "Ana para ve faizler, daha makul düzeye indirilmek kaydıyla ana paraların, ana vergi borçlarının yani matrahın vergi borcunun ödenmesi taksite bağlanacak" diye konuştu. 
     
     Yeni kurul oluştu 
     Bakanlar Kurulu'nda ayrıca, "kara çarşamba"nın ardından kurulan Reel Sektörün Sorunları Komisyonu’, yeniden kuruldu. Toskay, toplantıda ticaret, sanayi ve özellikle tarım kesiminin sorunlarının ele alındığını belirtirken, sektörün sorunlarının ivedi olarak değerlendirilmesi ve çözüm bulunması için altı bakandan oluşan bir komisyon kurulduğunu bildirdi. Kurul bu sektörlerin sorunlarına ilişkin somut teklif ve çözümler üretecek. Bakanlar Kurulu'na sunacak komisyon şu isimlerden oluştu Başbakan Yardımcısı Hüsamettin Özkan, Hazine’den sorumlu Devlet Bakanı Recep Önal, Dış Ticaretten sorumlu Devlet Bakanı Tunca Toskay, Tarım Bakanı Hüsnü Yusuf Gökalp, Maliye Bakanı Sümer Oral, Sanayi ve Ticaret Bakanı Ahmet Kenan Tanrıkulu. 
     
     


 EKONOMİ 














</TEXT>
</DOC>
