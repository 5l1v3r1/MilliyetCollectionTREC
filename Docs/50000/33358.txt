<DOC>
<DOCNO> 33358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/sontur02.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gemlik'te orman yangını....100 hektar orman kül oldu.. 
</HEADLINE>
<TEXT>

     Bursa'nın Gemlik ilçesine bağlı Kurşunlu beldesi yakınlarında çıkan ve yaklaşık 100 hektarlık alana zarar veren yangının büyük ölçüde kontrol altına alındığı bildirildi. 
     Bursa Orman Bölge Müdürü Tevfik Dedebaş, Kurşunlu'nun Gençali köyü yakınlarında geniş bir alanı tehdit eden yangının genişlemesinde önemli rol oynayan tehlikeli unsurların ortadan kalktığını söyledi. 
     Havanın kararması nedeniyle uçakların havadan söndürme çalışmalarına ara vermek zorunda kaldığını kaydeden Dedebaş, ''Helikopter ve uçaklar gün ışımasıyla birlikte çalışmalara yeniden katılacaklar. Yangın büyük ölçüde kontrol altına alındı. Ekiplerimiz karadan yoğun bir şekilde söndürme çalışmalarını sürdürüyor. Rüzgar aleyhimize yön değiştirmezse, yangını sabaha dek söndürebiliriz'' dedi. 
     Dedebaş, yangında şimdiye kadar 60 hektar ''fıstık çamı ağaçlandırma sahası'' ile 40 hektar fundalık olmak üzere toplam 100 hektarlık alanın zarar gördüğünü sözlerine ekledi. 






</TEXT>
</DOC>
