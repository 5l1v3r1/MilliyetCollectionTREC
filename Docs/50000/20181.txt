<DOC>
<DOCNO> 20181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/soneko24.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 2. seans böyle geçti... 
</HEADLINE>
<TEXT>

     İMKB Ulusal-100 Endeksi, 1. seansa göre 398.49 puan artışla 2. seansı 12,727.95 puandan tamamladı. 
     Hisse senetleri ortalama yüzde 3.23 oranında değer kazandı. Ulaştırma Bakanı Enis Öksüz'ün Telekom ile ilgili açıklamaları, 2. yarıda Borsa'yı yeniden hareketlendirirken Endeks, dalgalı bir seyir izledi. 12,264 puan seviyesinde dengeli açılan seansın ilk yarısında yatay bir seyir izleyen Endeks, Bakan Öksüz'ün, Telekom'un özelleştirilmesiyle ilgili görüş ayrılığı bulunmadığı yönündeki açıklamasıyla hızla yükselişe geçti. İlk bir saat 12,793 puanla geçildi. 
     İkinci yarının başlarında en yüksek 12,814 puanı gören Endeks, bu kez hızlı kar realizasyonlarıyla geri döndü. 12,500 puan seviyelerine kadar gevşeyen piyasa, son dakikalardaki hızlı tepki alımlarıyla yeniden toparlandı. Ulusal-100 Endeks, 12,727.95 puandan günü tamamladı. 
     Hisse senetlerinin günlük değer artışı ise yüzde 4.30 olarak gerçekleşti. Kapanışta mali endeks 557.28 puan artışla 18,083.93 puana, sınai endeksi 244.23 puanlık artışla 9,556.70 puana, hizmet endeksi de 287.83 puanlık artışla 7,598.08 puana yükseldi. Böylece mali grup hisseler ilk seansa göre ortalama yüzde 3.18, sınai gurubu hisseler yüzde 2.62, hizmet gurubu hisseler de yüzde 3.94 oranında değer kazandı. 2. seansta işlem gören toplam 302 hisse senedinden 172'si değer kazandı. 58 hisse senedi değer yitirirken, 72 hissenin fiyatında ise değişiklik olmadı. Seansta 402 trilyon 329 milyar 14 milyon liralık işlem hacmi oluştu. İki seansın işlem hacmi toplamı da 701 trilyon 641 milyar lira olarak gerçekleşti. 2. seansta Yapı Kredi Bankası, Vestel, Garanti Bankası, Doğan Holding ve Koç Holding en yoğun işlem gören hisseler oldular. 







</TEXT>
</DOC>
