<DOC>
<DOCNO> 7470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/ekonomi/aeko.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü markaların stokları hemen hemen tükendi 
</HEADLINE>
<TEXT>
1 ALANA 1 BEDAVA 
Şubatta indirim oranları yüzde 70’lere kadar çıktı. Bazı ünlü markalar yüzde 50 indirimin yanında bir ürüne bir de bedava’ kampanyası da yürütüyor 
     ESRA AKIN, İPEK ÖZENÇ 

     Geç gelen kış, indirim sezonunu hem erken açtırdı hem de oranların yüksek tutulmasına neden oldu. Aralıkta başlayan indirimli satışlar şubat sonuna kadar devam edecek. Yüzde 30 dolaylarında başlayan indirim oranları yüzde 70’e kadar çıktı. Mağazalar gelmeyen kışın gazabından indirimli satışlarla kurtuldular. Birçok firmanın stokları tükenmek üzere. 
     Tüketicilerin yoğun ilgi gösterdiği indirimlerde Benetton, Beymen ve Sisley stoklarını tamamen tüketti. 
     YKM tüm sonbahar - kış giyim ürünlerini alan müşterilerine, yaptıkları alışveriş tutarı kadar bedava alışveriş yapma imkanı sağlıyor. 
     Yargıcı, tişört, erkek gömlek ve kadın şalında indirim oranını yüzde 70’e çıkarırken, Deri Show bazı deri tasarımları dışında tüm tekstil ürünlerinde yüzde 50 - 70 arasında indirim yapıyor. 
     
Artık pahalı değiller      Pahalılığıyla dikkat çeken DKNY’de bile fiyatlar yarı yarıya düşmüş durumda. Home Stor’da da yarı fiyatına satışlar devam ediyor. 
     Laura Ashley’nin kadın ve kız çocuk giyiminde yüzde 70’e varan indirimlerinin yanı sıra ev ürünlerinde yapılacak her 200 milyonluk alışverişlerde müşterilere 50 milyonluk çek hediye ediyor. 
     Mudo Collection yeni sezonu açmasına rağmen kış sezonu ürünlerindeki indirimlerine devam ediyor. Mudo tüm ürünlerde yüzde 40 ile yüzde 50 arasında indirim yapıyor. 
     Derimod’da da yapılan yüzde 40 indirimle 10 milyona ayakkabı almak mümkün. 
     Kadın ve erkek markalarının dışında Mothercare ve Premaman gibi ünlü çocuk markalarında da yüzde 50 ile yüzde 70 arasında değişen indirimler mart ayına kadar sürecek. 
     


 EKONOMİ 


















</TEXT>
</DOC>
