<DOC>
<DOCNO> 2316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sonspo10.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vieri "Hakan'la sahada çok iyi anlaşıyoruz" 
</HEADLINE>
<TEXT>

     İnter takımı, Parma karşısında 1-1'lik sonuçla ligdeki 6. beraberliğini alarak 3 puana hasret kalırken, Hakan Şükür gol atamasa bile son haftalardaki istikrarlı gidişatını sürdürüyor. 
     İtalyan televizyon ve gazetelerinin büyük kısmı, Hakan Şükür'ü gol eksiği dışında takımın en verimli oyuncusu olarak gösterirken, bazı futbol yorumcuları Hakan'ı sadece gol atamadığı için eleştirdi. 
     La Gazzetta dello Sport gazetesi, İnter'de en iyileri Brocchi ve Hakan Şükür olarak gösterip, Şükür'e 7 puan verirken, ''Hakan'ın kuleleri, Parma defansındaki çivileri sökmeye çalışan Tardelli'nin silahı oldu'' denildi. 
     Tutto Sport gazetesi, 6 puan verdiği Şükür'e, ''İlk nokta verdiği destek. Sonucu belirledi. Daha sonra tahmin edilemeyecek bir manevra ile Vieri'ye sihirli pasını verdi ve Vieri'nin golüyle onun gölgesi altında kaldı'' derken, Türk futbolcuya 6 puan veren Corriere dello Sport ise ''Takımı için kendini hırpalayan 2 ay önceki günlerine dönmüş gibiydi. Ama Vieri'ye pası çok başarılıydı'' diye yazdı. Corriere della Sera gazetesi de, ''Bundan önceki maçından biraz daha etkisiz. Büyük özveri ama ceza sahası içine girmede etkisiz. Vieri'ye pası çok önemli'' derken, Hakan'a 5.5 veren La Stampa gazetesi, ''Vieri'den birkaç şey daha fazla. Beraberliği getiren bir pas verdi. Vasat hareketleri de oldukça fazlaydı'' ifadelerini kullandı. 
     Bu arada, ligde 18 puan ile 12. sırada yer alan İnter'de, yöneticilerden teknik direktöre ve futbolculara kadar herkes artık 3 puan istediklerini söylerken, Vieri televizyona verdiği demeçte ''Hakan'la çok iyi oynuyoruz ve sahadaki anlaşmamız da oldukça iyi'' dedi. 




</TEXT>
</DOC>
