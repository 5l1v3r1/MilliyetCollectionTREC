<DOC>
<DOCNO> 42049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/guncel/agun.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush’un gözyaşları 
</HEADLINE>
<TEXT>

ABD Başkanı Bush, duygulandığı basın toplantısında önce çok sertti "Bize saldıranlar ve destekçileri, 21. yüzyılın ilk savaşında gereken cevabı alacak" 
     DIŞ HABERLER SERVİSİ 

     ABD Başkanı George W. Bush, dün televizyonlardan canlı yayınlanan basın toplantısında "Kendinizi nasıl hissediyorsunuz " sorusuna ağlayarak yanıt verdi. Toplantıda terörist saldırıların açık bir "savaş ilanı" olduğunu ve bu ilanda bulunanların Amerika'dan karşılığını alacaklarının farkında olduklarını vurgulayan Bush, yaşanan durumu, "21. yüzyılın ilk savaşı" olarak niteledi. 
     New York Valisi George Pataki ve Belediye Başkanı Rudolph Guiliani ile televizyonlarda canlı yayınlanan telekonferansının ardından Beyaz Saray'da basın toplantısı düzenleyen Bush, gazetecilerin ısrarlı sorularına karşılık, terörist eylemlerin kaynağına ilişkin elde edilen bilgiler hakkında konuşmayacağını kaydetti. 
     
     Bize savaş ilan edildi’ 
     ABD Başkanı Bush, "Bize savaş ilan edildi. Bu savaş ilanında bulunanlar çok iyi biliyorlar ki, ABD'den de ona göre bir karşılık alacaklar. Onlar, Amerikan değerlerinden, Amerika'dan nefret ediyorlar. Ve saklanmayı tercih ediyorlar" diye konuştu. Bush, bu terörist eylemleri gerçekleştirenlere finansal destek, sığınak sağlayan, cesaret veren kişi ve ülkelerin de eylemleri dolayısıyla cezalandırılacağını kaydetti. 
     Bir gazetecinin, "Siz kendinizi nasıl hissediyorsunuz " sorusu üzerine, çok duygulandığı görülen Bush, sesi titreyerek ve gözleri dolarak, "Kendimi düşünemiyorum. Bütün o aileleri ve çocukları düşünüyorum. Tabii benim yapmam gereken bir iş var. Bu, korkunç bir an" yanıtını verdi. 
     
     Powell Ladin bir numaralı şüpheli 
     ABD Dışişleri Bakanı Colin Powell, Afganistan'da yaşayan Suudi milyarder terörist Usame Bin Ladin'i New York ve Washington saldırılarının bir numaralı şüphelisi ilan etti. 
     Washington'da dün basın toplantısı düzenleyen Powell, "Sorumlu örgütü açıkça henüz teşhis edemedik, ama aday listesine bakınca, onlardan biri bu bölgede oturuyor" dedi. Powell, "bu bölge" derken Afganistan'a gönderme yaptı. 
     Powell, gazetecilerden birinin, Pakistan'la görüşmelerin Suudi kökenli milyarderle ilgili olup olmadığını sorunca da, "evet" dedi. Colin Powell, Pakistan lideri General Pervez Müşerref ile görüştüğünü, Pakistan'a "istek listesi" sunduklarını kaydetti. Powell, çalışmaların henüz tamamlanmadığını vurgulayarak, "Kesin kanıtlar bulur bulmaz bunları açıklayacağız" diye konuştu. 
     



 GÜNCEL 




















</TEXT>
</DOC>
