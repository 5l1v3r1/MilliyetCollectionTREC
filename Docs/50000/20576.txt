<DOC>
<DOCNO> 20576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sontur16.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Antakya Belediye Başkanı isyanda "Belediye'nin borcu için çek verdim" 
</HEADLINE>
<TEXT>

     Antakya Belediye Başkanı İris Şentürk, altyapının çöktüğünü, kentte yaşamın felce uğradığını ifade ederek, "Bürokrasi ve kırtasiye ile uğraşmaktan vatandaşın sorunlarını çözümlemekte güçlük çekiyoruz" dedi. 
     Başkan Şentürk, taleplerinin karşılanması halinde çözüm üretebileceklerini söyleyerek, isteklerini şöyle sıraladı 
     "Gereksiz ayrıntılarla ve yaratılmak istenen yapay sorunlarla uğraşmak istemiyoruz. Kenti yeniden imar etmek için kaynak, ekip ve destek bekliyoruz. İş makineleri ve kurtarma ekiplerinin araçları için mazotu bile bulamaz olduk. Borcumuz olduğu için bize mazot vermeyen akaryakıt istasyonlarına kişisel çek verdim. Belediye çalışanlarına ödeme yapamazken, bir de beklenmedik bu felaket çıkınca tam çöktük." 
     Gerçek anlamda afet kapsamına alınmadıklarını belirten Şentürk, sadece "Afet Etkinlik Kapsamı"nda tutulduklarını söyledi. Şentürk, yaraların sarılmasının yıllarca sürebileceğini ifade ederek, şöyle devam etti 
     "Vaat değil başta Bayındırlık ve iskan Bakanlığı olmak üzere tüm yetkili birimlerin acilen harekete geçerek icraat yapmalarını bekliyoruz. Bu konuda hem belediye olarak bizlerin hem de halkın hiç sabrı yok. Özellikle ve öncelikle yöreyi tanıyan ve etkili olacak bir valinin atanmasını bekliyoruz." 







</TEXT>
</DOC>
