<DOC>
<DOCNO> 18850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sonspo17.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şadan Kalkavan "Son 4 deplasman maçında da kaleciler coştu" 
</HEADLINE>
<TEXT>

     Fenerbahçe Kulübü Yönetim Kurulu Üyesi Şadan Kalkavan, 1-0 kaybettikleri Trabzonspor maçında şansın kendilerinden yana olmadığını vurgulayarak, ''Top bizi sevmedi, hak etmediğimiz bir yenilgi aldık'' dedi. 
     Trabzonspor karşısında sarı-lacivertli ekibin çok iyi oynadığını savunan Kalkavan, ''Yenilgide teknik heyet ve futbolcuların suçu yok. Çok iyi oynadık ama şans faktörü bizden değil, Trabzonspor'dan yanaydı. Top bizi sevmedi. Hiç de hak etmediğimiz bir yenilgiyle döndüğümüz için üzgünüm'' diye konuştu. 
     
     Galatasaray maçı 
     Trabzonspor yenilgisiyle, hafta sonunda yapacakları Galatasaray maçının çok daha büyük önem kazandığını anlatan Kalkavan, ''Koskoca bir sezonun emeği, Galatasaray maçınının sonucuna bağlı. Şampiyon olabilmek için bu maçı mutlaka kazanmak zorundayız'' şeklinde konuştu. 
     Galatasaray maçının şampiyonluk düğümünü çözme yolunda çok büyük önem taşıdığını kaydeden Şadan Kalkavan, konuşmasına şöyle devam etti 
     ''Şampiyonluk için kaderimiz bu maça bağlı. İddiamızı sürdürmek için mutlaka kazanmamız gerekli. Eğer kaybedersek, ikincilik şansımız bile zora girer.'' 
     
     'Kaleciler devleşti' 
     Kalkavan, deplasmanda yaptıkları son 4 maçta, rakip takımların kalecilerini geçemediklerini, hepsinin de 4'er yıldızlık performans sergilediğini ifade etti. 
     Ligde Denizlispor maçında Süleyman, Ankaragücü maçında Da Silva, son olarak da Trabzonspor maçında Metin Aktaş'ın, Türkiye Kupası finalinde ise Gençlerbirliği kalecisi Patrick'in, kendilerine karşı mükemmel bir performans sergilediğini anlatan Kalkavan, ''Ne yazık ki, kalelerinde devleşen bu kalecileri geçemedik'' diyerek sözlerini tamamladı. 






</TEXT>
</DOC>
