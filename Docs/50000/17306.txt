<DOC>
<DOCNO> 17306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/guncel/agun.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutuklu kaldı 
</HEADLINE>
<TEXT>

Cavit Çağlar, "5 milyon dolar kefalet, elektronik pranga ve gözetim önerisi reddedilince beni Türkiye’ye gönderin" dedi 
     YASEMİN ÇONGAR New York 

     Egebank ve Etibank soruşturmaları kapsamında hakkında gıyabi tutuklama kararı olan ve New York’ta yakalandığı salı akşamından beri cezaevinde tutulan eski bakan Cavit Çağlar, en az 34 gün daha ABD’de tutuklu kalmaktansa, yargılanmak üzere Türkiye’ye dönmeyi tercih etti. 
     Çağlar bu tercihini, dün New York’ta ikinci kez çıkarıldığı 7. Bölge Mahkemesi’nde, yargıç Andrew J. Peck’ın salıverilmesi yönündeki talebi reddetmesi üzerine dile getirdi. Yargıç, Türk hükümetinin Çağlar’ı teslim almak üzere güvenlik görevlisi göndermesi halinde, eski bakanı 30 Nisan’a kadar Türkiye’ye iade edebileceklerini açıkladı. 
     
Yargıç Kaçabilir      Gergin geçen duruşmada, Çağlar’ın ABD’li avukatı Marvin Segal, müvekkilinin salıverilmesi için daha önce gündeme getirdiği beş milyon dolarlık kefalet ve Çağlar’ın ayağına elektronik pranga takılması önerilerine ek olarak, bu kez bir de özel bir güvenlik şirketinin ajanlarının Çağlar’ı 24 saat göz hapsinde tutmasına dayalı bir "cezaevi dışında özel gözaltı sistemi" önerdi. Ancak yargıç, bu önerilerin Çağlar’ın kaçmamasını garanti etmeyeceğini belirterek, Türkiye’ye iadesi konusunda karar alınıncaya dek eski bakanın cezaevinde tutulmasından yana karar verdi ve bir sonraki duruşmanın tarihini 21 Mayıs olarak açıkladı. 
     Çağlar, bu karar üzerine duruşmanın bitiminde söz istedi ve tercüman aracılığıyla Türkçe olarak yargıca seslenerek, Türkiye’de suçlandığı konunun kendi borçlarını değil, başkalarının borçlarını ilgilendirdiğini, kendisinin 7.5 milyar dolarlık yolsuzluk yaptığı iddiasının komik olduğunu bildirdi. Çağlar, "Sıradan bir adam değilim. En büyük sanayi kuruluşlarının sahibiyim. 15 bin kişiyi çalıştırmaktayım" dedi. 
     ABD mahkemelerinin kalitesine de alışık olmadığını belirten Çağlar, "Şu an Türkiye’ye gitmek istiyorum. İzin verin yarın uçağa binip gideyim" diye konuştu. 
     Peck, Çağlar’ın Türkiye’ye iadesine itiraz davasından vazgeçmesi koşuluyla ve Türk emniyetinin Çağlar’ı teslim almak üzere görevli göndermesi halinde, eski bakanı iade edebileceklerini kaydetti. Çağlar’ın itiraz davası açmayacağını belirtmesi üzerine yargıç, Türkiye’yle yazışmaların yapılması ve Çağlar’ı teslim alacak görevlilerin gelmesi için 30 Nisan’a kadar süre tanıdı. 
     
Çağlar, cezaevi kıyafetiyle geldi      Çağlar, duruşmaya lacivert, önü düğmesiz kısa kollu gömlek ve lacivert beli lastikli pantolondan oluşan cezaevi kıyafetiyle geldi. Duruşmada Çağlar’ın kızı Yeşim Hattat, Türkiye’den gelen kadın avukatları ve işadamı arkadaşı Haim Medine de hazır bulundu. Çağlar duruşmanın başında kızına eliyle selam verdi ve gülümsedi. 
     Yargıç Peck, Avukat Segal’ı duruşmada defalarca azarladı. Bir keresinde "Dur, sus, sana söylüyorum..." diye avukatı susturan yargıç, "Ne söylediğimi anlamıyorsun. Sen git de bu duruşmanın bant kaydını alıp dinle. Belki bizim de bir simültane tercümana ihtiyacımız var, anlaşabilmek için" sözleriyle öfkesini yansıttı. 
     
Yeşim Hattat gözyaşlarını tutamadı...      Duruşmada gözyaşlarını tutamayan Çağlar’ın kızı Yeşim Hattat, arkadaşlarıyla mahkemeden ayrıldı. New York’ta bulunan Çağlar’ın eşi Nursel Çağlar, duruşmaya katılmazken, oğul Mustafa Çağlar ise, yurtdışı çıkış yasağı olduğu için ABD’ye gelemedi. 
     
Türk Gereğini yapacağız HABER MERKEZİ 
     Adalet Bakanı Hikmet Sami Türk, CNN Türk’e ABD mahkemesinin işadamı Cavit Çağlar’la ilgili kararı konusunda "Gereğini yapacağız" açıklamasını yaptı. ABD mahkemesinin kararını beklediklerini vurgulayan Türk, "Karar ulaşır ulaşmaz gerekli işlemleri tamamlayacak ve bir aksilik olmazsa Çağlar’ı ay sonuna kadar Türkiye’ye getireceğiz" dedi. Adalet Bakanlığı’nın, eski bakan Çağlar’ı getirmek üzere ABD’ye bir ekip gönderme hazırlığında olduğu bildirildi. 
     
Hayal tacirinin Çağlar bağlantısıMUSTAFA BAKACAK 
     Bursa’da gerçekleştirilen "Hayal Tacirleri" operasyonunda gözaltına alınan Tamer Durmazel’in 35 yurda kaçak soktuğu tekstil makinesi parçalarının büyük bölümünü, ABD’de tutuklanan Cavit Çağlar’ın fabrikalarına sattığı belirlendi. Gözaltına alınan Ses El, Duy - El ve Furkan şirketlerinin sahibi Durmazel ile adamları Levent Camkıran ve Fahir Şaşmaz’ın sorgusu sürüyor. El konulan evrakın incelemesi sonucu, 1993’ten sonra ithalat işine giren Durmazel’in şirketleri aracılığıyla göstermelik ithalat yaparken, diğer taraftan tekstil makinelerinin parçaları ve hayati önem taşıyan ilaçları ise yurda kaçak soktuğu ortaya çıkarıldı. Bursa Emniyet Müdürü Aydın Genç de, Durmazer’den elde edilen üç tabancadan birinin İstanbul Valisi Erol Çakır’ın eski tabancası olduğunu doğruladı. 
     


 GÜNCEL 














</TEXT>
</DOC>
