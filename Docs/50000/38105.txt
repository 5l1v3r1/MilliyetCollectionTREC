<DOC>
<DOCNO> 38105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sonspo16.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim, Juventus maçı sonrası gelen eleştirileri yanıtladı 
</HEADLINE>
<TEXT>

     Milan Teknik Direktörü Fatih Terim, takımla ilgili eleştirilere cevap vererek, hiçbir problem olmadığını söyledi. 
     Berlusconi Kupası'nda penaltılarda Juventus'a elenen ancak defans hataları ve orta sahadaki kopukluk ile eleştirilere mahruz kalan Milan'da teknik direktör Terim, ''Her maç daha iyiye gidiyoruz. Şimdiden Juventus ve İnter ile eşit durumdayız. Takımımın temelini seviyorum. Halen çalışmamız gerekse de lige güçlü başlayacağız'' dedi. 
     Takımda birkaç uyum sorunu olduğunu kaydeden Milan teknik direktörü bunun kısa zamanda giderileceğini ifade etti. 
     Terim, orta sahadaki organizasyon eksikliği eleştirilerine karşın, ''Rui Costa'nın sahada bağımsız oynaması gerektiğine inanıyorum. Kesinlikle bizim için çok önemli bir futbolcu. Serginho ile aralarında sadece dengeyi kurma sorunları var'' dedi. 
     Juventus karşısında futbolcularının kendisi gibi çok heyecanlı olduklarını ve bu yüzden hataların geldiğini söyleyen Terim, ''Hepimiz çok iyi bir futbol oynamak istiyorduk. İlk yarı Juventus daha iyiydi ama ikinci yarı biz baskılı ve etkili olduk'' diye konuştu. 
     Türk teknik adam, Milan Kulübü 2. başkanı Adriano Galliani'nin ''Takımın oyununu seviyorum birkaç düzeltilmesi gereken şey var. Çok fazla hücum oynuyoruz. Eksikleri düzeltmekte teknik direktör Terim'e kalıyor'' sözünü, ''Haklı'' olarak değerlendirdi. 
     Terim, önümüzdeki pazar günü başlayacak lig için ise, ''Çok kararlı ve şampiyonluk yarışından hiç kopmayan bir lig geçmesini temeni ediyorum. İtalyan liginde şampiyonluk yarışında çok fazla takım var ve bir hatayı bile kabul etmiyor. Kolay denecek takım yok, çok dikkatli olmak gerekecek. Gerçekten önceden tahmin edilecek hiç birşey yok'' dedi. 
     Bu arada İtalyan spor gazetesi Corriere dello Sport, Terim'in 16 Temmuz tarihinde Milan'ın açılışı sırasında yaptığı konuşmada ''Galliani ve Braida'nın 2 ay sonra bana yeni kontrat ile geleceklerine ikna oldum'' sözünü, ''Aziz sözler'' olarak lig öncesinde hatırlattı. 






</TEXT>
</DOC>
