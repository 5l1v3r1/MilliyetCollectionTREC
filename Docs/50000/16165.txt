<DOC>
<DOCNO> 16165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/guncel/gun01.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata'nın mirasını da soydular 
</HEADLINE>
<TEXT>

Başbakanlık müfettişleri, Türk Dil Kurumu'nun organize şekilde soyulduğunu ortaya çıkardı. Kurumun başındaki iki profesör de vurguna göz yummakla suçlanıyor 
     TOLGA ŞARDAN Ankara 

     Türk Dil Kurumu'ndaki TDK yolsuzluğu araştıran Başbakanlık müfettişleri, Atatürk'ün en "büyük miraslarımdan biri" dediği ve büyük emeklerle kurduğu kurumun nasıl soyulduğunu gözler önüne serdi. Kurumun son beş yılına ait tüm kayıt ve evrakını inceleyen müfettişler, TDK'nın başındaki iki profesörün, sayman Mustafa Kurtçuoğlu'nun vurgun organizasyonuna nasıl göz yumduğunu tek tek ortaya çıkardı. 
     Ankara DGM Savcısı Nuh Mete Yüksel'in, Kaçakçılık Daire Başkanlığı'yla ortak yürüttüğü "Akrep" operasyonunun yapılmasına neden olan raporu hazırlayan müfettişler, başta kurumun Başkanı Prof. Ahmet Ercilesun ile vekili Prof. Hamza Zülfikar ve bazı yöneticilerin vurguna "göz yumduğuna" dikkat çekti. 
     TDK'nın muhasebe kayıtlarında inceleme yapan müfettişler, toplam bir milyon 755 bin dolar vurgun yapıldığını saptadı. 
     Müfettişlerin, raporda, halen tutuklu olan kurumun saymanı Mustafa Kurtçuoğlu ile veznedar Salih Yılmaz'ın yolsuzluğu, kurum başkanı ve yöneticileriyle organize şekilde yaptığını belirttikleri de öğrenildi. Raporda, sayman Kurtçuoğlu'nun vurgundan elde ettiği gelirle başka iş kollarına yatırım yapması nedeniyle günlük mesaisine tam uymadığı, yönetimin ise Kurtçuoğlu'nun kuruma geliş ve gidişini kontrol etmeyerek denetim görevini yerine getirmediği kaydedildi. 
     Kurumun 1996'dan bu yana yaptığı tüm satın almalarda ve harcamalarda şişirilmiş faturaların kullanıldığını belirleyen müfettişler, bu yöntemle kurum kaynaklarının adı geçen görevlilerce zimmetlerine geçirildiğini saptadı. Kurum yönetiminin de söz konusu şişirilmiş faturalara "ödeme" talimatı vererek suça ortak olduğu vurgulandı. 
     
Prof'lar Başbakanlığı kandırdı      Araştırmalarda, 1999 yılında Kurtçuoğlu'nun yolsuzluk yaptığı konusunda Başbakanlık'a ihbar gelmesinin ardından, kurum içinde yapılan araştırmalardan sonra yolsuzluk olmadığına ilişkin rapor hazırlandığı, Başkanvekili Hamza Zülfikar ve diğer yöneticilerin bu nedenle var olan yolsuzluğu örtüp, artışına neden olduğu ortaya çıkarıldı. 
     Müfettişler, raporda, "Menfaat yapısı devam ediyor" görüşünü ortaya koyarken, Kurtçuoğlu tarafından alım satım ve harcamalara karşın Hazine'ye ait çeklerin kurumda görevli temizlikçi, çaycı, odacı ve Kurtçuoğlu'nun sevgilisi adına kesildiği, söz konusu kişilerin paraları tahsil ettikten sonra Kurtçuoğlu'na teslim ettikleri belirlendi. 
     Akrep operasyonu çerçevesinde kurumun Başkan Vekili Zülfikar, yönetim kurulu üyesi İsmail Parlatır, sekreter Halil Selçuk, İdari İşler Müdürü Ayşe Anıl ile İdari İşler uzmanı Hüseyin Doğanay önceki gün gözaltına alınmıştı. Kırgızistan'da olan Başkan Prof. Ercilesun için de gözaltı kararı verilmişti. 
     


 GÜNCEL 


















</TEXT>
</DOC>
