<DOC>
<DOCNO> 28095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sonspo15.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor, takımın performansına göre futbolculara para verecek... 
</HEADLINE>
<TEXT>

     Antalyaspor'da oynayacak futbolcular, bundan böyle takımın klasmandaki yerine ve yıl içersinde gösterdiği performansa göre para alacak. 
     Antalyaspor Basın Sözcüsü Murat Bulat, düzenlediği basın toplantısında, Antalyaspor'un yeni transfer politikasını anlattı. 
     Türkiye'deki ekonomik sıkıntıyı hatırlatan Bulat, kulüplerin borç batağında olduğunu belirterek, uygulayacakları yeni transfer politikasının, Antalyaspor'u rahatlatacağını söyledi. 
     Bulat, bundan böyle anlaşma yapılacak futbolculara, hem kendilerinin yıl içersinde gösterdikleri başarıyı, hem de takımın klasmandaki yerini gözönüne alan baremler belirleyeceklerini ve futbolcuya buna göre para vereceklerini bildirdi. 
     Bu sisteme göre, futbolcunun önüne seçenekler sunulacağını belirten Bulat, şöyle konuştu 
     ''Futbolcuya takımın sezon sonunda ilk 5'e girmesi halinde farklı, ilk 10'a girmesi halinde farklı, son sıralarda yer alması halinde farklı ücret önereceğiz. Takımın klasmandaki yerinin yanı sıra futbolcunun yıl içersindeki performansı da dikkate alınacak. Başarılı olmuş bir takımda sürekli oynamış ve başarılı olmuş bir oyuncuyla, sürekli yedek kulübesinde oturan bir oyuncunun alacağı para farklı olacak. Bunların hepsini transfer görüşmesi sırasında futbolcuya anlatacağız ve sözleşmeye bu maddeleri koyarak karşılıklı imza atacağız. Böylelikle herkes hakettiğini alacak, Antalyaspor da hakettiği yere gelecek.'' 
     Bu sistemi diğer kulüplerin de benimseyeceğini öne süren Bulat, ''Amacımız asla başarısızlığa çanak tutmak değil, tam tersi futbolcuları başarıya motive etmektir. Oynarlarsa kendileri de takım da kazanacak'' diye konuştu. 
     Bulat, 13 Haziran'da yapılan genel kurulda göreve gelen yeni yönetim kurulunun hedeflerinin büyük olduğunu bildirerek, Antalya'yı Avrupa takımı yapacaklarını öne sürdü. Antalya'nın turizmde Türkiye birincisi olduğuna işaret eden Bulat, aynı başarıyı futbola da yansıtarak, turizmi futbolun gelişmesi için, futbolu da turizmin gelişmesi için kullanacaklarını vurguladı. 
     Akdeniz Çanağı'nın en gelişmiş iki kentinin Barcelona ve Antalya olduğuna işaret eden Bulat, ''Antalyaspor kent kimliğinin bir parçası olmalıdır. Turizmin yıldızı olan Antalya, futbolun da yıldızı olmak zorundadır. Yeni yönetimimizde turizmci ve işletmeciler ağırlıkta. Amacımız kent ve takım bütünlüğünü sağlamaktır'' dedi. 
     
     'Fazlı ile görüştük' 
     Bulat, Antalyaspor'dan geçen yıl transfer olduğu Beşiktaş'ta sıkıntılı günler yaşayan Fazlı'nın kendileriyle görüşüp görüşmediği yolundaki soruya üstü kapalı cevap verdi. 
     Tatilini Antalya'da geçirmekte olan Fazlı'nın kendileriyle görüştüğünü doğrulayan Bulat, ''Biz her futbolcuyla görüşebiliriz. Fazlı ile de görüştük. Sonuçta o bizim eski futbolcumuzdur. Bunun ötesinde bir şey söylemek yanlış olur'' dedi. 
     Bulat, henüz Antalyaspor'un iç transfer sorununu çözemediğinin hatırlatılması üzerine de ''Yönetim kurulu yeni oluştu. Yeni bir sistem oluşturuyoruz. Bu nedenle şu ana kadar futbolcularımızla görüşemedik. Ancak yarından itibaren hepsiyle oturup tek tek anlaşacağımıza inanıyorum'' diye konuştu. 
     Sözleşmesi sona eren 12 futbolcu bulunan Antalyaspor'da şu ana kadar sadece kaleci Adnan'la anlaşma sağlanırken, Fazlı'nın bonservis bedelinin yüksek olması nedeniyle alınmasının zor olduğu belirtiliyor. 
     
     'Hedefimiz üst sıralar' 
     Antalyaspor'un yüksek kapasiteli bir takım olduğunu da vurgulayan Bulat, yeni sezon hedeflerinin ligi üst sıralarda tamamlamak olduğunu söyledi. 
     Yeni transfer politikasına göre, takımın hedefini, yönetim, taraftar ve futbolcu üçgeninin belirleyeceğini kaydeden Bulat, şöyle dedi 
     ''Bu takım geçtiğimiz yıl ligi 15. sırada tamamladı. Ancak hakkımız bu değildi. Takımın kapasitesinin oldukça yüksek olduğunu biliyoruz. Önümüzdeki sezon ligi 14. sırada tamamlarsak başarı kabul etmeyiz. Hedefimiz en üst sıralar. Şampiyonluk bile olabilir. Ancak en azından ilk 10 sıraya gireceğimize inanıyorum.'' 






</TEXT>
</DOC>
