<DOC>
<DOCNO> 27323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/yazar/uras.html </URL>
<DATE> 2001/06/17/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Köşkler vekillerin emrinde 
</HEADLINE>
<TEXT>

     Hayvan yetiştiricisi için mera çok önemli. Mera olmaz ise küçük baş hayvan yetişmez. Büyükbaş hayvanı fabrika yemi ile beslemek zorunluğu çıkar. Fabrika yeminin faturası öyle büyüktür ki, hayvanın eti ve sütü bu faturayı karşılayamaz. 
     Velhasıl - ı kelam... Mera olmazsa hayvancılık da olmaz. Koyun da, inek de olmaz, manda da olmaz... 
     Türkiye’de ne kadar mera olduğu bilinmiyor. Meralar Osmanlı’nın 1837’de çıkardığı Arazi Kanunu’na tabi idi. Cumhuriyet, meralar ile ilgili mevzuatı daha üç yıl önce 1998 yılında Mera Kanunu ile belirledi. 
     Mevzuaat belirlendi ama, meralar belirlenmedi. Ülke genelinde 44 milyon hektar olduğu sanılan meralar şimdilerde 12.3 milyar hektara kadar düştü. 
     Meralar başka kullanımlara açıldı. Kötü kullanımdan yok oldu. Derken terör çıktı. Doğu Anadolu’daki meralar terör nedeniyle hayvancılara kapatıldı. 
     TEMA’nın İzmir, Ankara ve Erzurum üniversitelerinin gayreti ile çıkarılan yeni Mera Kanunu ile bir "Mera Fonu" kuruldu. Bu fonun kaynağı "bütçe" değil... Bu fon, tarım ürünü satan ve işleyenlerin alım satımlarında kesilen yüzdelerden oluşuyor. Şimdilerde fonda 30 - 40 trilyon lira biriktiği söyleniyor.Bu fonun amacı, meraların ıslahı çalışmalarına katkıda bulunmak. 
     Mera Kanunu ile, her ilde valinin başkanlığında bir mera komisyonu oluşturuldu. Bunun görevi ilin meralarının geliştirilmesi için temel politikaları belirlemek. İlde belirlenen politikalar çerçevesinde ilçelerde yapılacakları kaymakam başkanlığındaki komiteler, köylerdeki uygulamayı muhtar ve "Mera Birliği Başkanı" olan köylü yönetimindeki komiteler belirliyor. Köylerdeki mera birliklerinin amacı, Mera Fonu’ndan gelecek para ve köylünün katkısıyla meraların bakımı ve ıslahı. 
     Ancaaakkkk... Merak Fonu’nda para birikmesine rağmen bu fon bugüne kadar mera bakımı için kullanılamadı. Çünkü kanuna göre fondan her ile ayrılacak para o ilin tarım müdürlüğü emrine gönderiliyor. İl tarım müdürleri fondan gelen paralar ile kendilerine jipler aldı. Valilere otomobil aldı. Odalar döşendi. Tarım Bakanlığı baktı ki, Mera Fonu’ndan giden para jip oluyor, mobilya oluyor, köye gitmiyor... Mera Fonu’ndan ödemeyi kesti. Paralar ile jip, mobilya alan il tarım müdürleri hakkında takibat başlattı. 
     İşler böyle iken sahneye bir de IMF çıktı. IMF diğer fonlar gibi "Mera Fonu"nun da kapatılmasını, bu fona akan paraların genel bütçeye akmasını istiyor. 
     Nasıl olsa fona giden paralar işe yaramadı, fon kapanırsa kapansın demeye imkan yok. Çünkü meralar gerçekten ıslaha muhtaç. Fon katkısı olmadan meralar ıslah edilemeyecek. Meralar ıslah edilemez ise de hayvancılıktan ümidi tamamen kesmemiz gerekecek. 
     
     







Osmanlı valsi 


Derviş, takas, Telekom 


Devlet Baba 


Kürtçe deyince akla gelen 


Çınar devrildi 


Babalar ve çocuklar 


Yangın söndürüldü mü 


Oh be stres bitti 


Burası Ortaköy, burdan giriş yok... 


Kaz, kız, göz... 


Boğaz'da nükleer tehlike 


Vakıfbank'ta Bayındır krizi 


Takas 'Mesih' olur mu 


Köşkler vekillerin emrinde 


"En güzel aşk filmi Selvi Boylum Al Yazmalım" 


</TEXT>
</DOC>
