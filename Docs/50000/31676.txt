<DOC>
<DOCNO> 31676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/soneko05.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücretlinin gözü 18 Temmuz'da... 
</HEADLINE>
<TEXT>

     Asgari Ücret Tespit Komisyonu'nun, 18 Temmuz Çarşamba günü yapılacak ikinci toplantıda yürürlükteki brüt asgari ücrete yapılacak zammın belirlenmesine çalışılacak. 
     Komisyonun 18 Temmuz'da yapacağı toplantıda uzlaşma sağlanamaması durumunda, en kısa sürede gerçekleştirilecek üçüncü toplantının ardından yeni ücretin belirlenip kamuoyuna açıklanması bekleniyor. 
     Asgari Ücret Tespit Komisyonu'nun 10 Temmuz'da yaptığı ilk toplantıda işveren kesimi TİSK brüt ücrete yapılacak artıştan gelir vergisi ve SSK primi kesintisi yapılmamasını önerirken, TİSK'in bu önerisi 18 Temmuz'daki ikinci toplantıda ele alınacak. 18 Temmuz'daki toplantıda DİE'nin yeni ücrete ilişkin hesapladığı besin içi ve besin dışı harcama kalıpları da değerlendirilecek Komisyona işçi kesimini temsilen katılan Türk-İş yeni asgari ücretin en düşük memur maaşı düzeyinde veya SSK prim taban ücreti olan 210 milyon olarak saptanmasını talep ediyor, işveren tarafı ise buna ek yük getireceği gerekçesiyle karşı çıkıyor. Türk-İş ayrıca asgari ücretin vergi dışı bırakılmasını savunurken, TİSK ise toplu iş sözleşmesi yapılan ve yapılmayan işyerleri için farklı ücret belirlenmesini de istiyor. 
     Bu ay içinde saptanıp 1 Ağustos'tan itibaren 5 ay süre ile yürürlüğe girmesi beklenen yeni asgari ücretin brüt 180 ile 190 milyon lira arasında saptanabileceği kaydediliyor. 
     Yeni asgari ücretin brüt 180 milyon lira olarak belirlenmesi durumunda kesintilerin ardından işçiye net 130 milyon 725 bin lira, brüt 190 milyon lira olarak belirlenmesi durumunda ise yapılacak kesintilerden sonra işçiye net 137 milyon 805 bin lira ödenecek. 






</TEXT>
</DOC>
