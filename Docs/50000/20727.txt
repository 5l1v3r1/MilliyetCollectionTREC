<DOC>
<DOCNO> 20727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sonspo12.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Valisinden Göztepeli futbolculara şampiyonluk baklavası 
</HEADLINE>
<TEXT>

     İzmir Valisi Alaaddin Yüksel, İzmir Emniyet Müdürü Halil Tataş ve İl Jandarma Alay Komutanı Kıd. Alb. Feyyaz Alev ile birlikte, Gürsel Aksel Tesisleri'ne gelerek, Göztepe'nin antrenmanını izledi. 
     Yüksel, Göztepe Başkanı Hamdi Türkmen ile birlikte idman yapan futbolcuların yanına giderek, baklava ikram etti. Bir tabak baklava da taraftarlara ikram eden Yüksel, Göztepe ve Altay'ın Süper Lige çıkacaklarına inandığını belirterek, ''Göztepe, pazar günü şampiyonluğunu ilan edecektir. Bu takımımız futboldaki kalitesini ispatlamıştır. İzmir ilinin süper ligde takımı olmaması ciddi bir eksikliktir. Altay ve Göztepe'nin bu eksikliği dolduracağına inanıyorum'' diye konuştu. 
     Göztepe ve Altay'ın Birinci Lig'deki tarihlerindeki görevlerine kaldıkları yerden devam edeceklerini kaydeden Yüksel, ''İzmir halkı tek vücut olmuş heyecanla bu iki takımın mutlu sona yaklaşmasını bekliyor. Tarafsız bir gözle İzmir'i kim en iyi şekilde temsil edecek diye sorarsanız, bu iki takımdır diyebilirim'' dedi. 
     Başkan Türkmen ve futbolcularla bir süre sohbet eden Yüksel ve beraberindekiler, çay içerek antrenmanı izlediler. 
     
     







</TEXT>
</DOC>
