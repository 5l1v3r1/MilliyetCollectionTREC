<DOC>
<DOCNO> 41235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/spor/spo07a.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğaneli oyunu bozdu 
</HEADLINE>
<TEXT>

AIBA Asbaşkanı Caner Doğaneli, 57 kiloda Ramazan Paliani’yi haksız bir şekilde diskalifiye eden İspanyol hakeme ceza kesti 
     DÜNYA şampiyonu boksörümüz Ramazan Paliani, ring hakeminin oyunundan Federasyon Başkanı Caner Doğaneli sayesinde kurtuldu. Yarı finalde Arnavut rakibine karşı 12 - 0 öndeyken, son raundda rakibini yere seren Paliani, İspanyol ring hakemi Garcia tarafından belden aşağı vurduğu gerekçesiyle diskalifiye edildi. Doğaneli devreye girerek, bu duruma el koydu. 
     DÜNYA Boks Birliği AIBA Asbaşkanı ve Boks Federasyonu Başkanı Caner Doğaneli, daha önceki müsabakalarda da Tunuslu boksörlerin lehine karar veren Garcia’nın kural hatasını tespit etti. Ramazan Paliani’yi haksız şekilde eleyip, finalde ev sahibi Tunuslu boksöre kolay rakip çıkarmayı düşünen Garcia, Doğaneli’nin duruma el koymasının ardından dört yıl men cezası aldı. 
     
Büyükuncu’ya tepki      TUNUS’TA yüzmedeki madalya umudumuz Derya Büyükuncu’nun 100 metre sırtüstü finalinde son sırada kalması, spor teşkilatında tepki çekerken, uluslararası otoriteleri de şaşırttı. Oyunların başında bacağını havuzdaki kameraya çarparak şanssız bir kaza geçiren, ancak daha sonra düzelen Büyükuncu’nun madalya almasına kesin gözüyle bakılan 100 metre sırtüstünde son sırada yer alması moralleri bozdu. 
     



 SPOR 
































</TEXT>
</DOC>
