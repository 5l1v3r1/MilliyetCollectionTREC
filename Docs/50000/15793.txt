<DOC>
<DOCNO> 15793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sontur41.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kütahya'da esnaf mitingi 
</HEADLINE>
<TEXT>

     Kütahya Esnaf ve Sanatkarları Odaları Birliği tarafından miting düzenlendi. Miting sonrası bir grubun vilayete doğru yürüyüşü güvenlik kuvvetleri tarafından engellendi. 
     Şeker Fabrikası önünden yürüyüşe başlayan esnaf, sloganlar atarak mitingin yapılacağı Meydan Kavşağı'na kadar yürüdü. 
     İstiklal Marşı okunarak başlanan mitingte konuşan Kütahya Esnaf ve Sanatkarları Odaları Birliği Başkanı Mustafa Demirli, hükümetin esnafla ilgili aldığı kararların yeterli olmadığını, günden güne büyüyen sorunlarının çözümü için TBMM'de bekleyen kanunların bir an önce çıkarılması gerektiğini söyledi. 
     Çevre illerden gelen Çevik Kuvvet ekiplerinin geniş güvenlik önlemialdığı miting sonrası bir grup, Menderes Bulvarı üzerinden Valilik binasına doğru yürümek istedi. Ancak önü polis panzeriyle kesilen grup, güvenlik kuvvetlerinin müdahalesiyle dağıtıldı. 
     Daha sonra TÜGSAş Kütahya Fabrikası'nda çalışan 100 kişilik bir grup da miting alanına Menderes Bulvarı'ndan slogan atarak yürüdü. Güvenlik kuvvetlerinin müdahale etmediği grup daha sonra olaysız dağıldı. 




</TEXT>
</DOC>
