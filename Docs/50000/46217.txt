<DOC>
<DOCNO> 46217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/dunya/dun02.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika karantinada 
</HEADLINE>
<TEXT>

Postayla gelen zarflar potansiyel silah oldu. Hastaneler olası bir salgın için özel odalar hazırladı. Vergi dairesinde zarftan esrarengiz toz çıktı 200 kişi karantinaya alındı 
     DIŞ HABERLER SERVİSİ 

     ABD'nin Florida eyaletinde görülen ve biri ölümle sonuçlanan iki şarbon vakasından sonra ülke çapında panik yaşanmaya başladı. Hastaneler alarma geçirilirken, Kentucky eyaletindeki Convington kentinde vergi dairesinin 200 çalışanı şarbon şüphesiyle karantinaya alındı. 
     New York kenti yetkilileri, özellikle hastanelerin acil servisinde görevli doktorların zatürree, nezle ve grip benzeri hastalıklar karşısında daha dikkatli davranmalarını ve vakaların şarbon olup olmadığını araştırmalarını istedi. 
     
     Karantina odaları 
     Uzmanlar, bio - terörizm şüphesi bulunan vakaları yakından izlemeye başladı. Long Island College Hospital acil servis müdürü Kohl de, "Hastanelerde bulaşıcı hastalıklara karşı karantina odaları oluşturulduğunu" söyledi. 
     Convington'daki bir vergi dairesinde bir kişinin, içinde beyaz renkli esrarengiz bir toz bulunan bir zarfı açmasının ardından, biyolojik saldırı endişesiyle 200 kişinin karantinaya alındığı kaydedildi. 
     
     Restorandaki kavanoz 
     Ohio eyaletindeki West Chester kentinde de, bir restorana bir kişinin içinde belirlenemeyen sıvı madde dolu kavanozu bırakmasının ardından restoran personeli karantinaya alındı. 
     Bu arada Florida’da bir kişinin ölümüne yol açan şarbon mikrobunun, düşük kaliteli olduğu için fazla etkili olmadığı açıklandı. Biyolojik silah uzmanı Ritter mikrobun bir terörist tarafından gönderilmiş olduğuna inandığını söyledi. 
     
10 soru 10 cevap Aşısı sadece ABD ordusunda      ABD askeri uzmanları, şarbonu, biyolojik tehditlerin en tehlikelisi olarak tanımlıyor. Şarbon hakkındaki sorular ve cevapları 
     1 Şarbon neye benziyor 
     Kokusuz ve görünmez. Şarbon sporları ancak 50-100 kat büyüten mikroskoplarla görülebilir. Toz, sıvı ya da macun formlarında saklanabiliyor. 
     
     2 Şarbon soluduğumu anlayabilir miyim 
     Hayır. 
     
     3 Ne kadar şarbon hastalanma nedeni olur 
     Kabaca 10 bin spor. 
     
     4 Şarbon sporları nereden geliyor 
     Bakteri hayvanların kanında yaşıyor. Hayvan öldüğünde, sporlar doğaya salınıyor. 
     
     5 Şarbon solunması durumunda ne oluyor 
     Sporlar akciğerlere yapışıyor. Bağışıklık sistemi hücreleri, sporları lenf bezlerine taşıyor. Bir süre sonra sporlar olgunlaşarak bakteri haline geliyor. 
     
     6 İnsanlar nasıl hastalanıyor 
     Lenflerdeki bakteri çoğalıp kan dolaşımına giriyor. Zehir üreten bakteri, bağışıklık sisteminin öldürücü kimyasallar salgılamasına neden oluyor. 
     
     7 Belirtiler ne zaman ortaya çıkıyor 
     Sporun vücuda girmesinin ardından 10 gün içinde. Ancak altı haftaya kadar uzayabiliyor. 
     
     8 Ne zaman öldürüyor 
     Belirtilerin ardından üç gün içinde. 
     
     9 Tedavi edilebilir mi 
     Belirtileri başlamadan Cipro gibi antibiyotikler alınırsa tedavi edilebiliyor. Belirtilerden sonraki tedaviyse genellikle başarısızlıkla sonuçlanıyor. 
     
     10 Korunmak için bir aşı var mı 
     Bilinen tek aşı ABD'de ve sadece ordunun kullanmasına izin veriliyor. 
     
     Türkiye rekortmen 
     Kuzey Avrupa ülkelerinde şarbon vakalarına pek rastlanmazken, hayvancılığın çok yaygın olduğu güneydeki Akdeniz ülkelerinde adeta şarbon patlaması yaşanıyor. Şarbona, başta Türkiye, Yunanistan ve İspanya'daki çiftlik hayvanlarında sıkça rastlanıyor. 
     



 DÜNYA 













</TEXT>
</DOC>
