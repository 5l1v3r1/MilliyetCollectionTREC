<DOC>
<DOCNO> 23083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/spor/aspo.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe, Samsun maçı öncesi şampiyonluk için bütün kozlarını ortaya serdi 
</HEADLINE>
<TEXT>
Zafer reçetesi 
Yönetim kesenin ağzını açtı. Futbolculara "Maçtan sonra primlerinizi kendiniz belirleyin" denildi 
Yıldırım, "Biz inanıyoruz. Taraftar da öyle. Siz de inanın. Dikkatli olun, bu işi bitirin" diye uyardı 
Denizli, "Kenetlenin. Gol yeseniz de ürkmeyin" dedi, riske girmeden garantili futbol istedi 
     YUSUF KOBAL 

     FENERBAHÇE’de ligin son maçı öncesi şampiyonluğu getirecek reçete belirlendi. Sarı - Lacivertli camia, mutlu son için el ele verirken, yönetim kurulu da kolları sıvadı. Yöneticiler, "Şampiyonluğa ulaşalım, primlerinizi Samsunspor maçından sonra soyunma odasında kendiniz belirleyin" dediler. Başkan Aziz Yıldırım, Teknik Direktör Mustafa Denizli ve kaptan Ogün de son 90 dakika öncesi motivasyon harekatına giriştiler. 
     BAŞKAN Aziz Yıldırım, futbolcularla yaptığı konuşmada, "Tüm söylentileri unutun. Sadece Samsun maçını düşünün. Strese girmeyin. Hocanız Mustafa Denizli’yle birlikte biz şampiyonluğa inanıyoruz. Taraftar da öyle. Samsun’a akıyorlar. Siz de inanın. Yalnız çok dikkatli olun ve bu bu işi bitirin" ifadelerini kullandı. Teknik Direktör Mustafa Denizli de Sarı - Lacivertli futbolcularla tek tek görüşmeler yaptı. 
     DENİZLİ, "Gol yesek de ürkmeyin. Maçın 90 dakika olduğunu unutmayın. Bugüne kadar formanızın hakkını verdiniz. Yine vereceksiniz. Birbirinize kenetlenin. Savunmamızı sağlam tutmalı, garantili oynamalıyız" dedi. Kaptan Ogün ise, "Bu maçta her şeyimizi ortaya koymalıyız. Sakatlığım tam olarak geçmedi. Ancak Samsun’da ben de oynamak isterim. Kısa bir süreliğine de olsa böyle bir sınavda yer almak gurur verir" diye konuştu. 
     



 SPOR 




























</TEXT>
</DOC>
