<DOC>
<DOCNO> 22442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sontur17.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz dün konuştu, Tantan bugün isim vermeden çıkıştı 
</HEADLINE>
<TEXT>

     İçişleri Bakanı Sadettin Tantan, "Halkın Mülki İdareye Yönelik Tutum ve Beklentileri" araştırması sonuçlarını değerlendirirken, kuralların uygulanmasında taviz verilme durumunda halkın güvenini kaybedeceklerini belirterek, kişi ve kurumlara göre adaletin uygulanamayacağını söyledi. 
     İdarecilerin bireysel menfaatleriyle hizmet etmemesi gerektiğini kaydeden Tantan, "Kişi ve kurumların hizmetinde olan idarecileri lanetliyoruz. Onlar halka hizmet için kendilerine yetki verilen idarecilerdir. Bireysel olarak kendini geliştiren, halka çok iyi hizmet eden arkadaşlarımız da var" diye konuştu. 
     İçişleri Bakanı Sadettin Tantan, Ankara Üniversitesi'nde Bakanlığı ile birlikte yürütülen "Halkın Mülki İdareye Yönelik Tutum ve Beklentileri" konulu araştırma sonuçlarını değerlendirmek üzere düzenlenen konferansa katıldı. Tantan, bu araştırmanın kamu hizmetinin halka daha iyi yansıtılması ve hizmetin veriminin artırılarak, yönetim anlayışının yeniden belirlenmesi amacıyla yapıldığını söyledi. Tantan, halkın ihtiyaçlarının çok büyük olduğunu ve halkın bu ihtiyaçlarını doğrudan yüz yüze anlatmak istediğini belirterek, "Bu vatandaş sıkıntısını anlatamazsa ve kendi yöneticilerine küserse, onun önünü kim açacak" dedi. Vali ve kaymakamların bugünkü mevzuatta var olan yetkilerinin ne kadarını kullandıklarının da iyi değerlendirilmesi gerektiğini kaydeden Tantan, bu konuda da sıkıntılar yaşandığını söyledi. 
     Tantan, bakanlıkların bölge teşkilatları kurarak, valililerin denetiminden neden kaçtığının sorgulanması gerektiğini belirtti. 
     Tantan, vali ve kaymakamların sorumluluk alanları içinde illegal oluşumlar oluyor ve bunlar denetimden kaçıyorsa, bunun idarenin yetkisini kullanmasında eksiklikler olduğunu gösterdiğini ifade etti. Tantan, herkesin yetkisi ve sorumluluğunun yasalar çerçevesinde verildiğini vurguladı. 
     Tantan, valilerin kendi bölgelerindeki siyasi yapıyla, milletvekili, belediye başkanları ve belediye meclisi üyeleriyle ayda bir toplanıp ilin sorunlarını tartışmaları gerektiğini de vurguladı. 
     İçişleri Bakanı Tantan gazetecilerin ANAP Genel Başkanı Mesut Yılmaz'ın İstanbul'da yaptığı konuşmayı anımsatarak, "Genel Başkan yakamızdan düşsün diyor. Ne diyorsunuz " sorusunu yanıtlamadı. Tantan konferanstan çıkışta da gazetecilerin kendisine soru sormalarına izin verdirmedi. 






</TEXT>
</DOC>
