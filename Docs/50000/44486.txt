<DOC>
<DOCNO> 44486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sondun05.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Ticaret Merkezi'nin çevresindeki dükkanlar sinek avlıyor 
</HEADLINE>
<TEXT>

     ABD'de 11 Eylül'de düzenlenen terörist saldırılarda yıkılan New York'taki Dünya Ticaret Merkezi'nin çevresinde bulunan dükkanlar sinek avlıyor. 
     Saldırıların ardından bölgenin uzun süre yaya trafiğine kapalı kalmasının yanı sıra çöken kulelerin kaldırdığı toz bulutunun etkisiyle malları zarar gören dükkan sahipleri, canlarını kurtardıklarına sevinemeden gelecek kaygısına düştüler. 
     Bunlardan biri olan hazır giyim mağazası sahibi Joseph Pinkas, korkunç olaydan bu yana gelirinin yüzde 65 düştüğünü ve kendisine mal veren kuruluşlara 100 bin dolar borçlandığını söyledi. John Street'teki dükkanında 20 yıldır çalıştığını belirten Pinkas, ''muhakkak ki can kaybı en korkunç şey. Fakat müşterilerimi kaybetmek ve gelecek korkusu beni çok endişelendiriyor. Geceleri uyuyamıyorum'' şeklinde konuştu. 
     Aynı bölgede bulunan ''Maiden Lane Wine Liquor'' adlı şaraphanenin sahibi Peter Muscat da ''satışların yüzde 90 azaldığını'' belirtti. ''Kaybettiği müşterileri nasıl telafi edeceğini bilemediğini'' ifade eden Muscat, dükkanını 3 yıl önce devraldığını ve hala eski sahibine borcu olduğunu belirtti. 
     Küçük İşletmeler İdaresi'nin zarar gören küçük esnafa yüzde 4 faizle 30 yıl vadeli kredi verdiği ve bu kredilerin miktarının şimdiye kadar 6,5 milyona ulaştığı belirtiliyor. 
     Bankaların da esnafa 250 milyon dolar tutarında kredi açtığı öğrenildi. 
     ''Fiscal Policy Institute'' adlı kurulus, Dünya Ticaret Merkezi'ne yönelik saldırıyla ilgili yaptığı değerlendirmede, New York'taki işletmelerin toplam işgücünün yüzde 2,4'üne tekabül eden 108 bin 500 kişinin işine son verecekleri tahmininde bulundu. Bu konuda hazırlanan raporda, borsa, perakendeci ve lokantaların en fazla etkilenecek meslek grupları olduğu kaydedildi. 
     






</TEXT>
</DOC>
