<DOC>
<DOCNO> 3244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/son/sonspo05.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Floransa halkı Terim'e kızgın 
</HEADLINE>
<TEXT>

     Floransa halkı, AC Fiorentina takımının teknik direktörü Fatih Terim'e kırgınlığını belli ederken, Terim'e ''hain'' yakıştırılması yapılmaya başlandı. 
     Sezon sonunda takımdan ayrılacağını açıklayan Fatih Terim'e, AC Fiorentinalı taraftarlar tepki göstermeyi sürdürürken, daha önce İtalyan basınında ''imparator'' denilen Terim'e şimdilerde ''hain'' nitelemeleri çıkmaya başladı. 
     Il Messaggero Gazetesi, ''Floransa'da tansiyonun yüksek olduğu çok açık ortada'' diye yazarken, Floransa'da bulunan Cecchi Gori Şirketi'ne dün bir grup taraftarın kül tablası ve taş atarak birkaç camı kırdığı bildirildi. 
     Floransa'nın yerel gazetelerinden La Nazione de Fatih Terim'i, kenti ve kulübü aldatmakla suçlarken, Terim'den konuya açıklık getirmesi istemi yinelendi. Il Giornale Gazetesi de Terim'in AC Fiorentina'daki durumunu ''deli dana'' hastalığına benzetirken, ''Hükümet, 'deli dana'dan dolayı Fiorentina bifteği olarak bilinen kemikli bifteğin yasaklanmasına yarın karar verecek. Terim'in durumu ise biftekten daha kötü'' denildi. La Gazzetta dello Sport Gazetesi de, ''Taraftarlar kızgın, Türk teknik adam da bundan sonra suçlama altında'' derken, taraftarların protestolarına başladığı, bugünkü Atalanta Bergamo maçında yalnızca 800 kişinin gideceği belirtildi. Gazetede, AC Fiorentina'nın yeni ikinci başkanı Mario Sconcerti'nin Terim ile ''ateskeş'' yolunu arayacağı ifade edilirken, her türlü olasılığa karşılık Vialli ve Mancini'nin gelecekteki teknik isimler olduğu ileri sürüldü. 




</TEXT>
</DOC>
