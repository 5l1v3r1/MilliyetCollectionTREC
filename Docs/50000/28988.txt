<DOC>
<DOCNO> 28988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/ekonomi/eko03.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine faiz düşürme ısrarından vazgeçti 
</HEADLINE>
<TEXT>

Hazine, dört ay vadeli bono ihalesinde hedeflediği 2.5 katrilyon liralık minimum satışı tutturmak için yüzde 92.29 faizi ödemeye razı oldu. Faiz piyasalarda şaşkınlık yarattı 
     TARIK YILMAZ 

     Son bir aydır faizi yükseltmemek için açıkladığı minimum satış rakamının altında borçlanmayı tercih eden Hazine, dün açtığı ihalede bu ısrarından vazgeçince faiz yüzde 92’ye fırladı. Açıkladığı 2.5 katrilyon lira minimum satış hedefini zorla tutturan Hazine, 4 ay vade için yüzde 27’lik bir getiriyi garanti etti. 
     Kemal Derviş’in Devlet Bakanlığı görevine getirilmesinden sonra yüzde 193.71’le satılan üç ay vadeli bonoların vadesinin dolması nedeniyle açılan dünkü ihalede sürpriz faiz bankaları şaşırttı. 4 ay 133 gün vadeli bono için daha önce en az 2.5 katrilyon lira borçlanmayı hedefleyen Hazine, bu hedefini tutturmak için faizi yüzde 92.29’a çıkardı. Böylece son bir aydır faizi yükseltmemek için gerekirse IMF kaynaklarını kullanacağını belirten Hazine, bu inadından vazgeçen bir görüntü çizdi. 
     
     3.3 katrilyon teklif geldi 
     Vadesi 7 Kasım 2001’de dolan ihaleye vatandaşlardan ve bankalardan toplam 3 katrilyon 328.3 trilyon liralık teklif geldi. Gelen teklifin 3 katrilyon 206.8 trilyon lirasını kabul eden Hazine ihalede net 2 katrilyon 525.4 trilyon liralık satış yaptı. Hazine ayrıca kamuya 950 trilyon liralık net, 1.2 katrilyon liralık brüt satış gerçekleştirdi. 
     Böylece ihaledeki toplam net satış tutarı 3 katrilyon 475 trilyon lira olurken kamuya satış dahil dört aylık faiz yükü 937.8 trilyon lira oldu. Bugün 4.2 katrilyon liraya yakın bir ödeme yapacak olan Hazine, günlerdir tartışılan piyasada kalacak fazla paranın nereye gideceği sorununun da ortadan kalkmasını sağladı. 
     
Bankacılar Dövizin önü kesildi      Hazine’nin açtığı ihalede faizin beklentilerin çok üzerinde çıkması bankacılar tarafından şaşkınlıkla karşılandı. Bankacılar faiz inadından vazgeçmesi dışında dövize gidebilecek "serseri para"nın önünün kesilmesini sağladığını dile getirdiler. 
     Ata Yatırım Başekonomisti Altuğ Karamenderes, bugün serbest kalacak 500 trilyon liranın tamamının dövize gitse bile IMF’ye verilen net dış varlıklar hedefinin yüksek faiz verilerek korunduğuna dikkat çekti. "Enflasyon tahminimize göre dün satılan bono yüzde 1 - 2 arası reel getiri sağlar" diyen Karamenderes, bu bononun stopaj öncesi brüt getirisinin yüzde 66 düzeyindeki gecelik faize eşit olduğunu belirtti. 
     
     Dolar düştü 
     Alabileceklerini sanmadıkları faizden bono satın aldıklarını söyleyen Pamukbank Hazine yetkilisi Nalan Böcügöz’de bankaların bu faiz düzeyini beklemediği için teklifi düşük tuttuklarını, ancak bu kadar satış rakamının da doları tutmak için yeterli olduğunu ifade etti. 
     Hazine ihalesinden önce 1 milyon 315 bin liraya kadar yükselen dolar Merkez Bankası’nın 126 milyon dolar satış yapmasıyla birlikte 1 milyon 294 bine kadar geriledi. Düşüşün ardından ihaleyi bekleyen piyasada dolar sürpriz faiz ve satışla birlikte 1 milyon 265 bin liraya kadar düştü. Bu seviyelerden tekrar alım gelen piyasada dolar günü 1 milyon 270 - 1 milyon 275 bin aralığından tamamladı. 
     



 EKONOMİ 































</TEXT>
</DOC>
