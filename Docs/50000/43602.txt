<DOC>
<DOCNO> 43602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/guncel/gun06.html </URL>
<DATE> 2001/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kavga bitmez 
</HEADLINE>
<TEXT>

Selçuk’ta ruhsat kavgası büyüyor. Emniyet belediyenin yerlerini mühürledi, arabalarına ceza yazıyor. Belediye ise borç gerekçesiyle polisin suyunu kesti 
     VEYSEL EROL İzmir DHA 

     İzmir’in turistik ilçesi Selçuk’ta esnafın içki ruhsatı sorunu, kamu kurumlarında üstü kapalı bir savaşa yolaçtı. 
     Selçuk Kaymakamlığı ile Emniyet Müdürlüğü, yaz döneminde geçici içki ruhsatı verilen restoran ve kafeteryaların sahiplerini içki satmamaları için uyardı. Uymayan restoran ve kafeteryalar polis tarafından mühürlendi. Belediyenin çalıştırdığı Büyük Havuz’daki restoran da mühürlenince, Selçuk Belediyesi de borç gerekçesiyle Emniyet Müdürlüğü’nün suyunu kesti. 
     İki kamu kurumu arasındaki soğuk savaş, Emniyet Müdürlüğü’ne bağlı ekiplerin Belediye’nin zorunlu trafik sigortası biten 12 hizmet otomobiline 13’er milyon liralık trafik cezası uygulamasıyla devam etti. 
     
     Süreleri doldu 
     Emniyet Müdürü ile görüşen Başkanvekili Hilmi Akın, açıklama yapmazken, Kaymakam Hayri Sandıkçı, turistik bir ilçe olunması sebebiyle bazı işletmelere geçici ruhsat verildiğini hatırlatarak, "Şimdi okullar açıldı ve ruhsat süreleri doldu. Bu nedenle içki satmamaları gerekiyor. Ruhsatı olanlar, bu işletmeleri sürekli şik yet ediyor. Bunu yasalar gereği yapmak zorundayız" diye konuştu. 
     İşletmecilerle toplantı yapan Selçuk Esnaf Odası Başkanı Recai Karaca ise, Emniyet Müdürlüğü’nün bazı yerlere ruhsat verilebileceği halde zorluk çıkardığını ileri sürerek, "Dar alanlı ilçemizde ruhsat sorunu mağdur ediyor. Turiste hizmet veren işletmeler perişan durumda" dedi. 
     Ruhsat alamayan esnaflardan İsmet Yolcu da, uygulamanın çarpık olduğunu iddia ederek, "İşyerimin sağında ve solunda kalan restoranlarda içki ruhsatı var. Ancak bana verilmiyor. Turist geliyor, bira versen olmuyor, vermesen olmuyor. İçki vermezsen yemek yemeden gidiyor" diye konuştu. 
     



 GÜNCEL 















</TEXT>
</DOC>
