<DOC>
<DOCNO> 35905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sonspo12.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın rakibi Levski kendisine güveniyor... 
</HEADLINE>
<TEXT>

     Galatasaray ile yarın Avrupa Şampiyonlar Ligi 3. ön eleme turu ilk maçını deplasmanda yapacak olan PFC Levski Sofya'da, teknik direktör Lyupko Petroviç, İstanbul'a 19 futbolcusunu getiriyor. 
     Lyupko Petroviç, son anda forvet oyuncusu Asen Nikolov ile savunmada oynayan milli futbolcu Biser Ivanov'u kadroya alamayacağını bildirdi. Ivanov'un, sakatlandıktan sonra tam olarak iyileşemediğini açıklayan Petroviç, Norveç'in Brann BK Bergen takımıyla yapılan maçta burnu kırılan Konstantin Golovskoy'un da Galatasaray karşısında sahaya çıkamayacağını söyledi. Verilen bilgiye göre, uzun süredir tedavi gören ve antrenmanlara yeni katılmaya başlayan golcü futbolcu Georgi Bachev de Petroviç'in kadroya almadığı futbolcular arasında bulunuyor. İstanbul'a gitmeyecek diğer futbolcuların da 3. kaleci Vinren Uzunov ile Yordan Teziev olacağı bildirildi. Sofya'da dün akşam son antremanını yapan PFC Levski Sofya'nın futbolcuları, Galatasaray'ın bir önceki turda yaptığı 2 maçın video kasetlerini izlediler. 
     Bu arada Bulgar takımının oyuncularından Georgi Ivanov, Galatasaray tarafından küçümsenmemeleri gerektiğini belirterek, ''Şansımız yarı yanrıya'' diye konuştu. Basına yaptığı açıklamada Ivanov, PFC Levski Sofya futbolcularının özgüvenlerinin büyük olduğunu savunarak, ''Maç oynanmadan önce Levski gibi bir takımı küçümseyip, maç sonrasını düşünmek bence yanlış bir yaklaşım. Galatasaray Teknik Direktörü için maç sanki başlamadan önce bitmiştir. Bırakın ilk maçtan sonra yeniden konuşalım'' dedi. 







</TEXT>
</DOC>
