<DOC>
<DOCNO> 47995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/spor/spo02.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyon tamam 
</HEADLINE>
<TEXT>

Mustafa Denizli haftalardır formsuz olan dört futbolcusunu Antalyaspor maçında kenara çekti. Lazetiç ve Rapajic kulübeye, Ogün ve Ümit ise tribüne gittiler 
     FENERBAHÇE Teknik Direktörü Mustafa Denizli, haftalardır eleştirilen formsuz oyuncularını, MİLLİYET’te önceki gün yer aldığı gibi, Antalyaspor maçında yaptığı operasyon ile kenara çekti. Özellikle Lyon maçından sonra şimşekleri üzerine çeken Rapajic, Lazetiç kulübede otururken, Ümit ve Kaptan Ogün, dünkü karşılaşmada tribüne çıkarak formsuzluklarının faturasını ödediler. 
     ASBAŞKAN Hamdi Akın, faturanın dört oyuncuya çıkmasını "normal bir karar" olarak yorumladı. Akın, Mustafa Denizli’den böyle bir karar beklediklerini ifade ederek, "Ancak kimse yanlış anlamasın. Bu karar, bu maç için alınmıştır. Futbolcularımız formsuz oldukları için dinlendiriliyorlar. İlerki haftalarda karar yine Mustafa Denizli’nin olacaktır" dedi. 
     
Johnson’a bir maç ceza      ALMANYA’DAKİ Leverkusen maçının ilk yarısında kırmızı kart görerek yenilgiyi hazırlayan Johnson’a, UEFA bir maç ceza verdi. Ganalı futbolcu salı günü Rüştü Saracoğlu Stadı’nda oynanacak Leverkusen maçında takımındaki yerini alacak. 
     

</TEXT>
</DOC>
