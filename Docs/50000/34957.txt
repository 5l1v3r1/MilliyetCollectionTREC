<DOC>
<DOCNO> 34957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sontur14.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten Fıscher'e "Artık tartışmalarımıza alışın" 
</HEADLINE>
<TEXT>

     Başbakan Bülent Ecevit, koalisyon ortakları arasında zaman zaman yer alan tartışmaların demokrasilerde doğal olduğunu ifade ederek, ''Yeter ki, koalisyon ortakları önünde sonunda uzlaşabilsinler, nitekim her konuda uzlaşmaktadırlar'' diye konuştu. Ecevit, şunları söyledi 
     ''Geçen gün Ankara'daki görüşmemizde IMF Başkan Yardımcısı Sayın Fischer'e de, artık bu özelliğimize alışmalısınız. En küçük bir tartışmada paniğe kapılmamalısınız dedim. Buna alıştıkları izlenimini de edindim. 
     Umarım, finans ve borsa kesimleri de bizim bu demokratik özelliğimize alışacaklardır. Henüz önümüzde çetin bir yol var. Ama, şimdiden bu yolda hızlı adımlar atmaya başladık. Örneğin, enflasyonla, beklenenin çok ötesinde bir düşüş Mayıs ve Haziran aylarında başladı. 
     Bütçe gelirlerinde yüzde 47.7 oranında artış sağlandı. Faiz dışı fazlada yüzde 56 artış gerçekleşti. Dünya ticaretinde yüzde 3'ü bulan bir gerileme yer alırken, bu yılın ilk 6 ayında dış satımımız yüzde 10.3 oranında arttı. Ayrıca, bavul ticaretinde de yüzde 18 artış yer aldı. Bunu daha da artırmak için gerekli desteği sağlıyoruz.'' 
     Başbakan Bülent Ecevit, Türk Silahlı Kuvvetleri'nin TSK Türkiye'nin içinde bulunduğu ağır ekonomik süreci göz önünde tutarak bazı önemli projeleri ertelediğini belirterek, ''Hükümetten herhangi bir istem gelmeden bu kararın alınmış olmasının özel bir değeri vardır'' dedi. 
     Ecevit, ''Hükümetimiz, ekonominin esenliğe çıkarılmasıyla birlikte Silahlı Kuvvetlerimizin ertelenen gereksinmelerini yeniden gündeme getirmeyi görev bilecektir'' diye konuştu. 
     Başbakan Ecevit, Yüksek Askeri Şura YAŞ toplantısının açılışında yaptığı konuşmada, iç ve dış güvenliğin ekonomik ve sosyal sorunlardan soyutlanamayacağını söyledi. TSK'nın da bunun bilincinde olduğunu kaydeden Ecevit, ''O nedenledir ki, TSK, içinden geçmekte olduğumuz ağır ekonomik süreci göz önünde tutarak bazı önemli projeleri ertelemiştir'' diye konuştu. Ecevit, sözlerini şöyle sürdürdü 
     ''Hükümetten herhangi bir istem gelmeden bu kararın alınmış olmasının özel bir değeri vardır. Hükümetimiz de güvenliğimiz açısından büyük önem taşıyan projeleri geciktirmenin sakıncalarını bilmektedir. O nedenle, hükümetimiz, ekonominin esenliğe çıkarılmasıyla birlikte Silahlı Kuvvetlerimizin ertelenen gereksinmelerini yeniden gündeme getirmeyi görev bilecektir. " 
     







</TEXT>
</DOC>
