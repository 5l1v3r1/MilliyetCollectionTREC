<DOC>
<DOCNO> 33218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/sondun13.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenova'da öldürülen genç, İtalya'da basını 2'ye böldü 
</HEADLINE>
<TEXT>

     İtalya'nın Cenova kentinde yapılan G-8 zirvesini protesto eden göstericilerle güvenlik ekipleri arasında çıkan çatışmalarda bir İtalyan gencinin öldürülmesinin yankıları sürüyor. 
     İtalyan basını olayla ilgili olarak ikiye bölündü. Corriere della Sera, il Giornale gibi sağ görüşlü gazeteler ''meşru müdafaa'' savını öne çıkarırken, La Repubblica, Il Manifesto, Liberation gibi sol görüşlü gazeteler ''Cenova'da G-8 trajedisi. Büyük cinayet. Katil G-8'' başlıklarını kullandı. 
     Bu arada İtalya Cumhurbaşkanı Carlo Azeglio Ciampi, olaydan duyduğu üzüntüyü bir kez daha dile getirerek, göstericilere ''barışçı olun'' mesajı gönderdi. 
     Öte yandan küreselleşme karşıtı Cenova Sosyal Forum yetkilileri, 23 yaşındaki Carlo Giuliani adlı İtalyan gencin öldürüldüğü Alimonda meydanının bir sembol haline getirileceğini belirtti. 
     Küreselleşme karşıtlarının bugün öğleden sonra 100 bin kişinin katılacağı büyük bir gösteri yapması bekleniyor. 
     
     Köln'de gösteri 
     Öte yandan Cenova'daki gösterilerde bir kişinin hayatını kaybetmesi, Köln'de yapılan bir gösteriyle protesto edildi. 
     Köln kentindeki İtalya Başkonsolosluğu önünde toplanan yaklaşık 150 kişi, Cenova'daki G-8 zirvesini protesto etti. 
     Köln polisi, göstericiler arasında ''Otonomlar'' adı verilen şiddet yanlısı göstericilerin de bulunduğunu, bu kişilerden üçünün, yolda giden bir tramvayı durdurmaya çalışırken tutuklandığını belirtti. 
     Bu arada Almanya Başbakanı Gerhard Schröder'in siyasi danışmanı Michael Steiner, bugün DeutschlandRadio Berlin adlı radyoya yaptığı açıklamada, G-8 zirvesine katılan liderlerin de Cenova'da meydana gelen olaylardan üzüntü duyduklarını belirterek, ''Ancak dünyanın önde gelen liderlerinin sıkıntı duymadan biraraya gelebilmelerinin mümkün olması gerekir'' dedi. 
     Steiner, ''Herkesin gösteri hakkı vardır, ama şiddete başvurma ve yıkım hakkı yoktur'' diye konuştu. 






</TEXT>
</DOC>
