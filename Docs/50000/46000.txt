<DOC>
<DOCNO> 46000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sontur08.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Afganistan'a insani yardım gönderecek 
</HEADLINE>
<TEXT>

     Sağlık Bakanı Osman Durmuş, Türkiye Cumhuriyeti'nin, dünyadaki mazlum insanlara yönelik fiillerde, insani yardımda bulunduğunu hatırlatarak, Türkiye'nin, Afganistan'a da insani yardım yapacağını söyledi. 
     Durmuş, Maslak Princess Hotel'de düzenlenen ''2. Uluslararası İlaç Ruhsatlandırma ve Lisans Prosedürlerinin Uyumu'' konulu sempozyuma katıldı. 
     Toplantı çıkışında gazetecilerin sorularını yanıtlayan Durmuş, ''Türkiye'nin, Afganistan'a yönelik herhangi bir insani yardım programı hazırlayıp hazırlamadığına'' ilişkin soru üzerine, şunları söyledi 
     ''İsmi telaffuz edilmeyecek kadar ufak-tefek şeyler yapılıyor. Bu arada, ilaç işverenlerimiz de gerekli desteği veriyorlar. Yeni talepler olduğu takdirde, onlar da yerine getirilecektir. Ayrıca, buradaki olayın terörist mevzilerine yönelik olmasını diliyoruz. Masum insanların bundan mağdur olmasını istemiyoruz. Tabii ki Türkiye Cumhuriyeti, dünyadaki bu tür mazlum insanlara yönelik fiillerde, insani yardımlarda bulunmuştur. Bugüne kadar bunu birçok yerde yapmıştır. Afganistan'da da yapacaktır.'' Durmuş, proje dahilinde herhangi bir uygulamanın bulunmadığını ifade ederek, günübirlik ihtiyaçlar olduğu zaman bunların yerine getirileceğini ve Kızılay'ın da gerekli desteği yaptığını söyledi. 
     






</TEXT>
</DOC>
