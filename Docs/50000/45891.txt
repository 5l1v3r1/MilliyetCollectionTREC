<DOC>
<DOCNO> 45891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/yasam/yas03.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD yine aynı saatte vurdu 
</HEADLINE>
<TEXT>

Afganistan’a yönelik savaş tüm hızıyla sürerken, ABD uçakları dün de kuzey ve güneye bomba yağdırdı. IRNA, Taliban’ın iki komutanının öldüğünü duyurdu 
     DIŞ HABERLER SERVİSİ 

     Amerikan ve İngiliz güçlerinin Afganistan’daki Taliban hedeflerine karşı önceki gün Türkiye saatiyle 18.57’de başlattığı saldırılar, gün boyu süren gergin sessizlikten sonra dün yine yaklaşık aynı saatte, TSİ 19.00’da yeniden başladı. Amerikan savaş uçakları bu kez, Afganistan’ın kuzeyi ve güneyine bomba yağdırdı. Bombardıman çerçevesinde başkent Kabil, Kunduz, Mezar - ı Şerif ve Taliban’ın merkezi Kandahar ile Usame Bin Ladin kamplarının yoğunlaştığı Celalabad kentleri vuruldu. Bu kentlerde özellikle havaalanları hedef alındı. 
     Görgü tanıkları, Kabil Havaalanı’na dört bomba düştüğünü bildirdi. Bu arada, Kabil semalarında da uçaksavar ateşleri görüldü. Bombaların kentin batısı, kuzeyi ve doğusuna düştüğü, ancak kesin hedeflerin bilinmediği belirtildi. 
     Pentagon’dan bir yetkili, hedef haline alınan Taliban’ın haberleşme merkezlerine dün toplam 15 adet Cruise tipi Tomahawk füzesinin ateşlendiğini açıkladı. 20 savaş uçağının katıldığı dünkü hava saldırıları, B - 1 ve B - 2 uçaklarıyla gerçekleştirildi. B - 1’ler Körfez bölgesindeki Amerikan üslerinden kalkarken, önceki gece 17 saatlik bir yolculukla ABD’den gelen B - 2 Stealth uçaklar ise, yine Diego Garcia adasından havalandı. 
     Önceki günkünden farklı olarak dünkü saldırı dalgasına İngiliz güçleri aktif olarak katılmadı. İngiliz Savunma Bakanlığı, ikinci dalga hava akınlarına sadece lojistik destek verdiklerini, ancak İngiliz kuvvetlerinin bomba ya da füze atmadığını söyledi. 
     
     İki General öldürüldü 
     Dünkü saldırıda Taliban yönetiminin üst düzey iki komutanının yaşamını yitirdiği bildirildi. İran’ın resmi haber ajansı IRNA, bölge kaynaklarından aldığı bilgilere dayanarak, Taliban’ın Hava Kuvvetleri Komutanı Ahtar Muhammed Mansur ile Nangarhar Bölgesi Komutanı General Ömer Atiyye’nin öldüğünü duyurdu. Ancak IRNA, bu haberin henüz başka kaynaklarca doğrulanmadığını da kaydetti. 
     Öte yandan, Tacikistan, Afganistan’a düzenlenen harekatta ABD güçlerinin hava üslerini kullanmasına izin vermeye hazır olduğunu bildirdi. 
     
     



 YAŞAM 

















</TEXT>
</DOC>
