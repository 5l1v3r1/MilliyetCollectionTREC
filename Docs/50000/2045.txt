<DOC>
<DOCNO> 2045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/son/sondun08.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da reform yanlısı gazeteciye hapis ve sürgün 
</HEADLINE>
<TEXT>

     İran'ın önde gelen araştırmacı gazetecilerinden Ekber Genci, Almanya'nın başkenti Berlin'deki bir konferansa katılarak ''İran'ın İslami imajını zedelemekten'' 10 yıl hapis ve 5 yıl sürgün cezasına çarptırıldı. 
     Genci'nin avukatı Gulam Ali Riyahi, Almanya'da Nisan ayında düzenlenen İran ile ilgili bir konferansa katılan Genci'nin 10 yıl hapis cezasını çektikten sonra 5 yıl da ülkenin güneyindeki Beşagerd köyüne sürgüne gönderileceğini söyledi. Riyahi, Tahran Devrim Mahkemesi'nin bu kararını temyiz edeceğini belirtti. Genci ile birlikte 15 kişi daha konferansa katılmakla suçlanıyor. Tahran radyosunun hafta içinde verdiği haberde, bu sanıklardan 6'sının suçsuz bulunduğu, 10'unun ise hapis cezalarına çarptırıldığı bildirilmiş, ancak ayrıntı verilmemişti. 
     Genci, reformcu gazetelerde çıkan yazıları nedeniyle açılan pek çok ayrı davadan da yargılanıyor. 




</TEXT>
</DOC>
