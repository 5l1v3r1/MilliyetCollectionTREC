<DOC>
<DOCNO> 30225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/spor/spo03.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutu’dan mesaj var 
</HEADLINE>
<TEXT>
"İtalya olmazsa GALATASARAY" 
     ANTALYA’da tatilini geçiren Inter’in Rumen futbolcusu Mutu, Galatasaray’a transferinin 10 gün içinde kesinlik kazanacağını söyledi. Mutu, "İtalya ve Inter’deki durumum belli olmadan bir şey söyleyemem. Ilie, Filipescu, Popescu, Hagi gibi futbolcuların oynadığı Lucescu’nun görev yaptığı Galatasaray’ı ben de yakından izliyorum. İtalya olmazsa Galatasaray’a seve seve gelirim" dedi. 
     EŞİ Alexsandra ile birlikte Türkiye’yi ve Türkler’i çok sevdiklerini belirten Mutu, "Tatilimi burada geçirmekten nasıl keyif alıyorsam, Galatasaray’da forma giymekten de o kadar keyif alırım. Türkiye’de bir gün bile yabancılık çekmem. Zaten burada futbol oynayıp da şikayetçi olan bir vatandaşıma bile rastlamadım. Transfer olursam bundan mutluluk duyarım" diye konuştu. 
     
Havuz keyfi      TEKNİK Direktör Mircea Lucescu, dün sabah idmanından sonra futbolcularına bir sürpriz hazırladı. Rumen hoca oyuncularını toplu halde yüzme havuzuna götürdü. Bu jesti sevinçle karşılayan Sarı - Kırmızılılar, adeta çocuklar gibi eğlendiler ve stres attılar. 
     
Ünder-Perez kampta      GALATASARAY’da yeniden göreve getirilen Antrenör Bülent Ünder, dün kampa katıldı. Teknik Direktör Lucescu ile bir görüşme yapan ve futbolcular tarafından büyük ilgiyle karşılanan Ünder, çalışmalara hemen başladı. Bu arada Galatasaray’ın yeni transfer ettiği Fransız futbolcu Perez de kampa geldi. Lucescu, Perez’i futbolcularla tanıştırdı. 
     
Kongre rüzgarı      SARI-Kırmızılı kulüpte kongre için geri sayım sürerken, çeşitli teoriler de ortaya atılıyor. Bazı üyelerin seçimin ertelenmesi için kongre günü imza toplayarak önerge vermeyi planladıkları öğrenildi. Eğer kongreye katılan üyelerin yüzde 10’unun imza atması halinde erteleme gerçekleşecek. Ancak bunu Başkan Faruk Süren kabul etmezse işler daha da karışacak. 
     
     Cansun yükseliyor 
     SEDAT Doğan ile Abdullah Tirali’nin hiçbir şansının bulunmadığı, çekişmenin Mehmet Cansun ve Ateş Ünal Erzen arasında olacağı belirtildi. Uzan grubunun desteklediği Erzen’e tepkiler oluştuğu, Cansun’un ise giderek daha çok taraftar bulduğu ifade edildi. Ayrıca Cansun, Süren’in beyaz liste yapması halinde çekileceği yolundaki iddiaları yalanladı. 
     
     
Galatasaray Günlüğü      İlk maç bugün 
     GALATASARAY, İsviçre’deki kampında yeni sezon öncesi ilk hazırlık karşılaşmasını bugün Grashopperss ile yapacak. Basel kenti yakınlarındaki Balsthal kasabasında oynanacak karşılaşma TSİ 21.30’da başlayacak. Teknik Direktör Lucescu, yeni transferleri ilk kez deneme şansı bulacak. 
     
     Mondragon korkuttu 
     SARI - Kırmızılı takımın yeni transferi Mondragon’a antrenman temposu ağır geldi. Kolombiyalı kaleci dünkü çalışmada arka adalesinden sakatlanınca teknik heyeti korkuttu. Ancak Mondragon’un durumunun çok ciddi olmadığı ifade edilince Lucescu da rahatladı. 
     
     Ormanda kros yaptılar 
     GALATASARAY, İsviçre kampında dün yoğun bir gün geçirdi. Sabah salonda ağırlık çalışan Sarı - Kırmızılılar, daha sonra da ormanda yaklaşık iki saat süren bir kros yaptılar. Futbolcular, akşam saatlerinde de kentte alışverişe ve yürüyüşe çıktılar. 
     
     2 milyon dolar umudu 
     CİM - Bom’un Arsenal ile oynadığı UEFA Kupası finalinde karaborsa bilet sattığı gerekçesiyle kesilen 2 milyon doları için umut belirdi. Yönetim, Lozan’daki Avrupa Tahkim Komisyonu’na başvurdu. Komisyon da UEFA ile temasa geçerek paraya el koydu. Kesin kararın Eylül ayı içinde verileceği, lehte sonuç çıkması halinde 2 milyon doların gönderileceği belirtildi. 
     



 SPOR 
























</TEXT>
</DOC>
