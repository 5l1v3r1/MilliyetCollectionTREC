<DOC>
<DOCNO> 43403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sondun12.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan muhalefeti "Taliban'a ağır kayıplar verdirdik" 
</HEADLINE>
<TEXT>

     Afganistan'da Taliban'la savaşan muhalif güçler, Taliban'a önemli kayıplar verdirdiklerini ve kuzeyde 2 bölgede önemli miktarda toprak kazandıklarını bildirdiler. 
     Muhaliflerin sözcüsü Muhammed Eşref Nedim, dün Balk bölgesi ve Samangan bölgesinin başkenti Aybak'ın kuzeyindeki Hazret Sultan mevkiinde şiddetli taarruz düzenlediklerini belirterek, bu sayede Taliban kontrolünde bulunan çok sayıda bölgeyi geri aldıklarını söyledi. 
     Çatışmaların Balk bölgesinin güneyi ve doğusunda sürdüğünü belirten Nedim, Taliban saflarının 180 kayıp verdiğini, kendi kayıplarının ise ''az'' olduğunu, 80 Taliban milisinin esir alındığını savundu. 
     Sözcü, savaş uçakları desteğinde Taliban güçlerinin bu sabah bir karşı saldırı başlattığını, ancak şu ana kadar hiçbir ilerleme sağlayamadıklarını iddia etti. 






</TEXT>
</DOC>
