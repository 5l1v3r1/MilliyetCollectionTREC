<DOC>
<DOCNO> 27755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sontur10.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de trafiğe verilecek yeni düzeni öğrenmek için tıklayın... 
</HEADLINE>
<TEXT>

     İzmir'de cadde, meydan ve bulvarların, çağdaş bir anlayışla yeniden ele alındığı bildirildi. İzmir Büyükşehir Belediyesi'nden yapılan yazılı açıklamada, hazırlanan projeler kapsamında cadde ve bulvarlara orta refüjler yapılacağı, kaldırımların yenileneceği, bazı meydanların yeniden düzenleneceği, kentin bazı bölgelerinde kavşak ve meydanlar oluşturularak trafik düzeni sağlanması için sinyalizasyon sistemi kurulacağı belirtildi. 
     
     1. kordon trafiğe kapatılıyor 
     Kent merkezinde yapılacak yeni uygulamalar çerçevesinde, Birinci Kordon trafiğe kapatılırken, Cumhuriyet Meydanı ile Gümrük arası çift yön olarak ulaşıma açılacak. Böylece Kordon düzenlemesinin devamına olanak sağlanacak. Fevzipaşa, Gazi ve Şair Eşref bulvarları çift yön ulaşıma açılırken, 9 Eylül Meydanı yeni baştan düzenlenip, sinyalize kavşak haline getirilecek. Bu amaçla kavşağın geometrik düzenlemesi yeniden yapılacak ve yön levhaları konulacak. Gümrük'te ise yeni bir kavşak düzenlemesi yapılırken, Borsa Kavşağı da yeniden ele alınacak. 
     İzmir'in girişlerinden birini oluşturan Çiğli Anadolu Caddesi yeni bir anlayışla düzenlenecek, sinyalizasyon yenilenecek, refüj ve kaldırım düzenlemesi yapılacak. 
     Gaziemir Akçay Caddesi'nde düzenleme çalışmaları devam ederken, Sarnıç Kavşağı düzenlemesi tamamlandı ve yeni bir kavşak dizayn edildi. Akçay Caddesi üzerindeki Tansaş Kavşağı ile Ege Serbest Bölgesi Kavşağı yeniden yapılıyor, ayrıca kaldırımlar ve orta refüj yenileniyor. 
     
     Varyant'a çıkan yol üzerine kavşak 
     Halil Rıfat Paşa'dan Varyant'a çıkan yol üzerinde de kavşak yapma kararı alınırken, sinyalizasyon sistemi kurulacak. Bayraklı'dan Gaziler Caddesi'ne kadar uzanan ve Şehitler Caddesi'ni de kapsayan bölümde, imar planında bulunmasına rağmen bugüne kadar yapılmayan alternatif bir yol oluşturulacak. Bu yol, Bayraklı'dan Çınarlı ve Mersinli'ye doğrudan gidişi sağlayacak. Bu yeni yol sayesinde Fatih Caddesi'nin yükü azalırken, Çınarlı ve Halkapınar'a gidişler rahatlayacak. 
     Fatih Caddesi'nde de aralıksız devam eden çalışma çerçevesinde, Vakıflar Kavşağı düzenlenirken, Mersinli Kavşağı'nda kaldırım ve orta refüj düzenlemesi yapılacak. Gaziler Caddesi ile Fatih Caddesi'nin kesiştiği Miralay Fethibey Kavşağı yeniden yapılıyor. Narlıdere İlçe Emniyet Müdürlüğü önünde yeni bir kavşak düzenlemesine gidilirken, Mithatpaşa Caddesi Otoyol Kavşağı ile İlçe Emniyet Müdürlüğü Kavşağı arasında da yeni bir koridor düzenlenecek. 
     
     Eşrefpaşa'daki çalışmalar 
     Eşrefpaşa Caddesi üzerindeki çalışmalara, Şirinyer Akıncılar Kavşağı'ndan başlandı. Bu kavşak yeniden düzenlenip sinyalizasyon kuruldu. Projenin Yağhaneler'e kadar olan bölümü de hazırlandı. Bu cadde üzerinde, Eşrefpaşa Polis Karakolu'nun bulunduğu sokak önünde bir sinyalize kavşak oluşturulurken, aynı kavşaktan Halide Edip Adıvar Bulvarı'na geçişi sağlayacak bir yol da açılacak. Ayrıca Çinili Cami önünde de bir sinyalize kavşak oluşturulacak. Yenişehir'de yapımı tamamlanmak üzere olan yeni itfaiye binası önünde de çevre ve kavşak düzenleme çalışması gerçekleştirilecek. Köprü altında bulunan kavşak, yeniden ele alınacak. 







</TEXT>
</DOC>
