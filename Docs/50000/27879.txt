<DOC>
<DOCNO> 27879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/soneko03.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis kabul etti, Emlakbank tasfiye ediliyor... 
</HEADLINE>
<TEXT>

     Kamu bankalarının yeniden yapılandırılması, görev zararları ile bazı fonların tasfiyesine ilişkin tasarı TBMM Genel Kurulu'nda yasalaştı. 
     Yasaya göre, Ziraat Bankası, Halk Bankası ve Emlak Bankası, yıllık faaliyetleri ile ilgili olarak genel kurullarına sunacakları yıllık bilançoları ile kar ve zarar cetvellerini, 4389 sayılı Bankalar Kanunu'nda belirtilen bağımsız denetim kuruluşlarına onaylatmak zorunda olacaklar. 
     Bankaların bu yasa yürürlüğe girdiği tarihten önce çeşitli yasa ve kararnamelerle verilmiş görevler nedeniyle doğan ve bütçe ödenekleri ile karşılanamayan yıllara ilişkin olarak oluşmuş görev zararı alacakları, yeniden yapılandırılmaları kapsamında belirlenen usul ve esaslar çerçevesinde tasfiye edilecek. Bankalara bedeli önceden ödenmeyen görev verilemeyecek. 
     Yeniden yapılanma sürecinde bankalardaki istihdam fazlası olarak tespit edilen personel, diğer kamu kurum ve kuruluşlarına nakledilecek. Nakledilecek personelin nakil işleminin Devlet Personel Başkanlığı'nca yapılmadan önce, Maliye Bakanlığı'nın uygun görüşü alınacak. 
     Emeklilik süresini dolduran banka personelinden yasanın yürürlüğe girmesinden sonra iki ay içerisinde emeklilik başvurusunda bulunanlara emeklilik ikramiyeleri yüzde 25 fazlasıyla ödenecek. Bu madde kapsamında emekli olan personel, emekli oldukları tarihten itibaren üç yıl içinde bu bankalarda yeniden istihdam edilemeyecek. 
     Emlak Bankası Mensupları Emekli ve Yardım Sandığı Vakfı üyesi personele emekli olduklarında, kıdem tazminatı tavanını aşmamak üzere her hizmet yılı için toplam brüt ücreti tutarında kıdem tazminatı ödenecek. 
     Emlakbank'ın tasfiyesi 
     Yeniden yapılandırma çerçevesinde Türkiye Emlak Bankası tasfiye edilecek. Bankacılık hizmetleri ile bankacılık işlemlerinden doğan taahhütleri ile sabit kıymetleri dahil tüm aktifleri Ziraat Bankası ile Halk Bankası'na devredilecek. Ziraat Bankası ve Halk Bankası tarafından devir alınacak taahhütler ile aktifler arasındaki menfi fark devir alan bankaya Hazine Müsteşarlığı'nca sermaye olarak ödenecek. 
     Devir işlemlerinin tamamlanmasının ardından Emlak Bankası'nın bankacılık işlemleri yapma ve mevduat kabul etme yetkisi sona ererek tasfiye haline girecek. Bankanın tasfiyesi banka genel kurulunca belirlenecek üç kişilik Tasfiye Kurulu tarafından genel hükümlere göre yürütülecek. 
     Vakıfbank'ın hisseleri 
     Yasayla Türkiye Vakıflar Bankası A.Ş.'nin özelleştirilmesine de olanak sağlandı. 
     Vakıfbank'ın A grubu hisseleri ile B grubundan Vakıflar Genel Müdürlüğü'ne ait olanların satışına ve bu satışla ilgili yöntem ve ilkeleri belirlemeye Bakanlar Kurulu yetkili kılındı. 
     Bankaların her türlü alacaklarının takip ve tahsilinde Amme Alacaklarının Tahsil Usulü Hakkında Kanun hükümlerinin uygulamasına ilişkin düzenlemeden vazgeçilerek İcra ve İflas Kanunu hükümlerinin uygulanması esası benimsendi. 
     Ziraat Bankası ile Tarım Kredi Kooperatiflerine görev vererek mali bünyelerini olumsuz yönde etkileyen, görev zararlarının doğmasına neden olan yasalar da yürürlükten kaldırılıyor. 
     Görüşmeler sırasında sık sık gergin anlar yaşandı. DYP Tunceli Milletvekili Kamer Genç, bir madde üzerinde konuşurken, Emlakbank'ın ''Bazılarının kaymak yediği bir dönemin üstünün kapatılmasının istenmesi'' nedeniyle tasfiye edildiğini ileri sürdü. Genç, bu bankanın eski genel müdürlerinden biri olan ANAP İstanbul Milletvekili Aydın Ayaydın hakkında çok sayıda dokunulmazlık dosyasının da Meclis gündeminde olduğunu ifade etti. 
     Ayaydın, sataşma gerekçesiyle kürsüye gelerek, kendisinin Genel Müdürlük yaptığı döneme ilişkin geri dönmeyen tek bir kredi bulunmadığını söyledi. Genel Müdürlük görevine koalisyon liderlerinin döneminde değil, DYP Genel Başkanı Tansu Çiller'in Başbakanlığı döneminde getirildiğini belirten Ayaydın, ''Suratı gibi kalbi de çirkin olanları bu iddialarını ispata davet ediyorum'' dedi. Ayaydın, dokunulmazlığının kaldırılması istemiyle başvuruda bulunduğunu kaydetti. Ayaydın, tasarının görüşmeleri tamamlanırken oyunun rengini belli etmek üzere yeniden kürsüye çıkarak Emlakbank'ın tasfiyesinin yanlış olduğunu savundu. 
     asarının görüşmeleri sırasında, Genel Kurul'da kısa süreli bir gerginlik yaşandı. DYP Balıkkesir Milletvekili İlyas Yılmazyıldız'ın konuşmasına tepki gösteren bazı MHP'li üyeler, Yılmazyıldız kürsüden ayrılırken üzerine yürümek istediler. Başkanvekili Sökmenoğlu, bu sırada birleşime 5 dakika ara verdi. 
     Tasarıya eklenen bir geçici madde üzerinde de tartışma yaşandı. Geçici maddenin önerge gibi işlem görmesini isteyen DYP'li milletvekilleri, taleplerinin yerine getirilmemesi üzerine sıra kapaklarına vurdular. Başkanvekili Sökmenoğlu, bugüne kadar farklı bir uygulama yaılmadığını belirterek, geçmiş uygulamalardan örnekler gösterdi. 







</TEXT>
</DOC>
