<DOC>
<DOCNO> 42204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sontur17.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da sivil savunma sirenleri çalınca halk paniğe kapıldı 
</HEADLINE>
<TEXT>

     Bursa'da, olası bir hava saldırısına karşı vatandaşın hazırlıklı olmasını sağlamak amacıyla sabah saatlerinden itibaren aralıklarla çalan sivil savunma sirenleri, kentte paniğe yol açtı. 
     İçişleri Bakanlığı'nca sivil savunma il müdürlüklerine gönderilen genelge çerçevesinde, Bursa'nın 17 ayrı bölgesinde saat 09.00'dan itibaren sirenler çalmaya başladı. 
     Olası bir hava saldırısı durumunda, vatandaşı uyarmak amacıyla kentin değişik bölgelerine kurulan bilgisayar yazılım ve siren sistemini denemek için çalınan sirenler, paniğe neden oldu. ''155 Polis İmdat'' telefonlarını arayan ve Türkiye'ye yönelik herhangi bir saldırı olup olmadığını soran çok sayıda vatandaş, polis memurlarınca sakinleştirildi. Yetkililer, sivil savunma tatbikatının saat 18.00'de sona ereceğini belirterek, vatandaşların paniğe kapılmaması için yerel televizyonlarda uyarı amaçlı yayınlar yapılacağını bildirdiler. 







</TEXT>
</DOC>
