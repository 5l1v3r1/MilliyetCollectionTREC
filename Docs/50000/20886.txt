<DOC>
<DOCNO> 20886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sonspo09.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de fark hesapları 
</HEADLINE>
<TEXT>

     Ligde son 3 haftaya en yakın takipçisi Galatasaray'ın 1 gol averajıyla önde giren Fenerbahçe, yarın deplasmanda yapacağı Erzurumspor maçını farklı skorla kazanmanın hesaplarını yapıyor. 
     Sarı-lacivertliler, ligden düşmesi daha önce kesinleşen Erzurumspor ile yapacakları maçta, sahadan farklı skorla galibiyetle ayrılarak, son 2 haftaya avantajlı girmek amacında. 
     Samandıra Tesisleri'nde öğleden sonra basına kapalı olarak yapacakları son antrenmanın ardından, akşam saatlerinde Erzurum'a gidecek olan Fenerbahçe'de, kart cezalısı Abdullah ile sakatlığı süren Ogün forma giyemeyecek. 
     Teknik Direktör Mustafa Denizli'nin, 5. yabancı oyuncu tercihini ise sakatlığı geçen Johnson'dan yana kullanarak, Rapaiç'i yedek soyundurması bekleniyor. 
     Erzurum Cemal Gürsel Stadı'nda saat 19.00'da başlayacak ve hakem Musa Eryılmaz'ın yöneteceği karşılaşmaya Fenerbahçe'nin Rüştü, Mustafa Doğan, Misko Mirkoviç, Zoran Mirkoviç, Ali Güneş, Lazetiç, Yusuf, Johnson Rapaiç , Celil, Revivo, Andersson muhtemel 11'i ile çıkması bekleniyor. 
     

</TEXT>
</DOC>
