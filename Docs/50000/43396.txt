<DOC>
<DOCNO> 43396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sondun05.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'dan orduya hazır olun emri 
</HEADLINE>
<TEXT>

     ABD Başkanı George W. Bush, ABD Kongresi'nde yaptığı tarihi konuşmasında, terörist Usame bin Ladin'i barındıran Taliban'a, bin Ladin ve adamlarını hemen adalete teslim etmesi ültimatomunu verdi. 
     ABD Başkanı Bush'un yaptığı tarihi konuşma için, İngiltere Başbakanı Tony Blair, kabinenin bütün üyeleri, Federal Yüksek Mahkeme yargıçları, Temsilciler Meclisi ve Senato'nun üyeleri, New York Valisi George Pataki ve New York Belediye Başkanı Rudolf Giulliani ile saldırılarda ölen 2 kişinin yakını da Kongre'de bulundu. 
     8 aylık Beyaz Saray deneyiminin ardından, tarihte tek bir günde teröre olağanüstü kayıp vererek, büyük bir problemle yüzleşen Başkan Bush'un kongre konuşması, ABD'nin belki de hiç olmadığı kadar bütünleşmesinin bir göstergesi olarak değerlendirildi. 
     Bush, Taliban yönetimine sert çıkarak, ''ABD'nin taleplerini'' ortaya koydu ve ''bu şartlar, müzakereye, tartışmaya açık değildir'' dedi. 
     ABD Başkanı, Taliban yönetiminin, 11 Eylül terörist eylemlerinin bir numaralı şüphelisi bin Ladin'in terör örgütü El-Kaide'nin bütün liderlerini ve bütün teröristleri topraklarından çıkararak, ABD'ye teslim etmesini istedi. Bush, Taliban'dan, bir daha terörist olayların gerçekleşmeyeceğinden emin olmak üzere, El-Kaide'nin bütün kamplarına girmek için ABD'ye izin vermesini de talep etti. 
     Bush, Amerikan halkının global terörizmle mücadelesinde, gelecek günlerde güçlükler ve tehlikeler olduğuna işaret ederken, yeni bir bakanlık pozisyonu oluşturarak, Pennsylvania Valisi Tom Ridge'i, ülke savunmasından sorumlu bakan atadığını açıkladı. 
     Saldırıdan 9 gün sonra gerçekleştirdiği konuşmasında Bush, bu saldırılarda ölen bir polis şefi olan George Howard'ın annesi tarafından kendisine verilen armasını, görevini asla unutmaması için saklayacağını, ülkenin aldığı yarayı hiçbir zaman unutmayacağını söyledi. 
     Bush, ''hiçbir zaman vazgeçmeyeceğim, hiçbir zaman dinlenmeyeceğim'' dedi. Başkan Bush, Amerikan halkına, dünyanın tek süper gücü olsa da ABD'nin saldırılara karşı dokunulmazlığı olmadığı uyarısında da bulundu. 
     Orduya da seslenen ABD Başkanı, ''Hazır olun. Amerika'nın harekete geçeceği saat geliyor. Siz bizi gururlandıracaksınız'' dedi. 
     Bush'un kendinden emin, sert konuşması, sık sık güçlü alkışlarla kesilirken, ABD Başkanı'nın, konuşmasının başından itibaren zaman zaman çok duygulandığı, gözlerinin dolduğu görüldü. 
     
     "Taliban rejimini kınıyoruz" 
     El-Kaide'nin Afganistan'da kampları bulunduğunu, bu kamplarda terör taktiklerinin öğretildiğini söyleyen Bush, ''El-Kaide, Taliban yönetimini destekleyerek ülkeyi kontrol ediyor. Halk aç. Herkes kaçmaya çalışıyor. Kadınların okula gitmesi yasak. Televizyon sahibi olmak yasak. Biz Afgan halkına saygı duyuyoruz ama Taliban rejimini kınıyoruz'' dedi. 
     Taliban'a sert ültimatom vererek, bin Ladin ve adamlarını ABD'ye teslim etmesini, ABD'nin, El-Kaide'nin kamplarına girmesine imkan sağlamasını isteyen Bush, ''Taliban hemen bu eylemleri yerine getirmeli'' diye konuştu. 
     Müslümanlara da seslenen Bush, ''sizin inançlarınıza saygı duyuyoruz. Milyonlarca Müslüman topraklarımızda yaşıyor. Ancak bu kötü insanlar, Tanrı'nın adını kullanarak İslam'a da zarar verdiler'' dedi. 
     Bush, ABD'nin düşmanının ne Müslümanlık ne de Araplar olduğunu vurgulayarak, ''Amerika'nın düşmanı, teröristlerdir ve bu teröristleri destekleyen her ülkedir'' dedi. 
     ABD'nin terörle savaşının, El-Kaide ile başlayacağını belirten Bush, bu savaşın, dünyadaki bütün terörist grupları tespit edip köklerini kurutuncaya kadar süreceğini kaydetti. 
     
     "Ya bizden olacaklar ya da onlardan" 
     ABD Başkanı, terörizme destek veren ülkelere de uyarıda bulunarak, ''bir karar vermeleri gerek. Ya bizden yana olacaklar ya da teröristlerden yana'' dedi. Bush, yürütülen mücadelenin, sadece ABD'nin savaşı olmayacağını, bunun, dünyanın ve medeniyetin savaşı olduğunu belirterek, ''bütün ülkelerden bize katılmalarını istiyoruz'' diye konuştu. 
     Medeni dünyanın ABD'nin yanında yer aldığını belirten Bush, terörizm cezalandırılmazsa Amerika'dan sonra diğer ülkelere de sıra geleceğini hatırlattı. 
     Bush, bugünden sonra, terörizme destek veren bütün ülkelerin, ''düşman devlet'' olarak görüleceğini de belirtti. 
     ABD Başkanı, Amerikan halkına seslenerek, ''hayatınızı yaşayın. Çocuklarınıza sarılın. Devam eden tehditler olsa da sakin olun, korkmayın. Kurbanlara destek çıkın. Onlar için dua edin. Soruşturmayı yürüten FBI ajanlarıyla işbirliği yapın. Amerikan ekonomisinin gücüne güvenin. Güvenlik önlemlerine karşı sabırlı olun. Çünkü bu uzun bir mücadele olacak'' dedi. 
     George W. Bush, kongre liderleri ve New York Valisi George Pataki, New York Belediye Başkanı Rudolph Giulliani ile birlikte, New York kentini yeniden inşa edeceklerini de vurguladı. 
     Saldırılarla Amerikaya büyük zarar verildiğini belirten Bush, bunun öfke yarattığını, şimdi özgürlükler ile korkunun savaşta olduğunu söyledi. Bush, bu savaşta ABD'nin yorulmayacağını, aksamayacağını ve başarısız olmayacağını kaydetti. 
     







</TEXT>
</DOC>
