<DOC>
<DOCNO> 27756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sontur11.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr.Ercan "Deprem İstanbul'a yakın ama küçük olacak" 
</HEADLINE>
<TEXT>

     Jeofizik Mühendisleri Odası JFMO Genel Başkanı Prof. Dr. Ahmet Ercan, İtalyan Urania araştırma gemisinin Marmara Denizi'nde yaptığı çalışmanın sonuçlarının ''erken açıklandığı'' görüşünde olduğunu belirtti. 
     Prof. Dr. Ercan, TÜBİTAK Marmara Araştırma Merkezi'nce MAM sonuçları dün açıklanan araştırmayı gerçekleştirenleri, çalışmalarından dolayı kutladığını ifade ederek, ancak araştırma sonuçlarının erken açıklandığı görüşünde olduğunu kaydetti. 
     Elde edilen verilerin gerektiği şekilde değerlendirilmediğini savunan Prof. Dr. Ercan, ''Gemiden alınan karotların analiz edilmesi en az 3 aylık bir zaman alır. Kısa bir süre içerisinde yapılan böyle bir açıklama doğru değildir. Paleosismolojik çalışmaların, tam olarak değerlendirilmeden, olgunlaştırılmadan açıklanmasını erken bir davranış olarak görüyorum'' dedi. 
     Prof. Dr. Ercan, ''Gemiden çıkıp, 'İmralı kırığının aktif bir fay' olduğunu söylemek, erken konuşmaktır. Halkı paniğe sürükler. Bu, dünyanın hiçbir yerinde yok, sadece Türkiye'de var'' diye konuştu. Fayın aktif olup olmadığı sonucuna, eldeki verilerle birlikte güncel ve tarihsel depremlere bakılarak ulaşılabileceğini belirten Prof. Dr. Ercan, araştırma sonuçları arasında yer alan ''fayın tek parça kırılacağı'' iddiasına da katılmadığını söyledi. 
     
     Kırılma en az 2 parça 
     Prof. Dr. Ercan, şöyle devam etti 
     ''Tek parça kırılma mümkün değildir. Ben fayın en az iki parça halinde kırılacağı görüşündeyim. Marmara Ereğlisi civarında 7 ve Bakırköy açıklarında da 6.3 büyüklüklerinde iki ayrı deprem gerçekleşebilir. Yerin jeofizik yapısı, manyetik gravite, sismik ve sismolojik veriler bunu gösteriyor. Yani deprem İstanbul'a yakın olacak ama şiddeti küçük olacaktır.'' 
     Bilimsel çalışmaların kamuoyuna açıklanmasında dikkatli avranılması gerektiğini belirten Prof. Dr. Ercan, ''Kamuoyunun karşısına geçip, 'burada aktif bir fay var' derseniz tedirginliğe yol açarsınız. Bilimsel çalışmaların, kesin sonuçlara varılmadan basına yansıtılmasının, kamuoyunu tedirginliğe sevketmesinden başka bir anlamı yok'' dedi. 
     







</TEXT>
</DOC>
