<DOC>
<DOCNO> 46206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sontur24.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümete izin görüşülüyor... Milli Savunma Bakanı ne dedi 
</HEADLINE>
<TEXT>

     Mili Savunma Bakanı Sabahattin Çakmakoğlu, Yurt dışına askeri kuvvet gönderilmesi kararı alınmasının, ''hemen asker gönderileceği'' anlamında algılanmaması gerektiğini bildirdi. 
     Çakmakoğlu, ''talep olduğunda bu kuvvetin gönderilip gönderilmeyeceğine, gönderilecekse hangi çapta ve cinste bir kuvvetin, hangi bölgeye ne maksatla gönderileceğine Türkiye'nin çok yönlü yüksek menfaatleri esas alınmak suretiyle yapılacak değerlendirmeler sonucunda karar verilecektir'' dedi Sabahattin Çakmakoğlu, TBMM Genel Kurulu'nda, ''Sürekli Özgürlük Harekatı ve devamının icrası kapsamında'' yabancı ülkelere asker gönderme ve Türkiye'de yabancı silahlı kuvvetler mensubu bulundurulmasına ilişkin Hükümet Tezkeresi hakkında bilgi verdi. 
     ABD'ye 11 Eylül 2001 tarihinde yapılan saldırı sonucunda NATO'nun yaptığı toplantıda, 5. maddenin işletilmesi kararının aldığını anımsatan Çakmakoğlu, 7 Ekim 2001 tarihinde Birleşmiş Milletler BM 
     Güvenlik Konseyi ve NATO'nun kararları çerçevesinde Afganistan'a operasyonun başlatıldığını söyledi. Çakmakoğlu, bu harekat esnasında sadece Afganistan'daki teröristlerin değil, El Kaide terör örgütüyle birlikte masum Afgan halkına yıllardır çile çektiren, bölge ve dünya barışı için de tehdit oluşturan Taleban rejiminin de hedef alındığını anlattı. 
     Pakistan, Kuveyt, Suudi Arabistan ile Orta Asya'daki halkı Müslüman olan hemen tüm ülkelerin bu harekata destek verdiğini ifade eden Çakmakoğlu, sözlerini şöyle sürdürdü 
     ''Daima ifade ettiğimiz gibi terörün mazereti, dini, kültürü, siyaseti, milliyeti ve coğrafyası yoktur. Başlangıçta bazı yanlış anlamalara yol açabilecek açıklamalar olmuş ise de BM Güvenlik Konseyi tarafından alınan kararlar doğrultusunda, bugün artık teröre karşı mücadelenin sadece terörist ve terör örgütleri mensupları ile bunlara yardım ve yataklık edenlerle sınırlı olduğu konusunda genel anlayış birliği sağlanmıştır. 
     Bu bağlamda ABD yönetiminin, harekatın masum sivil halkın zarar görmesini önleyecek sağduyulu bir çerçevede sürdürülmesi yönündeki kararlılığını açıklamış olması memnunlukla karşılanmakta ve Türkiye, sorumlu bir müttefik ve dost olarak ABD yönetiminin bu tutumunu desteklemektedir.'' 
     
     Türkiye'nin yüksek menfaatleri 

     Çakmakoğlu, 5. madde bağlamında alınan kararın ''Her müttefik ülkenin müşterek harekata katılmasında sağlayacağı vasıtalar açısından, taraf ülkelerin katılımlarının ellerindeki imkanlar ve kaynaklara bağlı olarak o ülke tarafından serbestçe sağlanacağını öngördüğünü'' belirtti. 
     Milli Savurma Bakanı Çakmakoğlu, sözlerini şöyle sürdürdü 
     ''Bugüne kadar da NATO tarafından Türkiye'den yabancı bir ülkeye gönderilmek üzere herhangi bir somut kuvvet talebinde bulunulmadığından, bu aşamada kuvvet gönderilmesi kararı alınması, hemen asker gönderileceği anlamında algılanmamalıdır. Daha açık bir ifadeyle yurt dışına asker gönderilmesi hususunda alınacak karar, Türk Silahlı Kuvvetleri'nin gerekli hazırlığı yapabilmesi için onlara esneklik sağlayacaktır. 
     Tekrar ediyoruz Talep olduğunda bu kuvvetin gönderilip gönderilmeyeceğini, gönderilecekse hangi çapta ve cinste bir kuvvetin, hangi bölgeye ne maksatla gönderileceğine Türkiye'ni çok yönlü yüksek menfaatleri esas alınmak suretiyle müteakiben yapılacak değerlendirmeler sonucunda karar verilecektir.'' 
     
     TBMM'ye karşı açıklık 

     Türkiye'nin uluslararası antlaşmalarla belirlenmiş yükümlülükleri arasında zorunlu hallerde ve terörle mücadele amacıyla sınırlı olmak şartıyla müttefik silahlı kuvvetler mensuplarına sınırlarını açmak da bulunduğunu ifade eden Çakmakoğlu, ''Zorunlu olmamakla birlikte Hükümet'in, TBMM'ye karşı açıklık ilkesi ve saygılı olma anlayışı gereği'' TBMM kararının alınmasının uygun olacağının düşünüldüğünü bildirdi. 
     Çakmakoğlu'nun konuşmasından sonra gruplar adına konuşmalara geçildi. 
     






</TEXT>
</DOC>
