<DOC>
<DOCNO> 24160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/dunya/adun.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye S-300 
</HEADLINE>
<TEXT>

Nükleer kalkan projesine uluslararası muhalefeti zayıflatmaya çalışan Bush yönetimi, Moskova’yı ikna etmek için Rus S - 300 füzesi satın alıp Türkiye gibi ülkelere yerleştirmeyi önerdi 
     YASEMİN ÇONGAR Washington 

     Çeşitli birimleri, karada, havada, denizde ve hatta uzayda konuşlandırılacak dev bir "nükleer kalkan" kurulması fikrine dayanan "Ulusal Füze Savunma Sistemi" NMDS projesine destek arayan ABD, Rus yapımı S - 300 füzelerini satın alarak, Türkiye gibi müttefiklerin topraklarına yerleştirmeyi önerdi. Ancak bu öneri bile, Anti Balistik Füze ABM Antlaşması’nın iptaline direnen ve NMDS’i engellemeye çalışan Moskova’yı iknaya henüz yetmedi. 
     Bush yönetiminin, NMDS konusunda Rusya’nın muhalefetini aşmak için "S - 300" kozunu öne sürdüğü yönündeki haberler bir süredir uluslararası basına yansıyor. ABD Dışişleri Bakanlığı sözcülerinden Phil Reeker, bu haberlerin "henüz tartışma aşamasındaki" konuları ilgilendirdiğini belirterek, "Herhangi bir spesifik sistemin önerildiğini söylemek için henüz çok erken. Çok sayıda olasılığa bakacağız. Türkiye de dahil, dost ve müttefiklerle konuyu tartışacağız" demekle yetindi. 
     Diplomatik kaynaklara göre, Bush yönetiminin amacı, Rusya’nın çevre ülkelere satmaya çalıştığı ve Güney Kıbrıs’a yerleştirilmesi daha önce ABD baskısıyla engellenen S - 300 füzelerini satın alarak Moskova’yı, NMDS projesinin "bir tür parçası" haline getirmek. S - 300’lerin, kısa ve orta menzilli füze tehdidine karşı savunma amacıyla, Türkiye ve bazı Avrupa ülkelerinin topraklarına yerleştirilmesi de planın parçası. 
     
NATO isteksiz      Ancak ABD, NMDS konusunda, müttefiklerinden de henüz destek alamadı. Budapeşte’deki NATO Bakanlar Konseyi ilkbahar toplantısında, ABD Dışişleri Bakanı Colin Powell’a bu konudaki itirazlarını ileten Avrupalı bakanlar, İran, Irak ve Kuzey Kore’den Batı’ya yönelik ciddi bir nükleer tehdit olduğu tezine karşı çıktılar. 
     



 DÜNYA 












</TEXT>
</DOC>
