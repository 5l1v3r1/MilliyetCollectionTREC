<DOC>
<DOCNO> 39814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sondun04.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kübalı küçük Elian yine ABD yolcusu 
</HEADLINE>
<TEXT>

     ABD'ye giderken geçirdiği deniz kazasının ardından Florida'daki akrabalarının yanına yerleştirilen ve akrabalarıyla babası arasındaki hukuk mücadelesini babasının kazanmasıyla birlikte Küba'ya dönen Elian Gonzalez'in yeniden ABD'ye geleceği ileri sürüldü. 
     Amerikan Time dergisinin haberine göre, Elian, Küba Devlet Başkanı Fidel Castro ile birlikte, Eylül ayında BM'nin New York'ta yapılacak zirvesine katılacak. 
     Elian, annesi ve üvey babasıyla birlikte Küba'dan ABD'ye gelmeye çalışırken, bulunduğu tekne batmış, çocuk kurtarılarak Florida'da akrabalarının yanına verilmişti. 
     Ancak Elian'ın babası, ABD'de dava açarak oğlunu, akrabalarından geri almıştı. Florida'daki akrabalar direnince, ABD Adalet Bakanlığı'nın emriyle, evi basan polis gücü, küçük çocuğu evden alarak babasına vermişti. 
     Küba Devlet Başkanı Castro tarafından, "ulusal kahraman" ilan edilen Elian'ın, BM çocuk asamblesi için, Küba delegasyonu içinde ABD'ye gelmesi bekleniyor. 
     BM yetkilileri, zirveye Elian'ın da katılacağına dair ellerinde bir bilgi olmadığını belirttiler. Amerikan basınına göre, diplomatik kaynaklar da, Küba'nın Elian'ı New York'a göndermesinin düşük bir ihtimal olduğunu kaydettiler. 
     Elian, ABD'ye yerleşen, Küba rejimi karşıtları ile Küba yönetimi arasında propaganda malzemesi olmuştu. Büyük çoğunluğu Miami'de yaşayan Kübalı mülteciler, Elian'ın ABD'de kalması gerektiğini savunuyordu. 
     Time dergisi, şu anda 7 yaşında olan Elian'ın, New York'taki çocuk asamblesine gönderilmesi konusunun halen Kübalı yetkililer tarafından değerlendirildiğini yazdı. 
     Elian, ABD macerasından sonra Küba'da, memleketi Cardenas kasabasında yaşıyor. 
     
     







</TEXT>
</DOC>
