<DOC>
<DOCNO> 26501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sontur14.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı "Bazıları köprüye zam yapmak için köylüyü alet etmesin" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, buğday taban fiyatlarındaki artışın bütçeye yeni bir açık getirmediğini bildirdi. Gökalp, ''Bazıları otoyola, köprüye zam yapmak istiyorsa buna çiftçinin buğdayını alet etmesinler'' dedi. 
     Gökalp, MHP Grup toplantısı öncesinde gazetecilerin tahıl ürünleri destekleme fiyatlarına ilişkin sorularını yanıtladı. Gazetelerde sadece buğday taban fiyatına yer verildiğini anlatan Gökalp, gübre ve zirai ilaç fiyatlarındaki artışın ise yazılmadığını söyledi. Gökalp, ''Buğdaya bütçeden verilen bir şey yoktur. Buğday fiyat artışlarının bütçede yaratacağı açık yok. Bütçeden herhangi bir karşılık ayrılması sözkonusu değil ki...'' dedi. 
     IMF'nin vereceği ikinci dilim krediyle buğday taban fiyatlarının ilişkisi olmadığını anlatan Gökalp, IMF ile en çok görüşen kişinin kendisi olduğunu, bu kuruluşun da buğday fiyatlarına karışmadığını söyledi. Gökalp, ''Buğdaydan dolayı bütçede beş kuruş dahi açık yoktur. Bazıları otoyola, köprüye zam yapmak istiyorsa buna çiftçinin buğdayını alet etmesinler'' şeklinde konuştu. 
     Gazetecilerin, ''Bu sözleriniz Devlet Bakanı Kemal Derviş'e yanıt mı '' sorusu üzerine Gökalp, sözlerinin kimseye yanıt olmadığını dile getirerek, ''Sözleri yanyana getirerek insanların kafasını karıştırmayın'' dedi. 
     Toprak Mahsulleri Ofisi'ni TMO devraldıkları zaman kurumun günde 3 trilyon lira faiz ödediğini ve bunları sıfırladıklarını anlatan Gökalp, bankalara borcunun kalmadığını söyledi. Bakan Gökalp, TMO'nun ''son 15 yılın altın dönemini yaşadığını'' ihracat ve alım politikalarıyla piyasayı düzenlediğini kaydederek, ''Artık buğday bize gelmiyor, buğdayı tüccar alıyor. Biz piyasayı regüle ediyoruz. Artık tüccar önünü görüyor. TMO bazı çıkar çevrelerinin deposu olmaktan kurtarılmıştır'' dedi. 
     
     







</TEXT>
</DOC>
