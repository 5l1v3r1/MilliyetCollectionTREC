<DOC>
<DOCNO> 15358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/yazar/akyol.html </URL>
<DATE> 2001/04/09/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Tarih ve Modernleşme 
</HEADLINE>
<TEXT>

     MODERNLEŞMENİN bizde Osmanlı'dan beri siyasi ideoloji ve 'yaşam tarzı' meselelerine odaklanmış olması, modernleşme sürecinin diğer önemli dinamikleri konusunda bir görüş darlığı yaratmıştır Kemalistlerde de böyledir. Bkz. Prof. Binnaz Toprak, Islam and Political Development in Turkey, sf. 33, 58 70 
     Halbuki, modernleşmenin ekonomik gelişme, eğitim ve kentleşme gibi temel dinamikleri en otoriter rejimleri bile değişime zorlayacak güçtedir. 
     Okulun ideolojisi Osmanlıcılık, İslamcılık, Türkçülük, Kemalizm, dışarıda Marksizm, Humeynicilik ne olursa olsun, okulda verilen "bilgi"nin kendisi ve iktisadi faaliyetlerin değişmesi tabiata bağlı köylülükten, iş hayatına geçiş insanı da değiştirmektedir. 
     Onun için, türban yasağı hem haksız, hem akıl dışıdır. 
     
     BİZDE modernleşmeye siyasi normatif diyelim yargılayıcı bir anlam verilmesi tarihe de öyle bakılmasına yol açmış, eğitimin ve ekonominin işlevine gereken ölçüde dikkat edilmemiştir. 
     Abdülhamid'in, İttihatçıların ve Cumhuriyet'in ideolojileri elbette aynı olamazdı, çünkü Charles Issawi'nin deyimiyle "devirlerin öncelikleri" farklıydı. 
     Bizde önceliklerin devirlere göre farklılığı gözetilmeden her yeni rejim öncekini ideolojik açıdan suçlamış, yargılamıştır. Bunun en büyük zararı, günümüz için de analitik ve süreçsel düşüncenin gelişmesini engelemesidir. 
     Halbuki büyük tarihçi Marc Bloch'un dediği gibi tarihin işi yargılamak değil, anlamaktır. 
     Abdülhamid dönemine böyle objektif bir açıdan bakıldığında, eğitimde, hukuki bilginin sekülerleşmesinde ve ekonomide modernleşme yönünde çok önemli gelişmeler görülür. Cumhuriyet bir aşiret toplumunda ilan edilmemişse, sebebi Osmanlı'dan devralınan modernleşme düzeyidir 
     
     ABDÜLHAMİD elbette meşruti bir İngiliz kralı değildi, müstebit bir hükümdardı. 
     Toprak kayıpları, Milli Mücadele zaferi ve nüfus mübadelesi ile milli toplum ulus haline gelmiş olan Cumhuriyet Türkiye'sinde 1946'ya kadar demokrasi mümkün olmamıştı. İmparatorlukların dağılma sürecinde çok uluslu imparatorluklarda da meşrutiyet mümkün olmamıştır. Demokrasi, ulus devletlere uygun düşen bir rejimdir. 
     İdeolojiler ne derse desin, tümüyle ak, tümüyle kara uzun süreli dönemler olamaz. Aşırı vehim, jurnal, hafiye istihbarat örgütü, istibdat... Hepsi gerçektir bunların. Ama eğitim, hukuk ve ekonomideki atılımlar da gerçektir. 
     Sosyolog Huntigton'a göre, Abdülhamid, Avrupa'da "devrimci hükümdar" yahut "aydınlanmacı despot" denilen modernist müstebit hükümdarlar türünden bir "istibdat ve reform padişahı" idi. Political Order in Changing Societies, sf. 161, 190 
     Charles Issawi'ye göre, Abdülhamid "savunmacı moderleştirici" defensive modernizer türünde bir hükümdardı. Cross - Culturel Encounters and Conflict, sf. 11 
     Standford Shaw da aynı görüştedir. A History of Ottoman Empire and Modern Turkey, II, sf. 221 - 253 
     M. E. Yapp'a göre de Abdülhamid reformist bir padişahtı ve ekonomi alanında Tanzimatçılardan daha gayretliydi. The Making of Modern Near East, sf. 180 - 190 
     Ekonomik gelişme konusunda Roger Owen'in The Middle East in the World Economy, 1800 - 1914 adlı eserine bakılabilir. Sf. 189 - 215 
     
     BİZDE modernleşmenin zirvesi elbette Cumhuriyet'tir, Cumhuriyet'in zirvesi demokrasidir. 
     Modernleşme tarihimizi, bu arada Sultan Hamid dönemini, çok yönlü ve mukayeseli incelemek bizi sırf siyasi bakışın dar açısından kurtarır, modernleşmenin dinamikleri konusunda vizyonumuzu genişletir. 
     Daha önemlisi, siyasi ve normatif resmi ideolojiyle sınırlı kalmadan, modernleşmenin çağımızdaki dinamiklerini piyasa ekonomisi, küreselleşme, vs. doğru anlamamıza katkıda bulunur. 
     Bizde modernleşmenin iki asırlık bir süreç olmasından rahatsızlık duyulmamalıdır. 
     Modernleşme tarihimizin bu derinliği, Avrupa standartlarında bir sivil demokrasiyi hak ettiğimizin de kanıtıdır üstelik. 
     
     





Tarih ve Modernleşme 


Esnafa müjdeli paket 


Bakan Bey, yap bir köfte-ekmek 


Washington'da krediyi tüketmek 


Arpalığa genel müdür tokadı 


Aslolan hayattır... 


Başka Türkiye mümkün 


"Sizi ben bile kurtaramam " 


Bu kriz 1994 krizinden çok farklı 


Ankara Mankara 


</TEXT>
</DOC>
