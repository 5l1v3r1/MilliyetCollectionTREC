<DOC>
<DOCNO> 28232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sondun10.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da hükümet küreselleşme karşıtlarını yumuşatmaya çalışacak 
</HEADLINE>
<TEXT>

     İtalya'nın Cenova kentinde 20-22 Temmuz'da yapılacak G8 zirvesi öncesinde İtalyan hükümeti, küreselleşme karşıtlarını yumuşatma planları yapıyor. 
     G8 zirvesi dolayısıyla dünyanın dört bir yanından 100 binden fazla küreselleşme karşıtı göstericinin gelmesi beklenirken, olası şiddet olaylarına karşın önlemler alınıyor. İtalya'da yeni kurulan Berlusconi hükümeti, G8 zirvesinde barışçı gösteri yapmak için Cenova'ya gelecek küreselleşme karşıtlarını misafir etmek için 3 milyar liretlik yaklaşık 2 trilyon 100 milyar TL bütçe ayırdı. Hükümetin, göstericilerin barınma ve yiyecek ihtiyaçlarının karşılanacağı bütçeyle ilgili kararnamesi mecliste kabul edildi. 
     Bu arada Dışişleri Bakanı Renato Ruggiero, G8 öncesinde fakir ülkelerin katılacağı bir ön zirve ve konser yapılmasını önerdi. Ruggiero'nun önerisi, küreselleşme karşıtı göstericilerin şiddet uygulamasını önlemeye yönelik olarak yorumlandı. Öte yandan İçişleri ve Savunma bakanlıkları, Cenova'da zirve sırasında alınacak tedbirleri açıkladı. Buna göre, 20-22 Temmuz günleri havaalanı, tren ve uçak ulaşımının tamamen kapatılacağı şehirde, yaklaşık 20 bin güvenlik görevlisinin işbaşında olması bekleniyor. Güvenlik önlemleri çerçevesinde gemiler 2 mil açığında bekletilecek, şehre giriş-çıkışlarda kimlik kontrolü yapılacak. Ayrıca göstericiler, güvenlik güçleri tarafından video kameraya alınacak. 







</TEXT>
</DOC>
