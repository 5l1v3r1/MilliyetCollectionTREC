<DOC>
<DOCNO> 44904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sonspo05.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolculardan ilginç yaklaşım "Nankör bir meslekle uğraşıyoruz" 
</HEADLINE>
<TEXT>

     Türkiye'de son yılların en popüler mesleği durumuna gelen ve ailelerin, çocuklarının geleceği için bir kurtuluş kapısı olarak gördüğü profesyonel futbolcuğa, mesleğin emekçileri farklı gözle bakıyor. 
     Fırat Üniversitesi Beden Eğitimi ve Spor Yüksek Okulu tarafından yapılan, ''Futbolcuların boş zaman aktiviteleri ve maçlardaki şiddet olaylarının futbolcular tarafından değerlendirilmesi'' konulu araştırma, sporcuların yakınmalarını gözler önüne serdi. 
     Birinci ve İkinci Futbol Ligi'nde oynayan 173 profesyonel futbolcunun denek olarak alındığı araştırmada, sporcuların yüzde 77.5'inin, futbolun nankör bir meslek olduğuna inandıkları halde 
     futbol oynamayı sürdürdükleri belirlendi. 
     Günde ortalama 4-6 saat arasında boş zamanlarının olduğunu söyleyen futbolcular, bu boş zamanlarını doldurmakta güçlük çekmediklerini bildirdiler. Antisosyal yaşamdan yakınan futbolcular, bu boş zamanlarını genelde müzik Türk Sanat Müziği-Pop Müzik 
     dinleyerek, televizyonda film Macera-Komedi izleyerek ve gazete okuyarak değerlendirdiklerini ifade ettiler. 
     
     Şiddetin sorumluları 
     Profesyonel futbolcular, sahalarda yaşanan şiddet olaylarının nedenelerini değerlendirirken de ilk sıraya, seyircinin eğitimsizliğini koydular. 
     Sırasıyla, seyircilerin yenilgiyi kabullenememesi, hakemlerin hatalı kararları, amigoların seyircileri yanlış yönlendirmesi ve basının halkı kışkırtmasını birer neden olarak gören futbolcular, oyuncuların seyirciyi tahrikini ise en son sırada değerlendirdiler. 
     






</TEXT>
</DOC>
