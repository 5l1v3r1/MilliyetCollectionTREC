<DOC>
<DOCNO> 36608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sonspo14.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Basketbolda Litvanyalı antrenörlerle anlaştı 
</HEADLINE>
<TEXT>

     Erkekler Birinci Basketbol Ligi takımlarından Beşiktaş, başantrenör Ahmet Kandemir'in yardımcılığına Litvanyalı Kemzura Kestutis'i getirdi. 
     Siyah-beyazlılar, Kestutis ile birlikte yine Litvanya'dan kondisyoner Slapokas Ridmandis ile de anlaştı. 
     Kemzura Kestutis'in A takım antrenörlüğünün yanı sıra, altyapı organizasyonunun başında olacağı, Ridmandis'in de erkek ve bayan A takımları kondisyonerliğini yapacağı öğrenildi. 
     Bu arada geçen sezon genç takımda antrenör olarak görev yapan İhsan Bayülken de, Ahmet Kandemir'in bir diğer yardımcısı oldu. 
     Gelecek hafta sözleşme imzalaması beklenen yeni antrenörler görevlerine başladı. 
     Öte yandan Beşiktaş Erkek Basketbol Takımı, yeni sezon hazırlıklarını BJK İnönü Stadı, Süleyman Seba Spor Salonu ve Belgrad Ormanları'nda sürdürüyor. 
     Siyah-beyazlılar, kondisyon ağırlıklı bir çalışmayla yeni sezona hazırlanıyor. 







</TEXT>
</DOC>
