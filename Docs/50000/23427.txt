<DOC>
<DOCNO> 23427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sontur21.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de vapur seferleri 3 gün iptal edilecek.. 
</HEADLINE>
<TEXT>

     İzmir'de, Türk Hava Kuvvetleri'nin kuruluşunun 90. yıl kutlamaları kapsamında yapılacak gösteriler süresince, vapur seferlerinin iptal edileceği bildirildi. 
     İzmir Büyükşehir Belediyesi tarafından yapılan yazılı açıklamada,gösterilere 17 ülkenin katılacağı belirtilerek, seferlerin güvenlik amacıyla iptal edileceği kaydedildi. 
     Açıklamada, uçakların gösterilerinin gerçekleştirileceği 29-30 Mayıs tarihlerinde 16.30-18.00 saatlerinde, 31 Mayıs Perşembe günü de 16.30-19.00 saatleri arasında vapur seferlerinin yapılmayacağı ifade edilerek, ''Aynı gün ve saatlerde Bostanlı, Bayraklı ve Üçkuyular iskele bağlantılı besleme otobüs hatlarının seferleri iptal edilecek''denildi. 
     Açıklamada, vatandaşların mağdur olmaması ve ulaşımlarını kolaylıkla sağlayabilmeleri için otobüs hatlarında bir dizi önlem alındığı bildirildi. Buna göre, daha önce 10 dakika ara ile seferlerini sürdüren 120 ve 121 hat numaralı Konak-Mavişehir otobüsleri 5 dakikada bir sefer yapacak. Pasaport ve Alsancak iskelelerini kullanan yolcular için de Cumhuriyet Meydanı kalkışlı Talatpaşa-Altınyol-Karşıyaka-Mavişehir güzergahına 10 dakika ara ile otobüs seferleri konulacak. 







</TEXT>
</DOC>
