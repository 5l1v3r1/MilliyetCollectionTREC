<DOC>
<DOCNO> 39715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sontur18.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefdeki bakan Koray Aydın şirketlerini savundu... 
</HEADLINE>
<TEXT>

     Bayındırlık ve İskan Bakanı Koray Aydın, ortağı bulunduğu şirketlerin, şimdiye kadar kamu kurum ve kuruluşlarından hiçbir iş almadığını bildirdi. 
     Aydın, 'Bu şirketlerin 2000 yılındaki faaliyetlerinin sonucundaki toplam ciroları 6 trilyon 963 milyar 422 milyon 446 bin liradır. Bu rakam, ciroları toplamı sadece yaklaşık 7 trilyon lira olan şirketlerin 40 trilyon liralık malzeme satışında bulunduğu iddiasının ne kadar gerçek dışı olduğunu göz önüne sermektedir'' dedi. 
     Bayındırlık ve İskan Bakanı Koray Aydın yaptığı yazılı açıklamada, bugünkü bazı basın yayın organlarında yer alan ve ortağı bulunduğu şirketlerin depremden dolayı trilyonlar kazandığı yolundaki haber ve değerlendirmelerin tamamen gerçek dışı, hayal ürünü, şahsını yıpratmak ve karalamak maksadıyla sürdürülen kampanyanın bir parçası olduğunu söyledi. 
     Bu durum karşısında kamuoyunun doğru bilgilendirilmesi ve gerçeklerin ortaya konulması bakamında bazı hususları açıklamakta fayda gördüğünü belirten Bakan Aydın, şunları kaydetti 
     ''29 Ağustos 2001 tarihli bazı gazetelerde çıkan haber ve değerlendirmeler üzerine kamuoyuna sunduğum açıklamalarımda da belirtildiği gibi, ortağı bulunduğum şirketlerin kamu kurum ve kuruluşlarından bugüne kadar hiçbir iş almamış olduğu gerçeğinin ortaya çıkması karşısında özel hesaplara dayanan yıpratma kampanyasını sürdürmek isteyen çevreler, gerçeği saptırmaya varan tutum içinde bulunmaya devam ederek, 30 Ağustos 2001 tarihli gazete haber ve yorumlarında, ortağı bulunduğum Yolalan İnşaat Malzemeleri Ticaret ve Sanayi Limited Şirketi ile Halil İbrahim Aydın İnşaat Malzemeleri Elektrik Sanayi ve Ticaret limited Şirketi'nin deprem bölgesinde ihale alan müteahhhitlere, sanki nüfuz kullanarak, inşaat malzemesi satmak suretiyle yaklaşık 40 trilyon liralık ciro yaptığı ve böylece yaklaşık 4.5 trilyon lira kar elde ettiği şeklinde, asla gerçekle bağdaşmayan yorumlarda bulunmuşlardır.'' 
     Toplam ciro 6,9 trilyon 
     Daha önce kamuoyuna duyurduğu gibi söz konusu şirketlerin yüzde 100'e yakın bir yoğunlukla ve toptan olarak fayans ve seramik satımı ile uğraştığını belirten Aydın, müşterilerinin yoğunluğunun da Doğu Anadolu ve Karadeniz bölgelerindeki tüccar ve özel şirketlerin oluşturduğunu vurguladı. 
     Şirketlerin faaliyet durumu böyle olduğu halde, sanki sadece deprem belgesi içinde bütün inşaat malzemelerini satmak üzere şirket kurup ticari faaliyet gösterildiğinin ileri sürülmesinin tamamen temelsiz bir yaklaşım olduğunu belirten Aydın, bunun tam bir art niyetlilik göstergesinin açık bir ifade olduğunu belirtti. Aydın şöyle dedi 
     ''Söz konusu iki şirketin 2000 yılına ait bilançoları gözönüne alındığında, iddiaların ne kadar yersiz olduğu anlaşılacaktır. Bu şirketlerin 2000 yılındaki faaliyetlerinin sonucundaki toplam ciroları, 6 trilyon 963 milyar 422 milyon 446 bin liradır. Bu rakam, ciroları toplamı sadece yaklaşık 7 trilyon lira olan şirketlerin 40 trilyon liralık malzeme satışında bulunduğu iddiasının ne kadar gerçek dışı olduğunu göz önüne sermektedir.'' 
     Fayans ve seramik ticareti sektöründeki kar marjları ile yukarıdaki ciro rakamı göz önüne alındığında, bu kadar ciro ile ne kadar kar elde edilebileceğinin art niyetsiz olan herkesin değerlendirebileceğine dikkat çeken Aydın, ''Bu durumda yazılan haberleri tamamen asılsız ve dayanıksız olduğunu ve özel amaç güttüğünü kamuoyunun takdirlerine bırakıyorum'' dedi. 
     
     






</TEXT>
</DOC>
