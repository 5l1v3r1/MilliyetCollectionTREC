<DOC>
<DOCNO> 37116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sontur09.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalıcı konutlara yerleşen aile oranı sadece yüzde 25 
</HEADLINE>
<TEXT>

     Aradan iki yıl geçti ve 17 Ağustos sabahı saatler 03.02'yi gösterirken 7.4 şiddetindeki depremle sarsılan Marmara Bölgesi'nde, felaketin yaralarını henüz tam anlamıyla sarılamadı. 
     Merkez üssü Gölcük olan, etkilediği Yalova, Kocaeli, Sakarya, Bolu ve Düzce'de resmi rakamlara göre 16 bin 986 kişinin ölümü, 23 bin 781 kişinin de yaralanmasıyla sonuçlanan deprem sonrasında yaşamının 12 ayını çadırkentlerde geçiren bölge halkının önemli bir bölümü, yaklaşık 1 yıldır prefabrik konutlarda barınıyor. 
     Kullanılamaz hale gelen konutları yerine yeni yapılacak konutların özlemini çeken hak sahiplerinin yüzde 95'i, Bayındırlık ve İskan Bakanlığı, Dünya Bankası ve gönüllü kuruluşlarca yaptırılan deprem konutlarının anahtarlarını teslim aldı. 
     Ancak, bu konutlara girip yeni yaşamına başlayan depremzede aile sayısı henüz yüzde 25 seviyesine ulaşmadı. Yerleşimin az olması, konutların bulunduğu bölgelerde sosyal yaşam alanlarının henüz oluşmaması ve çevre düzenlemelerinin bitirilememiş olmasına bağlanıyor. 
     
     İllere göre durum 
     YALOVA Depremde önemli yıkım yaşayan Yalova'da 2 bin 504 kişi öldü ve 4 bin 529 kişi yaralandı 43 kişi özürlü duruma geldi. 13 bin 989 konut da tamamen yıkıldı. 
     Planlanan 5 bin 460 kalıcı konuttan Subaşı mevkiindeki Geyikdere, Havuzdere ve Tavusçiftliği köylerinde, Bayındırlık ve İskan Bakanlığı'nca yaptırılan 3 bin 2 konutun anahtarları hak sahiplerine teslim edildi. 
     Anahtarlarını teslim alan hak sahiplerinden yalnızca yüzde 20'si yerleşerek yeni yaşamlarına başladı. 
     Soğucak Köyü'nde 890 ve Çınarcık İlçesi'ne bağlı Çalıca Köyü'nde de bin 568 konutun yapımı ise sürdürülüyor. Bu konutların fiziki gerçekleşmesi ise yüzde 70 oranına ulaştı. 
     
     KOCAELİ 9 bin 476 kişinin yaşamını yitirdiği, 9 bin 881 kişinin yaralandığı, 101 kişinin özürlü kaldığı, 34 bin 275 konutun yıkıldığı kentte, halen 40 bin civarında depremzede prefabrik konutlarda barınıyor. 
     Bayındırlık ve İskan Bakanlığı'nın yapımını planladığı 8 bin 178 konut tamamlanarak, hak sahiplerine anahtarları teslim edildi. Ancak, anahtar teslimi sağlanan bu konutlara yerleşen hak sahibi aile sayısı henüz 2 bin 500'e ulaşmadı. 
     Dünya Bankası'nın yapımını planladığı 9 bin 682 konuttan önemli bir bölümü de tamamlandı ve anahtarları hak sahiplerine teslim edilmeye başlandı. Yalnızca Hisareyn'de bin 250 ve Karamürsel'de 506 konutun yapımına henüz başlanılmadı. 
     
     SAKARYA Depremde en büyük darbeyi alan il olan Sakarya'da, altyapı tamamen çöktü, 3 bin 890 kişi öldü, 5 bin 180 kişi yaralandı, 188 kişi özürlü kaldı ve 24 bin 588 konut yıkıldı. Kentteki depremzede aileler, önce çadırkentlerde, daha sonra da prefabrik konutlarda barındı. 
     Bayındırlık ve İskan Bakanlığı, Dünya Bankası ve gönüllü kuruluşların, Karaman ve Camili köyleri ile Ferizli İlçesi'nde yaptırmayı planladığı 7 bin 437 kalıcı konutun tamamı bitirilerek, anahtarları hak sahiplerine teslim edildi. Ancak, bu konutlara yerleşme oranı da, henüz yüzde 20 seviyesine ulaşamadı. 
     Yapılan kalıcı konutlar ise hak sahipleri sayısına yetmedi. İhtiyaç duyulan 1000 yeni konutun ihalesi tamamlanıp, inşaatına başlandı. 
     
     DÜZCE 17 Ağustos depreminde hasar gören kent, 12 Kasım depreminin de merkez üssü oldu. Toplam bin 68 kişi öldü, 3 bin 836 kişi yaralandı ve 15 bin 438 konut yıkıldı. 
     Burada kurulan çadırkentlerde barınmaya başlayan 24 bin 936 kişiden, 14 bin 961'i, 8 ay sonunda yapımı tamamlanan 3 bin 816 prefabrik konuta yerleşerek kalıcı konutlarının yapımını beklemeye başladı. 
     Düzce merkezinde bakanlık tarafından 7 bin 206, dünya Bankası'nca da 622 konut yaptırıldı. Anahtarları yeni teslim edilmeye başlanan bu konutlara henüz taşınan aile bulunmuyor. 
     
     BOLU 17 Ağustos depreminde, bölgedeki en az can kaybı oluşan il oldu. 48 kişi öldü, 355 kişi yaralandı, 2 bin 300 konut yıkıldı. Deprem sonrası kurulan 11 çadırkentte yaşamaya başlayan 13 bin 639 kişi, daha sonra yapılan 2 bin 460 prefabrik konuta taşındı. Daha sonra, hak sahibi sayılan bin 458 kişi için yaptırılan kalıcı konutlardan bin 447'sinin anahtarları dağıtıldı. Bu konutların yaklaşık yüzde 20'lik bölümü ise doldu. 
     İlde, 276 kalıcı konutun yapımı ise sürüyor. 
     
     Kalıcı işyerlerinin durumu 
     17 Ağustos'ta, Kocaeli'nde 5 bin 474, Sakarya'da 5 bin 113, Yalova'da 674, Bolu'da 217 ve Düzce'de de 3 bin 35 olmak üzere, toplam 14 bin 513 işyeri kullanılamaz hale geldi. 
     Deprem sonrası başlatılan enkaz kaldırma çalışmaları kapsamında tamamı yıkılan bu işyerlerinin yerine, henüz yenileri yapılarak hak sahiplerine teslim edilmedi. 
     Konutların yapımına öncelik veren Bayındırlık ve İskan Bakanlığı, proje çalışmaları tamamlanan bu işyerlerinin yapımına kadar, imkanlar ölçüsünde prefabrik işyerleri tahsis ederek, bölge esnafı ve tüccarının ticari hayatının canlanmasına katkı sağlamaya çalıştı. 
     Bölgedeki kalıcı işyerlerinin yapımına bu yıl sonuna doğru başlanıp, önümüzdeki yıl sonuna kadar da teslim edilmesi bekleniyor. 
     Öte yandan, depremden sonra kurulan Kayıp Sevgiler Depremzede Çocuklar Derneği'nce yürütülen çalışmalar kapsamında kayıp oldukları bildirilen kişilerin sayısı 300 olarak belirtiliyor. 







</TEXT>
</DOC>
