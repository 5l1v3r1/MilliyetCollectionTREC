<DOC>
<DOCNO> 4118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/dunya/adun.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ORDU GÖLGELİYOR’ 
</HEADLINE>
<TEXT>

The Washington Post gazetesi, Türk ordusunun istikrarın popüler bekçisi’ olduğunu, ancak siyasi hayattaki rolü ile Batı tipi demokrasiyi tehdit ettiğini’ yazdı 
     Yasemİn ÇONGAR Washington 

     ABD’nin etkin gazetelerinden "The Washington Post", Türkiye’de silahlı kuvvetlerin sivil alandaki nüfuzunun, Avrupa Birliği AB üyeliği umutlarını ve Batı tipi demokrasiyi tehdit ettiğini yazdı. 
     Gazetenin İstanbul Temsilcisi John Ward Anderson’ın, Başbakan Bülent Ecevit ve bazı medya mensuplarıyla yaptığı söyleşilere dayanan geniş haber, "Ordu, Türkiye’nin geleceğini gölgeliyor" başlığı ve "Askeriye istikrarın popüler bekçisi, ancak Batı tipi demokrasi için de tehdit" alt başlığıyla yayınlandı. 
     
Ecevit TSK’yı savundu      Türkiye’de askeriyenin rolü konusundaki iç tartışmaları yansıtan haberde şu yoruma yer verildi "Zayıf koalisyon hükümetlerinden ve yolsuzluk yapan siyasetçilerden bıkan Türk vatandaşları, sorunlarının çözümü için, on yıllardır ülkede istikrarın ve laikliğin anayasal garantörü olan ordudan medet umuyorlar. Bu durum da, demokrasi için ve Türkiye’nin AB’ye üyelik umutları açısından uzun vadede bir tehdit oluşturuyor". 
     Batı demokrasilerindeki "askeriye üzerinde sivil denetim" uygulaması yerine Türkiye’de tam tersi bir durumun mevcut olduğu yönündeki görüşlere değinen "The Washington Post", "Eleştirel çevrelere göre, 1960’dan beri üç kez darbe yapan ve dört yıl önce İslamcı bir hükümeti kuvvete başvurmadan deviren generaller, savunmadan eğitime kamu yerlerindeki kıyafet yönetmeliğine kadar her konudaki devlet politikasını Milli Güvenlik Konseyi’ni kullanarak dikte ettiriyorlar" diye yazdı. 
     Ecevit’in, gazeteye verdiği mülakatta, "Türk ordusunu hararetle savunduğu" belirtilirken, Başbakan’ın "Ordunun müdahalesi artık mümkün değil, çünkü dünya değişti, Türkiye değişti. Biz AB’nin aday üyesiyiz ve askeriye de AB üyeliği hedefini destekliyor" sözleri de yansıtıldı. 
     
Irak’ta ABD’ye ters mesaj      The Washington Post" dün ayrı bir haberde de, Ecevit’in Irak konusundaki görüşlerini yansıttı. "Ankara, Irak’a yönelik BM yaptırımlarının kaldırılmasını destekliyor" başlıklı haber, Başbakan’ın, yaptırımlar nedeniyle Türkiye’nin 35 milyar dolarlık bir kayba uğradığını hatırlattığını ve "askeri konulardaki kontrollerin sürmesi koşuluyla" Irak ambargosunun kaldırılmasından yana olduğunu duyurdu. Gazete, Türkiye’nin ABD’ye ters düşen bu tavrında, "Bağdat’ta güçlü bir lider olmazsa, Irak’ın bölünebileceği ve bir Kürt devletinin kurulabileceği" kaygısının rol oynadığı görüşünü dile getirdi. 
     


 DÜNYA 













</TEXT>
</DOC>
