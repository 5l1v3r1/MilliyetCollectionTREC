<DOC>
<DOCNO> 16320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/dunya/dun02.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya’da ekran darbesi 
</HEADLINE>
<TEXT>

     CENK BAŞLAMIŞ Moskova 

     Rusya’nın en büyük ve en etkili özel kanalı NTV’ye önceki gece düzenlenen silahlı baskınla yönetime el konuldu. Gazprom tarafından atanan yeni yönetimle çalışma ya da istifa etme seçeneği ile karşı karşıya bırakılan NTV çalışanlarının çoğu ayrıldı ve direnişlerini kablodan yayın yapan TNT kanalına taşıdı. 
     Rusya İçişleri Bakanlığı’na bağlı özel birlikler OMON , dün sabaha karşı NTV binasına gelerek korumaları değiştirdi. Hemen ardından, Gazprom’un 3 Nisan’da yapılan hissedarlar toplantısında belirlediği ekip NTV’ye gelerek yönetime el koydu. Sabah saatlerinde bir grup NTV çalışanı canlı yayında yaşananları aktardı, ancak bu yayın birkaç dakika sonra kesildi. 
     
İstifacılar TNT’de      Yeni yönetimin ültimatomun kabul etmeyen NTV çalışanlarının çoğu istifa ederek TNT kanalında yayına devam etti. TNT, iki saatte bir NTV’nin eski çalışanlarının hazırladığı haber bültenini yayınlıyor. 
     NTV hisselerinden yüzde 46’sına sahip olan Gazprom, 3 Nisan’da yeni bir yönetim atamış, kanal çalışanları bu kararı tanımamıştı. NTV’nin bağlı olduğu Medya Most Holding yöneticisi İgor Malaşenko, yaşananları "darbe" diye nitelerken, Sovyet dönemi muhaliflerinden Sergey Kovalyov, KGB’nin hala iktidarda bulunduğunu söyledi. NTV, Kremlin’e muhalif yayınıyla iktidarın tepkisini çekiyordu. 
     


 DÜNYA 











</TEXT>
</DOC>
