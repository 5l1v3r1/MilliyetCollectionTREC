<DOC>
<DOCNO> 11137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/yasam/yas05.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşüşü muhteşem olacak 
</HEADLINE>
<TEXT>

Her şey planlandı. İzlemek isteyenlere tur düzenlendi. Uzayın efsanevi istasyonu MIR ölüm gününü bekliyor 
     DIŞ HABERLER SERVİSİ 

     1986’da Sovyetler’in gurur kaynağı olarak Dünya yörüngesinde yerini aldıktan sonra pek çok bilimsel araştırmaya ev sahipliği yapan MIR Uzay İstasyonu normal ömrünü tamamlayalı 3 yıl oldu... Katili yola çıktı, planlar yapıldı, turlar düzenlendi... Şimdi 15 yaşındaki MIR’in 13-15 Mart tarihleri arasında gerçekleşecek ölümü bekleniyor. 
     Moskova’daki merkezin kontrolünde Dünya’ya düşürülmesi planlanan MIR, atmosferde yanarak Pasifik’e düşecek. Parçaları da 1500 kilometrekarelik bir alana yayılacak. 
     
     Otomobil olsa dayanmaz 
     Rus Uzay Dairesi bilim adamları, istasyonun dünyaya düşürülmesinin yüzde 98 oranında başarılı olacağı görüşünde... Ancak herhangi bir aksiliğe karşı da tedbirler alındı. 
     Bu arada dünyanın dörtbir yanındaki dergi ve gazeteler MIR’in düşüş senaryoları ve geçmişine sayfalar ayırıyor. Son 6 yıldaki arızaları tekrar tekrar anlatılıyor. Ancak NASA, şu sözlerle MIR’in hakkını teslim ediyor "Bir otomobilin bile yağını değiştirmek gerekir. Yıllarca el sürülmeyen MIR, dizayn ve kullanılan malzeme bakımından oldukça başarılı bir mühendislik ürünüydü. 15 yıllık ömrü boyunca 20’nci yüzyılın en önemli atılımlarından biriydi." 
     
MIR böyle düşecek      Sonun başlangıcı.... 
     Aylarca düşük bir hızla alçalan MIR Uzay İstasyonu 13 ile 15 Mart tarihleri arasında ateşlenecek roketleri sayesinde atmosfere doğru hızlanacak. 
     
     Önce nar gibi kızaracak 
     Yerden 100 kilometre yüksekliğe indiğinde MIR’in hızı 10 misli artarak saniyede 80 kilometreye ulaşacak. Hava ile olan sürtünme MIR’i yakmaya başlayacak. 
     
     Ateş topu dağılacak... 
     90 kilometre yüksekliğe gelindiğinde MIR’in güneş panelleri, antenleri ve tüm diğer uzantıları ana modülden kopacak. Parçalar aşağı düşmeye başlayacak. 
     
     Parçalanıyor 
     Oluşan korkunç basınç modülleri boş konserve kutusu gibi ezecek, 80 kilometre yükseklikte modüller patlamaya başlayacak. 
     
     10 dakikada işlem tamam 
     40 tonluk enkaz irili ufaklı 1500 parça halinde Güney Pasifik üzerinde bir milyon mil karelik bir alana saçılacak. 
     
Uzayda yürüyüş rekoru kırıldı      DIŞ HABERLER SERVİSİ 

     MIR bir köşede ölümünü bekleyedursun, yapımı 2002’de tamamlanacak Uluslararası Uzay İstasyonu UUİ daha inşaatı bitmeden rekorlara tanıklık ediyor. Amerikan uzay mekiği Discovery’nin UUİ’ye taşıdığı yeni ekipte yer alan Amerikalı Jim Voss ve Susan Helms, uzay mekiği programlarının en uzun süreli uzay yürüyüşünü yaparak yeni rekorun sahibi oldular. 1992’deki en uzun yürüyüş 8 saat 29 dakikaydı... Önceki gün Helms ve Voss’un yaptığı yürüyüş ise 27 dakika uzayarak 8 saat 56 dakika sürdü. Geçen yılın kasım ayından beri UUİ’da bulunan Jim Voss, Susan Helms ve Rus uzay adamı Yuri Usachev’den oluşan ekip temmuz sonuna kadar uzay istasyonunda kalacak. 
     
     


 YAŞAM 
























</TEXT>
</DOC>
