<DOC>
<DOCNO> 21041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/son/sontur07.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşvetçi polisler "ağır cezalık" 
</HEADLINE>
<TEXT>

     Ankara Cumhuriyet Başsavcılığı, halk otobüsleri şoförleri ile kaçak CD satıcılarından ''rüşvet aldıkları'' iddiasıyla tutuklu iki polis memuru hakkında 9'ar yıldan az olmamak üzere ağır hapis cezası istemiyle dava açtı. 
     Ankara Cumhuriyet Savcısı Fethi Şimşek, her iki ''rüşvet'' olayına ilişkin yürüttüğü soruşturmaları tamamladı. Savcı Şimşek'in, Kavaklıdere Kavşağı'nda halk otobüslerinden rüşvet alınması olayıyla ilgili olarak hazırladığı iddianamede, halk otobüsü şoförü Aydın Doğan'ın, trafik polisi Nurullah Bulut'un ''telsizle kavşak ilerisinde bekleyen ekibe lamba ihlali yaptıklarını bildirerek daha ağır para cezası ödemek zorunda bırakacağı'' gerekçesiyle, şoförlerden her ay 40 milyon lira rüşvet aldığı iddiasıyla suç duyurusunda bulunduğu belirtildi. 
     İddianamede, şikayetçi Doğan'ın 19 Nisan 2001 günü, Bulut'tan kavşak yakınlarında park halinde olan otomobilinin anahtarlarını alarak, önceden numaraları alınmış 7 adet 5 milyon liralık banknotu torpido gözüne bıraktığı ifade edilerek, şikayetçinin anahtarı Bulut'a verdiği sırada gasp büro amirliği ekiplerince suçüstü yapıldığı kaydedildi. 
     Numaraları alınmış banknotların torpido gözünde ele geçirildiği belirtilen iddianamede, Bulut'un Türk Ceza Kanunu'nun ''irtikap'' suçunu düzenleyen 209 ve ''müteselsil suçlar'' hükmünü içeren 80.maddeleri uyarınca 9 yıldan az olmamak üzere ağır hapis cezasına mahkum edilmesi talep edildi. 
     Savcı Şimşek, kaçak CD satıcılarından rüşvet alınmasıyla ilgili yürüttüğü soruşturma sonunda hazırladığı iddianamede de, Kızılay ve Cebeci civarında kaçak CD satan Ercan Uğur, Yakup Yıkılmaz ve Ergün Karabulut'un, Çankaya İlçe Emniyet Müdürlüğü'nde görev yapan polis memuru Hakan Bozkurt hakkında suç duyurusunda bulundukları belirtildi. Bozkurt'un, Dikimevi metro çıkışında kaçak CD satan Uğur'dan ''Yaptığınız iş yasal değil, bunun bedelini ödeyin'' diyerek değişik tarihlerde 120 adet CD aldığı öne sürülen iddianamede, polis memurunun evinde yapılan aramada 335 adet CD ele geçirildiği kaydedildi. İddianamenin son bölümünde, Bozkurt hakkında TCK'nın 209 ve 80. maddeleri uyarınca 9 yıldan az olmamak üzere ağır hapis istendi. 







</TEXT>
</DOC>
