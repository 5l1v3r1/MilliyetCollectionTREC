<DOC>
<DOCNO> 35139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sontur12.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı açıkladı "Turizmden 6 ayda 3 milyar dolar geldi" 
</HEADLINE>
<TEXT>

     Turizm Bakanı Erkan Mumcu, Merkez Bankası verilerine göre turizmin 2001 yılının ilk 6 ayında 3 milyar doları aşkın gelir getirdiğini belirterek, ''Turizm sözünü tutuyor, turizm vaadini gerçekleştiriyor'' dedi. 
     Turizm Bakanı Mumcu, yaptığı açıklamada, Ocak-Temmuz 2001 yılı döneminde Türkiye'ye 6 milyon 650 bin turist geldiğini bildirdi. 
     Erkan Mumcu, 6 aylık dönemde Türkiye'nin turizmden 3 milyar doları aşkın gelir elde ettiğini bildirerek, ''Asıl turist sayısı ve geliri Haziran-Kasım ayı dönemlerinde patlar. Turizmden elde edilecek gelir 10 milyar doları bulacak'' diye konuştu. 
     Türkiye'ye gelen turistlerin ortalama kalış sürelerinin arttığını, yüksek oranda harcama yapan gelir düzeyi yüksek turist kesiminin sayısının yükseldiğini kaydeden Mumcu, Merkez Bankası verilerine göre, Haziran ayında Türkiye'ye gelen turistlerin 1 ayda 974 milyon dolar gelir bıraktığını bildirdi. 
     Önümüzdeki aylarda turizm gelirinin daha da artacağını ifade eden Mumcu şunları kaydetti 
     ''2001 yılının ilk 6 ayında turizm 3 milyar dolar gelir getirdi. 6 milyon 650 bin turist Türkiye'yi tercih etti. Turizmdeki büyüme suni diyenlere sesleniyorum Halep oradaysa arşın burada. Merkez Bankası'nın, turistlerin ulaşım harcamalarını ulaştırma sektörünün gelir hanesine kaydetmesine rağmen turizmde gelir oranı yükseliyor. Her turist 850 dolar civarında bir harcama yapıyor. 
     Ödemeler dengesi rakamları hesaplanırken turizmdeki riskler dolayısıyla turizm gelirine temkinli yaklaşılarak 8 milyar dolar bir gelir tahmin edilmişti. Kayıtdışı ekonominin yaygın olduğu dönemde, nüfusunu eve kapattığı halde sayamamış bir ülkede turist gelirinde kesin bir rakam öngörmek mümkün değil. Ama biz 10 milyar doları yakalayacağız.'' 
     Erkan Mumcu, turizm sektörünün 1999'dan 2000'e yüzde 38, 2000'den 2001'e de yüzde 25 büyüdüğünü, böyle bir büyümenin bir başka sektörde, bir başka ülkede yaşanmadığını belirterek, turizm sektörünün her aya yeni bir rekorla girdiğini söyledi. Mumcu, sadece geçtiğimiz Temmuz ayında 1 milyon 872 bin turistin Türkiye'ye geldiğini vurgulayarak, ''Bir milyon rekoru kırıldığında özel törenler düzenlenen yıllar geride kaldı. Turizm her ay yeni bir rekor kırıyor'' dedi. 
     
     






</TEXT>
</DOC>
