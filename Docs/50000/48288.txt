<DOC>
<DOCNO> 48288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/guncel/gun03.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Jet Fadıl’a sürpriz yaptık 
</HEADLINE>
<TEXT>

Frankfurt'taki İbis Otel'de otomobil firmalarıyla toplantı yapan Jet Fadıl, muhabirimizi farkedince çok sinirlendi 
     ERTUĞRUL ÖZGÜN Frankfurt 

     Kara paranın aklanmasına ilişkin yasaya muhalefetten hakkında beş yıla kadar hapis cezası istemiyle dava açıldığı gün yurtdışına kaçan Jet - Pa Holding Başkanı Fadıl Akgündüz, hiç ummadığı bir anda Milliyet'e yakalanınca çok sinirlendi. Gurbetçilerin 700 milyon markını alarak kayıplara karışan Akgündüz, fotoğraflarının çekildiğini görür görmez korumalarını Milliyet muhabirinin üzerine saldırttı. 
     Türkiye'de hakkında tutuklama emri bulunan ve Liechtenstein Mahkemesi'nin sorgulanması için arama emri çıkarttığı Akgündüz, geçen Cuma Frankfurt Garı yakınlarındaki iki yıldızlı "İbis" adlı otele yerleşti. Akgündüz, Pazar günü otelin konferans salonunda çoğu dizüstü bilgisayar taşıyan altı kişiyle yaklaşık 2.5 saat süren toplantı yaptı. Toplantı sırasında bir kişi kapı önünde nöbet tuttu. 
     
     Seccadeyle çıktı 
     Toplantı bitince beraberindekilerle dışarıya çıkan Akgündüz'ün elinde bir seccade vardı. Akgündüz, Milliyet muhabirinin fotoğraflarını çektiğini fark edince öfkelenerek korumalarına filmi almaları için talimat verdi. Arkadaşımız, uzun bir kovalamaca sonunda taksiye binerek kurtuldu. Akgündüz'ün söz konusu toplantıda, Volkswagen ve Opel firmalarıyla "İmza" adlı otomobil hakkında görüştüğü öne sürüldü. 
     



 GÜNCEL 



















</TEXT>
</DOC>
