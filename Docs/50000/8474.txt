<DOC>
<DOCNO> 8474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/sanat/asan.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinema, şimdi müzede 
</HEADLINE>
<TEXT>

Sinema, bugün ilk ve özel müzesine kavuşuyor. Duyurulur... 
     BANU BOZDEMİR 

     Türkiye’nin ilk ve özel Sinema Müzesi ve Kitaplığı’ TÜRVAK tarafından bugün açılıyor. 
     TÜRVAK’ın müze ve kitaplık oluşturma çabaları iki yıllık bir süreci kapsıyor. Gazeteye verilen ilanlar, filmciler, özel koleksiyoncu, eski filmci ve sinemacı aileleri ile sinemayla ilgilenen herkese yapılan çağrılar olumlu sonuçlar vermiş gibi görünüyor. Çünkü bol bol 8, 16, 35mm’lik oynatıcı ve çekici cihazları ile Türk sinemasının kuruluşundan bugüne kadar çevrilen filmlere ait afiş, fotoğraf, el ilanı, broşür, reklam malzemeleri, film senaryoları ve sinemayla ilgili kitap ve dergiler müzede bir araya getirilmiş. 
     
Teknik malzeme ağırlıklı      TÜRVAK binasının iki katında yer alan müzenin bir bölümü sinemaya ait teknik malzemelerden, diğer bölümü ise basılı malzemelerden oluşuyor. Teknik malzemeler arasında Muhsin Ertuğrul’un ilk sesli çekim yaptığı kamera, Türkiye’ye gelen ilk sinema gösterim makinesi, TRT’de kuruluşundan itibaren kullanılan birçok teknik ekipmanın birer örneği, orijinal film senaryoları, film anlaşmaları ve sözleşmeler yer alıyor. Müzenin dokümantasyon bölümünde ise 22 bine yakın kitap, 10 bin yerli ve yabancı filmin video kaseti, yüzlerce filmin orijinal afişleri ve filmlerden karelerin yer aldığı binlerce fotoğraf da bulunuyor. 
     Müzenin televizyonu kapsayan bölümünde daha çok TRT ağırlıklı olmak üzere eski montaj ve ses masaları, kameralar ve ışıklandırma sistemleri bulunuyor. 
     Müzenin tiyatro odasında ise, Türk tiyatrosunun Darülbedayi zamanına uzanan dönemlerinden kalma eski Türkçe ile yazılmış tiyatro biletlerinden, el ilanlarına Muhsin Ertuğrul, Vasfi Rıza, Behzat Butak gibi tiyatro kurucularının fuaye fotoğraflarına kadar birçok ilgi çekici materyal sergileniyor. 
     
Yüzlerce fotoğraf...      Müzenin önemli bölümlerinden birini de fotoğraf galerisi oluşturuyor. Bu galeri, sergilenen yüzlerce fotoğrafla, müzenin en zengin bölümü. Galeride ülkemizin hayatta olan ve olmayan sinema yapımcıları, yönetmenleri, senaristleri, kurgucuları ile sinema ve tiyatro oyuncularının portre ve fotoğrafları, oynadıkları film ve tiyatro oyunlarından kareler bulunuyor. Galeride ayrıca dünya sinemasının unutulmaz filmlerinden kareler de yer alıyor. Sinemanın ilk dönemlerinden günümüze kadar yüzlerce afiş de müzedeki yerini almış. Afişlerin büyük bir bölümü orijinal. 
     Müzenin bir özelliği de araştırmacılara bünyesinde yer alan yüzlerce filmi izleme setleri’ aracılığıyla seyredip değerlendirme imkanı sağlaması. 
     Ayrıca müzede yer alan bütün dökümanlar fotoğraflanarak bir katalogda toplanmış. Bu katalogda fotoğrafların yanı sıra, materyallerin ne olduğu, kimden geldiği, nerelerde kullanıldığı ve tarihçesine ilişkin bilgiler yer alıyor. 
     Sinema Müzesi’ bugün açılışı yapılıp, hizmete girdikten sonra Kültür Bakanlığı’na devredilecek. 
     


 SANAT 










</TEXT>
</DOC>
