<DOC>
<DOCNO> 37144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/dunya/adun.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Varolmayan ülke... 
</HEADLINE>
<TEXT>

Kurulduğu günden bu yana yok sayılan KKTC turist çekmek için zekice tasarlanmış bir kampanya başlattı. KKTC Tatilinizi varolmayan ülkede geçirin’ sloganıyla 1 milyon turist ağırlamayı hedefliyor 
     DIŞ HABERLER SERVİSİ 

     Kurulduğu 1987 yılından beri Türkiye hariç hiçbir ülke tarafından tanınmayan, uluslararası ekonomik ve diplomatik ambargo altında yaşayan Kuzey Kıbrıs Türk Cumhuriyeti KKTC , turist çekmek için başlattığı yaratıcı kampanyada bu özelliğini "satış unsuru" olarak kullanmaya karar verdi. 
     KKTC’nin yıllardır itildiği yalnızlığını ve yok sayılmasını bir avantaja dönüştürmek isteyen Turizm Bakanlığı, artık "Tatilinizi varolmayan ülkede geçirin" sloganıyla yabancıların merakını kışkırtacak. 
     KKTC’nin turizmdeki bu yeni imajını ilk kez KKTC Turizm Bakanı Serdar Denktaş 10 Ağustos’ta TRT 2’de yayınlanan "Kıbrıs Özel" programında dile getirdi. 
     
     Rumların 12’de biri 
     Kıbrıs Rum kesiminin yılda 3 milyon, KKTC’nin ise sadece 250 bin turist ağırladığını hatırlatan Denktaş yıllardır üçüncü ülkeler nezdinde yaptıkları tanıtımlarda, Rum tarafının söylemlerini aşamadıklarını ve KKTC için yaratılan "varolmayan ülke" imajını kıramadıklarını söyledi. Bu imajı bir avantaja dönüştürmek için yeni bir slogan geliştirdiklerini açıklayan Denktaş bundan sonra yapılacak tanıtımlarda yabancı turistleri "Tatilinizi varolmayan ülkede geçirin" diye KKTC’ye davet edeceklerini ifade etti. 
     Denktaş, Türkiye’yi tanıtıcı broşürlere KKTC’nin de eklenmesi amacıyla yabancı tur operatörleri ile temaslarda bulunacaklarını, bu çalışmanın tanıtımı için de "Türkiye’ye gidin Kuzey Kıbrıs’ı görün" sloganını kullanacaklarını söyledi. Serdar Denktaş, KKTC’ye gelen turist sayısında artış sağlamak için uçak biletlerinin ucuzlaması gerektiğini belirterek Ankara’daki temaslarında olumlu gelişmeler sağlandığını bildirdi. 
     KKTC, yeni sloganıyla yılda bir milyon turist ağırlamayı planlıyor. 
     
     Turizm karnesi 
     Turizm geliri 342 milyon 
     Yatak kapasitesi 10.213 
     Konaklayan kişi 254 bin 
     Tesislerin doluluk oranı 37 
     KKTC’ye havayoluyla ulaşım çok güç. Çünkü uçaklar KKTC’ye direkt uçamıyor, Türkiye’de herhangi bir havaalanına "touch down" yapmak zorunda. Bu durumda örneğin İngiltere’den KKTC’ye uçakla gitmek 7 saatten fazla sürüyor. 
     



 DÜNYA 











</TEXT>
</DOC>
