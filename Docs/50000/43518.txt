<DOC>
<DOCNO> 43518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/guncel/gun06.html </URL>
<DATE> 2001/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood starı gibi oldu... 
</HEADLINE>
<TEXT>
Usame bin Ladin herkesin dilinde 
Siyasal İslam araştırmacısı Gilles Kepel’in, Bin Ladin’i de anlattığı Doğan Kitap’tan yayımlanan Cihat’ adlı kitabı çok satanlar listesinde 
     İSTANBUL Milliyet 

     Dünyanın gündemindeki en çok okunanlar listesinde yer alan Gilles Kepel’in "Cihat" adlı kitabı Doğan Kitap tarafından Türk okurlarına sunuldu. 
     Fransa Bilimsel Araştırma Merkezi CNRS’te araştırma yöneticisi ve Paris Siyasal Etütler Enstitüsü’nde İslam dünyasına ilişkin doktora programının sorumlusu olan Kepel, kitabında dünyadaki İslamcı hareketleri değişik boyutlarda inceleyerek, İslamcılığın 25 yıllık bilançosunu çıkarıyor. 
     Usame bin Ladin’in yaşamına da yer veren Kepel, "Bu adam ABD hükümeti tarafından dünyadaki baş düşman mertebesine getirilmiş, kendine atfedilen somut olayların ötesinde, içinde kötü adam rolünü oynadığı dünya çapında Hollywoodvari bir kurgunun starı haline gelmiştir" diyor. 
     
     Erbakan’ın turneleri 
     Ülkemizdeki İslamcı hareketlere de yer veren Kepel, "Selamet’ten Refah’a Türk İslamcılarının mecburi laikleşmesi" adlı bölümde, Erbakan’ın başbakanken yaptığı yurtdışı gezileriyle ilgili şunları söylüyor 
     "Dışarıda inisiyatifi yeniden ele alma ve Türk askeri hiyerarşisine karşı Müslüman dünyadan destek arama kaygısındaki Erbakan, bir tür İslam Ortak Pazarı’ yaratma hedefiyle iki turne yapmıştır. Böylelikle, İran’dan Endonezya’ya, Nijerya’dan Mısır ve Libya’ya kadar kendine büyük bir heyetle eşlik eden MÜSİAD’lı dindar patronların bir talebini de dile getirmektedir. Osmanlı nostaljisi rengine de bürünen ve Erbakan’ı tüm İslam dünyasını lideri’ yapmaya yönelik bu yolculuklar, Türk başbakanını zayıflatmaktan başka bir işe yaramamıştır. Tahran’da, Türk - İsrail ilişkileri üzerine açıklama getirmesi istenmiş, Mısırlı İhvan’ın davasından yana tavır aldığında Mübarek tarafından sert bir biçimde yerine oturtulmuştu. Ankara’ya savaş açmış olan PKK’yı öven ve Kürdistan için bağımsızlık talep eden Albay Kaddafi tarafından çadırında azarlanmıştır." 
     Kepel, İslamcı hareketle toplum arasındaki uzaklaşmanın Ağustos 1999’da Türkiye’yi vuran korkunç deprem sırasında görüldüğünü kaydederek, "Yalova’daki depremden sonra İslamcılar ortada yoktur ve depremzedelere yardım götürmek için harekete geçen sivil toplum, temel olarak laik dernekler, özellikle de dikkat çeken AKUT üzerinden bölgeye ulaşmıştır" diyor. 
     



 GÜNCEL 





















</TEXT>
</DOC>
