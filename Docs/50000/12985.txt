<DOC>
<DOCNO> 12985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/spor/ygok.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz kültürü 
</HEADLINE>
<TEXT>

     ATTİLA GÖKÇE 

     Ekonomide, iş alanında sık sık yaşadığımız kriz nihayet Milli Takıma da yansıdı. Bu kriz ortamında taş gibi direnen, soğukkanlı, dayanıklı Slovak takımı çabuk ve etkili oyunuyla kalemizi zorlarken, bugüne kadar Milli Takım’da alışkın olmadığımız bir sıkıntıyı yaşadık. 
     Milli Takım dörtlü savunmasıyla başarıyla ayakta duruyor, Rüştü en az dört kez yüzde yüz gollük pozisyonlarda takımının kurtarıcısı oluyordu. Orta alanda ısınırken sol ayak tandonundan sakatlanıp, tribüne çıkan Emre’nin yerini bir türlü dolduramadık. Ümit ve Ogün özellikle top rakipteyken etkili bir pres uygulayamadılar. Bununla da kalmadılar, topu kazandıklarında hiçbir yaratıcı katkılarını göremedik. Milli Takım sol kanattan oyuna ağırlığını koydu. Abdullah ve özellikle Hasan Şaş ilk yarıda oyunu rakip kaleye yıkan olgun pasların sahibi oyunculardı. Şimdi burada bir sorunumuz var. Top gol niyetiyle bizimkiler tarafından rakip kaleye lokum gibi ortalarla giderken, Hakan Şükür’ü ara ki bulasın Inter’deki suskun golcümüz hayalet gibi... İlk yarıda beş, ikinci yarıda da en az dört kez gol şansıyla buluştu. Ama bu toplara vuramadığı gibi bazısını da ıskaladı. 
     Slovak takımı bu suskun ortamda Nemeth, Demo ve Gresko ile en az dört kez gol pozisyonuna girdi. Rüştü’nün o öldürücü pozisyonlarda refleski de pençeleri de maçı korkusuz oynamamızı sağladı. 
     İkinci yarıda Tomaschek’in Fatih’e yaptığı penaltı Hakan Şükür’ü 11 metreden kullandığı atış sonucu unuttuğu golle tanıştırdı. Milli Takım bu dakikalarda Bülent, Alpay, Hasan Şaş ve Ergün ile başladığı etkili oyun gösterisinde Ogün’ü, Fatih’i ve Okan’ı da kazanıyordu. Ah o karambol... Alan markajını en akıllı biçimde yapan savunmacılarımız korner sonrası topu bir türlü çıkaramadılar. Bir metrekarelik alanda belki beş kişi vardı. Ve Tomaschek oradaki en şanslı adam oldu. 
     Beraberlik sonrası Şenol hocanın, Arif’i oyuna sokması gecikmiş bir tedbirdi. Şimdi biz unuttuğumuz gerçeğe bakalım. Türkiye, Hakan Şükür’e dayalı tek santrfor ile saldıran oyun anlayışını bir an önce terketmelidir. Hakan Şükür’ün yanına adı hiç önemli değil gerçek bir santrfor koyarak ikili golcü varyasyonunu seçmek zorundayız. Kaldı ki, bu Hakan’la en azından bu sezon golü bulacağımız yok. Şut atmayan, golü ancak penaltı ile bulan Hakan’a mutlaka bir ortak gerekiyor. Bu yalnızlığın üstesinden gelemiyor. 
     Slovakya buradan aldığı altın puan ile gruptaki iddiasını kanıtlamakla kalmadı İsveç’e de davetiye çıkardı. Yazık... Tek başına favori ve lider bitireceğimiz bir maçtan yeni ortaklar ve yeni sıkıntılarla çıkıyoruz. Bunun adı kriz değil de nedir 
     


 SPOR 




























</TEXT>
</DOC>
