<DOC>
<DOCNO> 2609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sondun18.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çek Tv'sinde isyancılar kendi müdürünü atadı 
</HEADLINE>
<TEXT>

     Çek televizyonunun isyancı çalışanlarıyla yönetim arasındaki savaş, gazetecilerin televizyon binasını ele geçirerek, kendi genel müdürlerini atamasıyla daha da kızıştı. 
     İsyancı gazetecilerden biri, Reuters'e yaptığı açıklamada,Ladislav Paluska'yı Genel Müdür olarak atadıklarını söyledi. İstifa eden Genel Müdür Jiri Hodac'ın yerine geçici olarak göreve gelen Vera Valterova'nın polisten yardım istediği belirtildi. Ancak bir Reuters muhabiri, televizyon binasına polis müdahalesi olmadığını ifade etti. 
     Eski mali işlerden sorumlu Müdür Paluska, televizyon kanalının protesto gösterilerine katılan 9 müdüründen biriydi. Hodac'ın 20 Aralık'ta genel müdürlüğe atanmasıyla televizyonda isyan başlamış, ülke çapında yapılan gösteriler sonrasında Hodac istifa etmek zorunda kalmıştı. Gazeteciler, sağlık nedenlerini gerekçe göstererek istifa eden Hodac'ın yerine geçici olarak göreve gelen Vera Valterova'yı da Genel Müdür olarak tanımıyordu. 




</TEXT>
</DOC>
