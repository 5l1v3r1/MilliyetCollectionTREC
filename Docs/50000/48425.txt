<DOC>
<DOCNO> 48425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sonspo11.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Siena'nın koçu Ergin Ataman İtalya'da manşetlerden inmiyor 
</HEADLINE>
<TEXT>

     İtalyan basketbolundaki ilk Türk antrenör Ergin Ataman, takımı Montepaschi Siena ile galibiyetten galibiyete koşarken, İtalyan basınının da gözdesi oldu. 
     Futbolda Milan takımının teknik direktörü Fatih Terim, basketbolda Siena'nın koçu Ergin Ataman, İtalya'nın manşetlerinden inmiyor. 
     Ülkenin yüksek tirajlı gazetelerinden La Repubblica, ''Sienalı Türk'ün sihirleri'' başlığıyla Ataman'a övgüler yağdıran tam sayfa haber verdi. 
     ''Ben ve Terim doğuştan kazananlardanız'' diyen Ataman, ''Terim benim gibi. Biz saddece teknik adam değil, aynı zamanda takımımızı ve taraftarımızı arkamızdan sürükleyiciyiz. Palio'nun Siena'da yılda 2 kez yapılan tarihi önemdeki at yarışı. 2. olan sonuncudan kötü sayılıyor ruhunu hemen anladım. Ya birincilik ya da hiçbir şey'' ifadelerini kullandı. 
     Milan teknik direktörü ile sık sık telefonda konuştuğunu kaydeden Ataman, ''Ama ben küçüğüm, o imparator. Bu yüzden hep ben arıyorum'' dedi. 
     Ataman, Türkiye'den gelen teknik adamlara ilk aşamada ''garip'' bakıldığını da kaydetti. 
     Ligde 7 maçta 7 galibiyetle 2. sırada bulunan Siena'nın antrenörü Ataman, takımıyla ilgili olarak ise ''Çok şeyleri değiştirdik. Bu takımdaki bütünleşme mükemmel. Bizim Avrupalı bir felsefemiz var. 
     Biliyoruz ki bazı Amerikalıları alamayız. Ama bu yüzden problem yaratmıyoruz. İleriye gidiyoruz ve aldığımız sonuçlar bizi haklı çıkartıyor. Az kazanıyorum, ama artık Avrupalı antrenörüm'' açıklamasında bulundu. 
     Öte yandan gazete tarafından yapılan yorumda, ''İstanbul'un denizini, trafiğini, eksoz dumanı özlüyor ama şimdi Siena'nın 5 kilometre dışında yeşillikler için yaşıyor ve final oynamak istiyorum diye tekrarlayarak takımını çalıştırıyor. Daha henüz tam imparator olmadı, ama az zamanı var'' denildi. 
     






</TEXT>
</DOC>
