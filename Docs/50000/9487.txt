<DOC>
<DOCNO> 9487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/spor/yuru.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yararlı prova 
</HEADLINE>
<TEXT>

     ÖMER ÜRÜNDÜL 

     Dün gece Dünya’nın en iyi saha içi organizasyona sahip takımı Hollanda ile önemli bir hazırlık karşılaşması yaptık. Sakat oyuncularımızın çokluğu yüzünden sahaya eksik bir kadroyla çıktık. Ancak unutmamak gerekir ki, Dünya Kupası elemelerinde Slovakya ve hemen arkasından Makedonya maçlarına bir aydan az süre kaldı. Belki o zaman da bu problemlerle karşılaşacağımızı düşünürsek neticeyi bir kenara bırakıp dünkü maçın önemini vurgulamalıyız. 
     İlk yarıda Hollanda’nın arzuladığı tempoyu ve hücumda devamlılığı yakalamasına izin vermedik. Zaman zaman savunma kurgumuzun yerleşme düzenindeki hatalarla bazı sıkıntılar yaşadık. Ama genelde başa baş bir mücadele oldu. Kazandığımız topları az hatayla kullanmaya çalıştık. Kaptırdıklarımız doğal olarak tehlike doğuruyordu. Hücumda üretkenlik sağlayamadık. Çünkü rakibin çizgi defansının arkasına ortadan sarkacak varyasyonları gerçekleştiremedik. Orta saha oyuncularımızın yapıları buna elverişli değildi. Hasan Şaş da içe katederek Hakan Şükür’e yaklaşamayınca ofansif uygulamada kısır kaldık. Devrenin son beş dakikasında ölü toplarda ciddi tehlikeler yaşadık. Bu konudaki rahatsızlığımız maalesef devam ediyor. Vücudumuzu kullanarak ön ve arka direk paylaşımını gerçekleştiremiyoruz. 
     İkinci devrede oyunun temposu daha da düştü. Bunun da sebebi her hazırlık maçında olduğu gibi iki takımın da devamlı oyuncu değişikliğine gitmesiydi. Biz yine kontrollü futbolumuzu devam ettirdik. Orta sahadan yardım gören defans blokumuz bu yarıda daha az hatalıydı. Bilhassa Ümit Özat performansını çok yükseltti. Bu yarıda kalemizde tek tehlike yaşadık. Ancak hücum girişimlerimiz rakibi bir kez tehdit edebildi. 
     Sonuçta kritik Dünya Kupası eleme maçları öncesi saha içindeki eksilerimizi ve artılarımızı görmek açısından faydalı bir prova yaptık. Ayrıca Hollanda gibi bir takımla deplasmanda berabere kalarak moral depoladık. 


 SPOR 



























</TEXT>
</DOC>
