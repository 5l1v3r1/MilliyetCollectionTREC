<DOC>
<DOCNO> 32719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sonspo08.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Başkanı Cansun "Milan'dan futbolcu istemedik" 
</HEADLINE>
<TEXT>

     Galatasaray'ın çiçeği burnunda başkanı Mehmet Cansun, ilk ziyaretlerini Devlet Bakanı Fikret Ünlü ile Maliye Bakanı Sümer Oral'a yaptı. 
     Mehmet Cansun, Devlet Bakanı Fikret Ünlü ile yaptığı görüşme sırasında gazetecilerin sorularını yanıtlarken, ''İtalya Ligi takımlarından AC Milan'dan istedikleri bir futbolcunun bulunmadığını belirten Cansun, ''Eğer, istediğimiz futbolcu olursa, Milan Kulübü yöneticileriyle görüşürüz. Paramızı verip talep ettiğimiz futbolcuyu alırız. Bedava futbolcu almamız sözkonusu olamaz. Ümit Karan'ın bonservisini de Cuma günü alacağız'' dedi. 
     Geçen sezon Türkiye Ligi şampiyonu olmak ve Avrupa Şampiyonlar Ligi'nde de gruptan çıkmayı hedeflediklerini belirten Cansun, ancak Türkiye Ligi şampiyonluğunu alamadıklarını ve ikincilikle yetindiklerini söyledi. 
     Galatasaray'ın bankalara olan borcunun kalmadığını belirten Cansun, ''Amacımız, Galatasaray camiasına eski havayı getirmek ve camiada yeniden birlik ve beraberliği sağlamaktır. Amatör branşlarda da, alınan başarıların altına düşmemektir '' diye konuştu. 
     Eleştirilere açık olduğunu belirten Cansun, şunları kaydetti 
     ''Fatih Altaylı da beni eleştirdi. Ancak, yönetime onu da aldım. Aramızda hiçbir sorun yok. O'na ihtiyacımız var. 48 yıldır camianın içindeyim. Kimseyle dargınlığım olmadı. 
     Jardel konusu bu akşam bitecek. Artık 4 kulüpten birine karar verecek. Porto, Hamburg, Valencia ve Marsilya istemişti. Porto'nun daha önce yaptığı teklifler artık geçerli değil. Futbolcudan öte para istiyoruz.'' 
     Cansun, maç naklen yayınları konusunda görüşmelerin olduğunu, futbolseverlerin de güvenip dekoderlerini alabileceği bir kanalla kesin anlaşma yapıp, 2005 yılına dek bu sorunun bir daha gündeme gelmeyecek biçimde çözülmesinden yana olduğunu belirterek, ''Önümüzdeki günlerde Kulüpler Birliği ile de görüşeceğim. Naklen yayın işini biran önce çözmeliyiz'' diye konuştu. 
     İkinci başkan Fatih Altaylı'nın Fenerbahçe ve Beşiktaş'a ziyaret yapılması konusunu yönetime getirdiğini anlatan Cansun, bu konuda çalışma yapmaları için yönetimden bazı kişileri görevlendirdiklerini kaydetti. 
     Cansun, Devlet Bakanı Fikret Ünlü ve Maliye Bakanı Sümer Oral'a yaptığı ziyaretlerin bir dost görüşmesi olduğunu, resmi bir ziyaret sıfatını taşımadığını belirterek, ilerleyen günlerde Ankara'ya yönetimle birlikte gelerek bir dizi ziyaretler yapacaklarını sözlerine ekledi. 
     Bakan Fikret Ünlü de Mehmet Cansun'a, Gençlik ve Spor Genel Müdürlüğü'nün yeni simgesini taşıyan bir kupayı hediye ederken, ''Değerli başkan Mehmet Cansun'un yönetimde görev aldığı dönemlerde de Galatasaray'ın başarılarına katkısı olmuştur. Bundan sonra da akılcıl hizmetleriyle Galatasaray'a başarılar getirecektir'' dedi. 






</TEXT>
</DOC>
