<DOC>
<DOCNO> 16518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/yazar/congar.html </URL>
<DATE> 2001/04/16/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Washington, Program ve Derviş 
</HEADLINE>
<TEXT>

     Üç hafta önce, daha Kemal Derviş Washington'a gelip "Hedef nisan ortası" demeden, bu sütunda "Paskalya yumurtası peşinde..." başlıklı bir yazı yazmıştım. Uluslararası Para Fonu IMF gözüyle Türkiye'nin önündeki takvimi anlatan ve Fon yetkililerinden işittiğim bir benzetmeye dayanarak, "Hıristiyan aleminde, Paskalya Tavşanı'nın kendilerine renkli yumurta getirmesini isteyen ve bunun için de odalarına çekidüzen veren çocuklar misali", Türkiye'nin de, Paskalya'ya kadar, yeni iktisadi programını oluşturması gerekeceğini, ancak o zaman dış kaynak desteğinin kesinleşeceğini vurgulayan bir yazıydı. Ardından Derviş, "15 günde 15 yasa" açıklamasını yapınca, IMF çevrelerinde zaten haftalardır konuşulan "nisan ortası" hedefi, Türkiye'de de benimsendi. 
     İşte, nisan ortasındayız. Dün Paskalya'ydı milyonlarca çocuk, anne babalarının evin dört yanına gizlediği renkli yumurtaları aradı, buldu. Türkiye, IMF'nin ve Derviş'in kafasındaki hedefe sadık bir zamanlamayla, yeni iktisadi programını öğrendi. 
     Ama eksikler var... 
     Maliye politikası ve yeniden yapılanma kararları ilan edildi para politikasının ve dış kaynakların açıklanması ise, önümüzdeki günlere bırakıldı. 
     
IMF'den "yeşil ışık"      Türkiye'de, "Program balon çıktı" gibi sözlerle hayalkırıklığı ifade edenler var. Piyasalardaki tedirginliğin bu programın bu kadarıyla aşılamayacağı izlenimi yaygın. 
     Washington'dan görülen tablo ise farklı. IMF, Derviş'in, bu hafta yeni açıklamalarla bütünlük vereceği yeni programa "yeşil ışık" yakacağını belli ediyor. 
     Derviş'in, Türkiye'nin mevcut ortamında kolay olmayan bir kararlılık gösterdiğini bu programın "uygulanırsa," yeniden büyüyen, enflasyonu dizginleyebilen ve globalleşmeyle uyumlu bir şeffaf devlet anlayışı içinde, ekonominin üzerindeki siyasi sultayı kaldırmış bir düzene geçebileceğimizi savunuyorlar. 
     Esasen, IMF Başkanı Horst Köhler'in cumartesi Başbakan Ecevit'i arayarak sorduğu, "programın ciddiyeti, hükümetin programa desteği ve gerekli yasaların çıkarılması" konulu üç sorunun özündeki belirleyici kaygı da, programdaki hedeflerin sayısal ve niteliksel karakteriyle ilgili değil. 
     Üç soru da, siyasi iradeyi sorguluyor Ecevit'i, bir bakıma uyarıyor. Bu uyarı, Ecevit'in programa şahsi desteğinden şüphe duyulmasından ziyade, kabinenin programı tam olarak sahiplendiğine olan inançsızlıktan kaynaklı. 
     
Derviş'e siyaset yolu      Öte yandan, Türkiye'de siyasi reformun iktisadi krizden çıkışla ilişkisini, Ecevit gibi "anlayamayan" siyasetçilerin çok olduğu izlenimi de Washington'a egemen. 
     ABD yetkililerinin, seçim ve siyasi parti yasalarının değişmesinden söz etmesinin, TÜSİAD'ın geçen haftaki siyasi reform önerilerini bize değerlendiren bir diplomatın, "Bu, Türkiye'yi iyileştirecek ilaç" demesinin anlamı açık. Ankara'daki siyasi çöküntünün Washington'da daha fazla gözardı edilemediğinin, "eski hamam eski tas" ile, bu krizin aşılamayacağının anlaşıldığını gösteriyor. 
     Tıpkı, Derviş'in cumartesi söylediği, "Yapmamız gereken Türkiye'nin düzenini değiştirmektir" sözlerinde olduğu gibi. Bir yandan Ankara'da ara rejim istemeyen ve bu aşamada bir genel seçimin "iktisadi intihar" olduğunu bilen, bir yandan da mevcut kabineye güvenemeyen Washington, şimdi Türkiye'nin kapısına dayanan ve Derviş'in kimliğinde "güçlü bir sözcü" bulduğuna inanılan bu "düzen değişikliği" gereğini nasıl yerine getirebileceğini merak ediyor. 
     İlk sınav, dışarıdan 12 - 15 milyar dolarlık bir destek alma şansı olan iktisadi programın uygulanması. İkinci sınav, bu programın başarısı ve Derviş'in dediği gibi, "enflasyonsuz yüzde 6 - 7 büyüme ile 10 yıl geçirebilmemiz" için olmazsa olmaz nitelikteki siyasi değişim. 
     Washington'a göre, bu reformun ancak, demokratikleştirilmiş yasalara dayalı bir seçimle gelebileceği, Türkiye'de gayet iyi biliniyor. Bu beklentiyi yansıtan birçok Türkiye analisti, Derviş'in Türkiye'nin iktisadi ve siyasi reform sürecinde "doğal bir lider" olarak belirme şansını ciddiye aldıklarını ve "ekonomi bakanının" Türk siyasetine, bu siyaseti değiştirme kararlılığıyla girip, kamuoyundan destek alacağını umduklarını da belirtiyorlar. 
     
Döviz rejimi tartışması      Bu sütunun yeni yapısı, daldan dala atlayan bir yazı türünü de ister istemez beraberinde getirdi. Ben de şimdi, siyasi reform konusundan "doların değerine" bir sıçrama ile bitireceğim. 
     Türkiye'deki piyasaların rahatlaması için, doların yükselişinin dizginlenmesini isteyenler çoğunlukta. Derviş'in açıklamalarından memnuniyetsizlik belirtenler daha ziyade, "doların dizginleneceğininin garantisini" bulamamaktan şikayetçi. Anlaşılan, Ankara'da "dalgalı kur" rejiminin nasıl bir para politikasıyla yürütüleceği çalışmasının uzaması da, bu duyarlılığa en uygun karşılığı verme arayışından kaynaklı. 
     Hatırlatalım 1994'ten 2001'e, Meksika'dan Türkiye'ye kadar yaşanan krizlerin, bankacılık ve kamu finansmanına etkisinin, "çıpalı kur" nedeniyle arttığını düşünen IMF, Türkiye'nin dalgalı kura devamını istiyor. 
     Bu, bize özgü bir fenomen değil Meksika, Kore, Tayland, Rusya, Brezilya, Meksika 1990'larda kriz yaşayınca, dalgalı kura geçtiler. 
     Kurdaki aşırı oynamaların dizginlenmesi için, para politikasının kullanılıp kullanılmaması konusu ise, halen IMF bünyesinde tartışılıyor. Öne çıkan yaklaşım, dövizin serbest hareketine doğrudan müdahalenin ancak, istikrarsızlaşma sezildiği durumlarda ve belirli bir kur oranını sürdürme amacı taşıdığı izlenimini piyasalara vermeden yapılması yönünde. Bu alanda, Banco de Mexico'nun, dövizdeki günlük oynamaları neredeyse otomatik olarak azalttığı başarılı bir uygulaması da var. Ulusal para biriminin dolara çevrilmesinden Para Kurulu'na ve dar bant sistemine kadar, birçok alternatif ise, IMF'ce şu anda pek yeğlenmiyor. 
     Türkiye'de de, belki geniş bir para bandı ya da ilkeli müdahaleler gündeme gelebilir ama, asıl amaç, doların makul değere oturmasının, programın ve dış desteğin piyasalara kazandıracağı güvenle sağlanması. 
     
     





Ekonomik kalkınma 


Yaktık gemileri... 


Yakışır 


Washington, Program ve Derviş 


22 Yıl önceki bir yazı... 


Çağdışı infaz 


"Ebedi iktidar"ın iksiri bulundu 


Halk bu programı benimser mi 


Bugün "yeni" bir gün 


</TEXT>
</DOC>
