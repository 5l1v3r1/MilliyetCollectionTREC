<DOC>
<DOCNO> 46775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/spor/spo02.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo müjdesi 
</HEADLINE>
<TEXT>

Fenerbahçe’nin, Bayer Leverkusen ile oynadığı maçta sakatlanan İsrailli yıldızın hızla iyileştiği, çarşamba günü Olympique Lyon sınavında formasını giyebileceği bildirildi 
     YUSUF KOBAL 

     SARI-LACİVERTLİ ekipte sakatlığı nedeniyle Şampiyonlar Ligi’nde çarşamba günü oynanacak zorlu Lyon karşılaşmasında forma giymesine şüpheyle bakılan Revivo’dan müjdeli haber geldi. Leverkusen maçında sakatlanan Revivo’nun, Lyon karşılaşmasında forma giyebileceği, Teknik Direktör Mustafa Denizli’den de kendisine görev vermesini beklediği öğrenildi. Revivo, bugünkü Çaykur Rizespor maçında ise takımdaki yerini alamayacak. 
     DAHA önce ciddi şekilde sakatlandığı ve Rizespor ile Lyon karşılaşmalarında forma giyme ihtimalinin az olduğu bildirilen deneyimli futbolcunun hızla iyileşmesi teknik heyetin de yüzünü güldürdü. Revivo, 23 Ekim’deki Leverkusen maçının ardından 27 Ekim’de Milli Takımımız’ın rakibini belirleyecek İsrail - Avusturya karşılaşmasında forma giymek için ülkesine gidecek. Bu nedenle aynı tarihteki Malatya maçında yer alamayacak. 
     
     Denizli’den zorunlu forvet 
     SARI-LACİVERTLİ ekip, Samandıra Tesisleri’nde dün sabah yaptığı çalışmadan sonra özel uçakla Trabzon’a, ardından da karayoluyla Rize’ye geçti. Sabahki çalışmaya sakatlığı süren Revivo dışında tüm futbolular katılırken, bir süredir takımla idmanlara çıkmayan Mustafa Doğan da kafileye dahil edildi. 
     TEKNİK Direktör Mustafa Denizli, Rize maçında zorunlu olarak forvette Andersson, Serhat ve Oktay gibi golcülerinden en az birini sahaya sürecek. Son haftalarda özellikle deplasmanlarda bu bölgede Revivo ile Rapajiç’i oynatan tecrübeli hoca, İsrailli oyuncunun sakatlığı nedeniyle golcülerine forma verecek. 
     
     Prim dopingi 
     FENERBAHÇE yönetimi, Glasgow Rangers’ı eleyerek, Şampiyonlar Ligi’nin kapısını açan futbolculara hak ettikleri primleri dağıttı. Çaykur Rizespor maçı öncesi prim dopingi yapan yönetim, oyuncularının da yüzünü güldürdü. Öte yandan kulüp çalışanlarının maaşlarına uzun aradan sonra yüzde 25 oranında zam yapıldı. Bu arada Fenerbahçe’nin Şampiyonlar Ligi’ndeki rakiplerinden Bayer Leverkusen, Alman Ligi’nde E.Cottbus’u deplasmanda 3 - 2 yendi. 
     
     Pes ettiler 
     MURAT Yakın’ın için Kaiserslautern’den doğan alacağını tahsil etmeye çalışan Fenerbahçe’ye, Alman kulübünün avukatları dahi hak verdi. Avukatlar, bonservis ödenmezse, kulübün başına sorun açılacağı görüşünde birleşti. Bunun üzerine Kaiserslautern Kulübü yetkilileri, önümüzdeki hafta yeniden görüşmek için Fenerbahçe’ye teklif getirdi. 
     



 SPOR 

























</TEXT>
</DOC>
