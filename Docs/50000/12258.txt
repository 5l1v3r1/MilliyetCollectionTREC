<DOC>
<DOCNO> 12258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/sontur10.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Gürel'in eşinden boşanmak için açtığı dava başladı 
</HEADLINE>
<TEXT>

     Devlet Bakanı Şükrü Sina Gürel'in, eşi Fitnat Fulya Gürel'den boşanmak için açtığı davaya başlandı. 
     Ankara 13. Asliye Hukuk Mahkemesi'nde görülen davanın bugünkü ilk duruşmasına, Bakan Gürel ve eşi ile taraf avukatları gelmedi. Yargıç A. Yetkin Görbil, davacı avukatı Canan Ceyran ile davalı avukatı Savaş Karahisar'ın celse öncesinde mazeret dilekçesi vererek duruşmaya gelemeyeceklerini bildirdiklerini ve mazeretlerinin kabulünü istediklerini bildirdi. 
     Yargıç Görbil, davacı Şükrü Sina Gürel ve davalı Fitnat Fulya Gürel'in avukatlarının mazeretlerinin kabulüne karar vererek, duruşmayı erteledi. 
     Devlet Bakanı Şükrü Sina Gürel, yaklaşık 1 ay önce ''şiddetli geçimsizlik'' nedeniyle eşi Fitnat Fulya Gürel'den boşanmak için dava açmıştı. 
     
     



</TEXT>
</DOC>
