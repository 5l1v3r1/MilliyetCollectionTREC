<DOC>
<DOCNO> 49461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sontur06.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum'a lapa lapa kar yağıyor... 
</HEADLINE>
<TEXT>

     Erzurum'da gece başlayan kar yağışı, şehir merkezinde gölgede kalan kesimlerde 5 santimetreyi bulurken, Palandöken Dağı'nda ise kar kalınlığı 10 santimetreyi geçti. 
     A.A muhabirinin aldığı bilgiye göre, Erzurum'da hafta sonundan beri etkili olan soğuk havayla birlikte gece kar yağışı görülmeye başlandı. Palandöken Dağı ve diğer yüksek kesimlerdeki kar kalınlığı 10 santimetreyi geçerken, şehir merkezinde gece yağan kar aralıklarla 
     devam ediyor. 
     Şehir merkezinde gölgede kalan kesimlerde kar kalınlığı 5 santimetreyi bulurken, diğer yerlerde ise yağan kar erimeye başladı. 
     Meteoroloji Bölge Müdürlüğü yetkilileri, bölgede Erzurum başta olmak üzere kar yağışının Ardahan ve Kars'ta 3 Kasım'a kadar devam edeceğini bildirirken, havalarda 3 ile 8 derece arasında düşüşlerin görüleceğini kaydettiler. 
     Bu arada, Erzincan, Iğdır, Muş ve Ağrı'da ise sağnak yağmur etkili oluyor. 
     Karayolları 12. Bölge Müdürlüğü yetkilileri, bölgede kar yağışından dolayı kapalı yol olmadığını bildirirken, yollarda buzlanmaya karşı belirli yerlerde tuzlama çalışmalarının sürdürüldüğünü kaydettiler. 
     






</TEXT>
</DOC>
