<DOC>
<DOCNO> 46203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sontur21.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM, hükümete asker gönderme izni için görüşmeye başladı 
</HEADLINE>
<TEXT>

     TBMM Genel Kurulu'nda, ''Sürekli Özgürlük Harekatı ve devamının icrası kapsamında'' yabancı ülkelere asker gönderme ve Türkiye'de yabancı silahlı kuvvetler mensubu bulundurulmasına ilişkin Hükümet Tezkeresi'nin görüşülmesine başlandı. 
     Birleşimi saat 15.00'te açan TBMM Başkanvekili Murat Sökmenoğlu, ''Başkanlığın Genel Kurul'a sunuşları'' bulunduğunu bildirdi. 
     Türkiye'nin yıllarca ''acımasız terör''ü yaşadığını anlatan Sökmenoğlu, ''İnsan yaşamına kasteden, özgürlüklere ve demokrasiye saldıran terör karşısında geri adım atmamak, cinayet eylemlerini cezası bırakmamak için TBMM tarihi bir karar almak durumundadır'' dedi. 
     Türkiye'nin, NATO'da yıllardır anlatmaya çalıştığı ''terör karşısında birlikte mücadele edilmesi'' görüşü konusundaki haklılığının ortaya çıktığını belirten Sökmenoğlu, ''Anayasa'nın 92. 
     ve 117. maddeleri uyarınca, Türk Silahlı Kuvvetleri'nin yabancı ülkelere gönderilmesi, yabancı silahlı kuvvetler unsurlarının Türkiye'de bulunması ve bu kuvvetlerin kullanılması için'' Hükümet'e izin verilmesine ilişkin Başbakanlık Tezkeresi'ni okuttu. 
     Genel Kurul'da daha sonra Tezkere'nin görüşülmesine başlandı. 
     Milli Savunma Bakanı Sabahattin Çakmakoğlu, Tezkere'nin gerekçesi konusunda Genel Kurul'a bilgi verdi. 
     Çakmakoğlu'nun konuşmasının ardından, siyasi parti grupları ve hükümet 20'şer dakika, şahısları adına da iki milletvekili 10'ar dakika süreyle tezkere üzerinde görüşlerini açıklayacak. Tezkere daha sonra oylanacak. 
     






</TEXT>
</DOC>
