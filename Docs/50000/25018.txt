<DOC>
<DOCNO> 25018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sontur16.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavit Çağlar, Dinç Bilgin ve Murat Demirel için cezaevinde önlem 
</HEADLINE>
<TEXT>

     Kartal Cezaevi'nde tutuklu bulunan Cavit Çağlar, Yahya Murat Demirel ve Dinç Bilgin'in, cezaevi içinde karşılaşmalarını önlemek amacıyla tedbirler alındı. Bu üç kişinin koridorlarda karşılaşmamaları için, birinin ziyaret saati bitmeden diğer ikisi koğuşlarından çıkarılmıyor. 
     Ayrıca Çağlar, Demirel ve Bilgin'in, ziyaret sırasında sağ ve sol taraflarındaki kabinlerin boş bırakıldığı kaydedildi. 
     Yahya Murat Demirel, Cavit Çağlar ve Dinç Bilgin'in de tutuklu olarak bulunduğu Kartal Özel Tip Kapalı Cezaevi'nde, koğuşlardaki mutfak gereçleri toplandı. Koğuşlarda yemek yapmak için kullanılan elektrikli mutfak gereçleri ve malzemeleri, Adalet Bakanlığı genelgesi uyarınca görevlilerce teslim alındı. Koğuşlarında yemek pişirmeyi tercih eden tutuklu ve hükümlüler, artık ya karavanadan beslenecek ya da cezaevi kantininde satılan yiyecekleri alacaklar. 
     Bu arada, her tutuklu ve hükümlü için haftada bir takım elbise, iki gömlek, bir spor ayakkabısı dışında bir şey kabul edilmeyecek. Tutuklu ve hükümlüler, ihtiyaçları olan iç çamaşırı ve benzerlerini ise cezaevi kantininden temin edebilecekler. 
     Diğer taraftan cezaevinde, spor alanları, ortak kullanım mekanları, kafeterya, atölye, kütüphane gibi birimlerin bulunacağı spor kompleksinin yapımı, ihaleyi alan firmanın yüksek fiyat çıkarması nedeniyle iptal edildi. İhalenin yeniden yapılacağı bildirildi. 
     Çeşitli yollarla içeri sokulan cep telefonlarının kullanımını devre dışı bırakmak amacıyla kurulması planlanan telefon kırıcı sistem için ise hazırlıkların sürdüğü öğrenildi. 
     
     
     
     
     
     







</TEXT>
</DOC>
