<DOC>
<DOCNO> 13907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/spor/spo15.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Özel şölen      ÖZEL Olimpiyatlar’ın 2 - 8 Nisan’da kutlanacak Avrupa Futbol Haftası’na, Türkiye de tam bir şölenle katılacak. Ülkemizin dört bir köşesinden gelecek 18 takımdan 300’ü aşkın zihinsel engelli sporcu, Antalya Beldibi’nde 5 - 8 Nisan’da organize edilecek Türkiye Zihinsel Engelliler Futbol Şampiyonası’nda buluşacak. Organizasyona aralarında Fatih Terim’in de bulunduğu ünlü isimler de destek verecek. 
     
24 saatte ceza      ALMANYA’DA 2001-2002 sezonundan itibaren, kart gören futbolcuların cezaları 24 saat içinde belirlenecek. Kulüplerin, ceza kurulunun yavaş çalıştığını ileri sürmesi üzerine böyle bir karar alan federasyon, pazar günü oynanacak maçların cezalarını bile pazartesi günü belirleyecek. 
     
Formula’da samba zamanı      FORMULA 1’DE sezonun üçüncü randevusu Brezilya’da gerçekleşecek. Interlagos pistine çıkacak pilotlar dünkü antrenmanların ardından bugün sıralama turları yapacak. Brezilya Grand Prix’sinde start yarın TSİ 20.00’de verilecek. 
     
Venus Williams rövanşı aldı      ABD’NİN Miami kentindeki Ericsson Açık Tenis Turnuvası’nda Venus Williams, çeyrek finalde İsviçreli Martina Hingis’i devirdi. Avustralya Açık’ta rakibine 6 - 1’lik setlerle mağlup olan Williams, bu kez 6 - 3 ve 7 - 6’lık setlerle korttan galip ayrılarak rövanşı bırakmadı. 
     
Yüzmede Dünya rekoru      ABD’Lİ yüzücü Anthony Robinson, 50 metre kurbağalamada 27.49’luk derecesiyle Dünya rekoru kırdı. Austin kentindeki ABD Yüzme Şampiyonası’ndaki seçmelerde bu dereceye ulaşan Robinson, beş yıl önce Ukraynalı Dzhaburiya’nın 27.61 ile kırdığı rekoru 12 salise geliştirdi. 
     
Litvanya maçı Gaziantep’te      A MİLLİ Takım, Litvanya ile yapacağı özel maçı Gaziantep’te oynayacak. İki takım 25 Nisan’da karşı karşıya gelecek. 
     
Sporculara yeşil kart      GENÇLİK ve Spor Genel Müdürü Kemal Mutlu, yeşil kart uygulamasından sporcuların da yararlanacağını açıkladı. Birçok sporcunun sıkıntı yaşadığını ve sosyal güvenlik kuruluşuna dahil olmadığını hatırlatan Mutlu, bu tür iyileştirmelerin devam edeceğini söyledi. 
     
Şanssız Berk      ESKİ milli atlet Muharrem Berk, İzmir’de geçirdiği trafik kazası sonucu hayatını kaybetti. Teknik direktör ve spor yazarı Gürcan Berk’in de babası olan 90 yaşındaki Muharrem Berk, Alsancak’ta kalp krizi geçiren bir hastayı taşıyan ambulansın çarpması sonucu hastaneye kaldırıldı, ancak kurtarılamadı. 
     


 SPOR 



























</TEXT>
</DOC>
