<DOC>
<DOCNO> 7912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/ekonomi/eko03.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokrasiden bankalara 'sakin olun' telefonu 
</HEADLINE>
<TEXT>

Bankacılarla yaptıkları telefon görüşmelerinde 'sakin olun' çağrısında bulunan bürokrasi siyasilerden de 'kamuoyunu rahatlatıcı açıklama' yapılmasını istedi 
     HARUN GÜREK Ankara - ESRA YENER İstanbul 

     Ankara'da, Milli Güvenlik MGK Kurulu toplantısında yaşanan gelişmeler ve oluşan siyasi kriz ekonomiyi de doğrudan etkiledi. Özellikle Hazine'nin yarın yapacağı 3.5 katrilyon liralık itfa öncesinde bugün yapacağı ve 2.9 ile 3.2 katrilyon lira arasında beklenen tarihinin en yüksek borçlanma ihalesi bürokratların alarma geçmesine neden oldu. 
     Hazine ve Merkez Bankası bürokratları önce telefonlarla Ankara - İstanbul hattında durum değrelendirmesi yaptı. Merkez Bankası'nın ABD piyasasının kapalı olması nedeniyle dövizleri bugün valorlu sattığı ve akşam saatlerine sorunun çözülmesi durumunda bugün günlük valörle geri alabileceği vurgulandı. 
     Krizin ekonomik kökenli olmaması nedeniyle, 'siyasi çözüm' üretilir üretilmez piyasaların toparlanacağı belirtildi. Bu çerçevede, öncelikle Bakanlar Kurulu aracılığıyla kabineye bugünkü ihale ve önemi anlatıldı. 
     
     Bankalara telefonla mesaj 
     Bu çerçevede siyasi bir güvence verilmesinin önemi vurgulandı. Hazine ve Merkez Bankası bürokrasisi bankalar ve para piyasalarındaki diğer aktörlerle de bire bir konuşma yapmaya başladı. 
     Bu çerçevede, öncelikle bugünkü ihealede faiz oranlarının çok yükselmesi durumunda programın başlandığı noktaya geleceği ve bu durumda tüm birimlerin zarar göreceği uyarısında bulunuldu. Bankacılık sektörüne sakin olun çağrısı yapan bürokrasi siyasilere de 'kamuoyunu rahatlatın" mesajı verdi. 
     Ayrıca, IMF 1. Başkan Yardımcısı Stanley Fischer'le, Başbakan Bülent Ecevit'le yapacağı görüşmenin ardından piyasaları rahatlatıcı mesaj vermesi yönünde konuşuldu. 
     Merkez Bankası ve Hazine bürokratları ihalede faiz oranlarının çok tırmanması durumunda, borçlanma miktarının daha önce açıklanan 2.9 katrilyon liranın altına çekilebileceğini de belirtti. 
     Hükümetin istifa etmeyeceğini açıklamasıyla ise rahat bir nefes alan ekonomi bürokratları, gece geç saatlere kadar yapılan açıklamalarla piyasaların rahatlatabileceğini vurguladı. 
     


 EKONOMİ 
















</TEXT>
</DOC>
