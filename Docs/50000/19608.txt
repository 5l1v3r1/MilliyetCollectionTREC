<DOC>
<DOCNO> 19608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/dunya/adun.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenistan’a Rus kalkanı 
</HEADLINE>
<TEXT>

Türkiye - Ermenistan sınırında Rus askeri varlığı Sovyetler’in çöküşünden bu yana en üst seviyeye çıktı 
     CENK BAŞLAMIŞ Moskova 

     Rusya, Ermenistan’ın kara sınırlarından sonra hava sahasını da koruma altına alarak, Türkiye’nin Kıbrıs’a yerleştirilmemesi için sert uyarılarda bulunduğu S - 300 füzelerini Ermenistan’da konuşlandırdı. 
     Rusya Hava Kuvvetleri Komutanı Anatoli Kornukov, Rus savaş uçaklarının Ermenistan hava sahasında devriye gezmeye başlamasıyla ABD’nin yeni bir füze savunma sistemini devreye sokmak istemesi arasında bağ kurdu. 
     Kornukov, Gümrü’deki Rus üssünde düzenlenen törende yaptığı konuşmada, ABD yönetimi ile NATO’nun bir yandan yeni bir askeri - siyasi düzen kurmaya, diğer yandan da nükleer silahsızlanma alanında daha önce imzalanan anlaşmalardan vazgeçmeye çalıştığını söyledi. Rus komutan, bu koşullarda Ermeni hava sahasını korumaya başlamalarının "doğal" olduğunu savunarak Erivan’la hava kuvvetleri ve uçaksavar sistemleri alanında işbirliğini güçlendireceklerini açıkladı. 
     
Yeni silahlar gelecek      Ermenistan’daki uçaksavar birliklerine gelecekte yeni silahlar da verilebileceğini belirten Kornukov, "Bütün bunlarla kimseyi tehdit etmiyoruz. Bu silahlar savunma amaçlı" dedi. Törende konuşan Ermenistan Savunma Bakanı Serj Sarkisyan, yeni uygulamayla savunmalarının güçlendiğini belirtirken, sistemlerin savaşa hazır durumda bulunduğunu açıkladı. 
     Bağımsız Devletler Topluluğu ortak güvenlik anlaşması çerçevesinde başlayan yeni uygulamayla Ermenistan’a S - 300 - V füzeleri de yerleştirildi. Söz konusu füzelerin Ermenistan’a daha önce yerleştirildiği yolundaki haberler resmen doğrulanmamıştı. 
     Kıbrıs Rum Kesimi 1995 yılında Rusya’dan S - 300 almış, ancak Türkiye’nin sert tepki göstermesi üzerine füzeler Girit’e yerleştirilmişti. Uzmanlar, S - 300’un savunma silahı olduğunu, ancak değişikliklerle saldırı amaçlı da kullanılabileceğini belirtiyor. Füzelerin zayıf yönü ise şimdiye kadar savaş koşullarında hiç kullanılmamış olması. Gözlemciler, Rusya ile Ermenistan arasındaki askeri işbirliğinin her geçen gün güçlenmesinin, Türkiye’nin Azerbaycan ve Gürcistan’la yakın ilişki kurmasına yanıt niteliği de taşıdığını düşünüyor. 
     
S-300’ler konuşlandırıldı      ÖZELLİKLERİ 
     240 kilometre çapındaki bir alanda etkili olan S - 300 uçaksavar füze sistemi sistem, kumanda merkezi, hedef tespit ve yönlendirme radarlarından oluşuyor. 
     Menzili 100 km 
     İsabet oranı Yüzde 70 - 90 
     Aynı anda izleyebildiği hedef sayısı 48 
     Savaşa hazırlanma süresi 5 dakika 
     
Rus jetleri sınırda uçuyor      Sukhoi Su - 27 savaş uçakları 6’lı kol uçuşunda. Bundan böyle Türkiye - Ermenistan sınırında Rus uçaklarının uğultusu duyulacak. 
     



 DÜNYA 











</TEXT>
</DOC>
