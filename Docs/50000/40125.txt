<DOC>
<DOCNO> 40125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sondun08.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın kimyasal silah deneylerinde askerleri kobay yaptığı iddiası... 
</HEADLINE>
<TEXT>

     İngiltere'de yayımlanan The Sunday Telegraph Gazetesi, Irak Devlet Başkanı Saddam Hüseyin'in geliştirdiği, zehirli gazlar içeren bir kimyasal silahın denenmesi sırasında 20'ye yakın özel eğitimli askerin öldüğünü, 200'e yakın askerin de zehirlenme ve yaralanma nedeniyle tedavi altına alındığını öne sürdü. 
     Gazetenin haberinde, istihbarat raporlarına dayanılarak, başkent Bağdat'ın güneyindeki Zaafarnia bölgesinde yapılan deneme sırasında ''bazı şeylerin yanlış gittiği'' belirtildi. 
     Adı açıklanmayan Batılı bir diplomat da, iddiayı doğrularken, kazadan sonra denemelerin devam ettiğini ve bölgeye sevkedilen yeni askerlerin denemelerde yer almaya zorlandıklarını söyledi. Gazetenin haberinde, Saddam Hüseyin'in yeniden hizmete açtığı silah fabrikaları ve askeri kamplara da geniş yer verildi. Gazete, Saddam'ın söz konusu tesisler gibi Çinliler tarafından yapılan radar sistemini de yeniden çalıştırdığını, her an Batı'dan yeni saldırılar beklediğini ve kendisini bu yönde hazırladığını yazdı. 
     Bu arada, gazeteye açıklama yapan bir İngiliz yetkili, ''Saddam'ın müttefik uçaklarına karşı her geçen gün daha saldırgan bir tutum içine girdiğini'' söyledi. Sadece Temmuz ayı içinde Batı uçaklarına karşı 10 ayrı saldırının yapıldığını belirten yetkili, bu saldırılarda müttefik uçaklarının zaman zaman düşürülmekten kılpayı kurtulduklarını belirtti. 







</TEXT>
</DOC>
