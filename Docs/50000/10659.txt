<DOC>
<DOCNO> 10659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/ekonomi/eko02.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa tatilden dönmedi 
</HEADLINE>
<TEXT>

Bono piyasasında dün tek bir tahvilde işlem oldu. Repoda hacim 202 milyar lirada kaldı. Dövizde ise düşük işlem hacmi dolar kurunu 900 bin liranın altına çekti 
     EKONOMİ SERVİSİ 

     Uzun bayram tatili sonrası dün açılan para piyasasında tatil havası sürüyor. Faiz ve döviz piyasasında yok denecek kadar az işlem yapılırken Merkez Bankası dolar kurunu 900 bin liranın altında belirledi. 
     Bayram tatilinden çıkamayan bono piyasasında dün sadece bir k ğıtta işlem oldu. 11 Temmuz 2001 vadeli bonoda yapılan işlemde faiz yüzde 151.52 olarak belirlendi. 
     
     Gecelik faiz yüzde 80.5 oldu 
     Merkez Bankası’nın yüzde 120 kotasyon açıkladığı repo piyasısında da benzer sakinlik yaşandı. İMKB repo piyasasında 202.5 milyar liralık işlem gerçekleşirken ortalama faiz yüzde 80.46 oldu. Faizler gün boyunca yüzde 80 - 81.5 aralığında hareket etti. Merkez Bankası interbankında da işlemler yüzde 80’lerden geçti. 
     Takasbank para piyasasında ise sadece 5.9 trilyon liralık işlem oldu. Bu piyasada 3 günlük bileşik faiz ise yüzde 70.34 ortalamadan günü tamamladı. 
     Bankalararası piyasa ve Kapalıçarşı da dün sakin bir gün geçirdi. Dolar kotasyonu açıklamayan Merkez Bankası dün doların alış ve satış kurunu 887.605 - 891.886 olarak açıkladı. Merkez Bankası efektif piyasasından ilk işlem 890 bin, son işlem ise 895 bin liradan geçti. 
     Kapalıçarşı piyasasında ise dolar fiyatları 875.000 - 900.000 aralığında oluştu. Kapalıçarşı’daki döviz büroları dolara çok küçük çaplı talepler geldiğini, ancak bunun halktan değil bankalardan olduğunu belirttiler. 
     Bankacılar, piyasaların asıl açılışını pazartesi günü yapacağını, yönü de ekonomiden sorumlu Devlet Bakanı Kemal Derviş’in açıklamalarının belirleyeceğini dile getirdiler. 
     
5 SORU 5 CEVAP      İç borç dövize nasıl çevrilecek 
     Bankacılık sisteminde radikal değişiklikler olacağının sinyallerini veren ekonomiden sorumlu Devlet Bakanı Kemal Derviş, iç borçların bir bölümünün dövize çevrilebileceğini açıkladı. Uzmanlara, böyle bir uygulamanın bankacılık sistemine ve Hazine’ye etkilerini sorduk. 
     
     1- Devlet Bakanı Derviş’ten önce de piyasalarda konuşulan iç borçların dövize çevrilmesi nasıl olur 
     Bankaların elinde 30 milyar dolara yakın bono ve tahvil stoku bulunuyor. Söylenen konu yaşama geçirilirse bankalar ellerindeki tahvil ve bonoları Hazine’ye verecekler Hazine de bu k ğıtların karşılığında bankalara dövize endeksli k ğıt verecek. 
     
     2- Hangi kur esas alınacak 
     Muhtemelen Merkez Bankası kurları. Ancak fiyatlar henüz oturmadığı için bu kurun ne olacağını söylemek zor. 
     
     3- Hazine’ye ek bir yük getirir mi 
     Borçlar dövize çevrildiği için kur riski Hazine’ye aktarılmış olur. Ancak bankaların dış borçları zaten Hazine tarafından garanti edildiği için ek bir yük getireceği söylenemez. Eğer eski bono ve tahvillerin geri alınmasına karar verilirse o zaman yük artabilir. 
     
     4- Bankalara ne gibi yararı olur 
     Yurtdışından aldıkları sendikasyon kredilerini genellikle bono ve tahvil alımında değerlendiren bankalar çok yüksek bir kur riski taşıyorlar. Dalgalı kura geçilmesinden sonra doların TL karşısında yüzde 40 kadar değer kazanması bankaların açık pozisyonlarının tırmandırdı. Eğer bono ve tahviller dövize çevrilirse bankaların pozisyon açıkları azalır. Ayrıca açık pozisyonun azaltılması bankaların yurtdışından borçlanma şansını artırabilir. 
     
     5- Dövize çevirme bundan sonraki ihalelere mi, geçmişe yönelik mi uygulanır 
     Bununla ilgili henüz bir açıklama yok. Ancak bankaların geçmişte aldıkları bono ve tahvillere uygulanırsa bankalara yüklü bir kaynak aktarımı yapılacak demektir. Biraz açmak gerekirse bankaların geçen yıl aldığı bir tahvil o günkü dolar kuru esas alınarak dövize endeksli k ğıda çevrilirse k ğıdın geri ödemesinin yapılacağı dönemde kur yüksek olacağından trilyonlarca liralık bir kaynak bu bankalara aktarılmış olur. 
     Eğer bundan sonraki ihalelerde uygulanırsa bu durumda fazla bir etkisi olmayacaktır. Ancak bu kağıtlar için de kurun biraz oturması gerekecektir. 
     
     


 EKONOMİ 












</TEXT>
</DOC>
