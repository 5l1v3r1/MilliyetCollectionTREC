<DOC>
<DOCNO> 20923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/ekonomi/aeko.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK için kulis başladı 
</HEADLINE>
<TEXT>

Yeni yönetim İstanbul ağırlıklı bankacılardan oluşacak. Yurtdışındaki bazı Türk bankacılarla da temasa geçildi 
     ZÜLFİKAR DOĞAN HARUN GÜREK Ankara 

     Bankalar Yasası’nda değişiklik yapan tasarının önceki gece TBMM Genel Kurulu’nda kabul edilmesinin ardından Cumhurbaşkanı Ahmet Necdet Sezer’in yasayı onaylaması bekleniyor. 
     Yasaya eklenen Bankacılık Düzenleme ve Denetleme Kurulu’yla BDDK ilgili madde Başkan Engin Akçakoca dışındaki üyelerin görevlerini sona erdiriyor. Yasanın yürürlük tarihinden itibaren 15 gün içinde yeni üyeler atanacak. Bu çerçevede isim arayışları başladı. 
     
Profesyonel bankacılar atanacak      BDDK’nın yeni yönetiminin "İstanbul ağırlıklı bankacılardan" oluşacağı belirtiliyor. Altı yıl görev yapmak üzere geçen yıl 31 Mart’ta atanan Zekeriya Temizel başkanlığındaki BDDK yönetimine bankacılık kesimi tarafından "saymanlık, mal müdürlüğü, Maliye teftiş heyeti" nitelemeleri yapılmıştı. 
     Devlet Bakanı Kemal Derviş’in yeni yasaya eklettiği "asgari 12 yıl fiili bankacılık hizmeti" koşulu, BDDK’da yeni yönetimin profesyonel bankacılardan oluşmasını gündeme getirdi. Yeni isimler Bakan Derviş tarafından belirlenerek Bakanlar Kurulu’na önerilecek. Şimdiden kulislerde bazı isimler dolaşmaya başladı. Teklif götürülecekler arasında Bülent Şenver, Akın Öngör, Ercan Kumcu ve Ali İhsan Karacan’ın adı geçiyor. Kamu bankaları ortak yönetim kurulu başkanlığı için ismi gündeme gelen Aclan Acar, Onur Arı, Kadir Günay gibi yurt içindeki bankacı kökenli isimler yanında, Amerika ve Almanya’daki bankalarda görev yapan bazı Türk bankacılarla da temasa geçildiği kaydediliyor. 
     
Bağımsızlığa gölge düştü’      Görevden alınan kurul üyeleri ise kararı Kurulun bağımsızlığına gölge düştü’ diye değerlendirdi. Servet Taşdelen ve Ural Şekerci, Bankalar Yeminli Murakıpları Kurulu eski Başkanı. Halil Yetkin İş Bankası eski Genel Müdür Yardımcısı’ydı. Her üç üyenin hiçbir siyasi partiyle bağlantısının olmadığı belirtilirken MHP kadrosundan atanan Prof. Dr. Kemal Çevik, Gazi Üniversitesi Hukuk Fakültesi öğretim üyesi ve bankacılık hukuku uzmanı. 
     Prof. Dr. Bilge Hacıhasanoğlu ise DPT kökenli işletmecilik uzmanı. Biltekin Özdemir Maliye Bakanlığı eski Müsteşarı ve 1999 seçimlerinde ANAP’tan milletvekili adayı oldu. BDDK kaynakları, "Partili iki üyenin bile bağımsız tavır koyması, alınan kararlarda gelen talepleri dikkate almamasının görevlerinden alınmalarında rol oynadığını" belirttildi. 
     
Temizel Bu krizi mumla ararız      Eski BDDK Başkanı Zekeriya Temizel, ekonominin önceliklerinin sıcak para spekülatörlerinin isteklerine göre belirlenmesinin, yakın gelecekte bu andaki krizleri bile mumla aratacak daha büyük krizlere neden olacağını tahmin ettiğini söyledi. 
     "Krizin Nedenleri ve Çıkış Yolları" konulu panelde sert bir konuşma yapan Temizel, yeni oluşumlara ihtiyaç olduğunu söyledi. Dış kaynağın borç olarak geldiğini, birkaç ay sonra çok daha fazlasının gideceğini belirten Temizel, "Şu anda piyasa ekonomisi, para politikaları ve sermaye hareketlerinin serbestisi sayesinde kalkınma düşünün sonuna gelindi. Bu düş, IMF’yle beraber iflas etti" dedi. 
     



 EKONOMİ 












</TEXT>
</DOC>
