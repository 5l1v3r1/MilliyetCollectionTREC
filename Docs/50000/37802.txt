<DOC>
<DOCNO> 37802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sonspo16.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Macaristan Grand Prix'sinde Schumacher pole pozisyonda... 
</HEADLINE>
<TEXT>

     Formula 1 Dünya Şampiyonası'nda, sezonun 13'ncü yarışı olan Macaristan Grand Prix'si sıralama turlarını, Ferrari'nin Alman pilotu Michael Schumacher birinci olarak tamamladı. 
     Hungaroring Pisti'nde yapılan sıralama turlarında, 1 dakika 14.059 saniyelik bir derece elde eden Schumacher, yarınki yarışa ilk sırada Pole Position başlama hakkını elde ederken, McLaren Mercedes takımının İngiliz pilotu David Coulthard 2., Ferrari'nin Brezilyalı pilotu Rubens Barrichello ise 3. en iyi dereceyi yaptı. 
     BMW Williams'tan Ralf Schumacher 4'üncü olurken, Jordan'ın İtalyan pilotu Jarno Trulli, sıralama turlarını 5'inci olarak tamamladı. Bu sezon beklenen performansı sergileyemeyen McLaren Mercedes'in şampiyon pilotu Finli Mika Hakkinen ise turları 6'ıncı sırada tamamladı. 
     Ferrari'nin Alman pilotu Schumacher, bu birinciliğiyle bu sezon 9'uncu, kariyerinde ise 41'inci pole position hakkını elde etti. 
     Schumacher, Macaristan Grand Prix'sini 1994 ve 1998 yıllarında olmak üzere 2 kez kazandı. Schumacher, yarın yapılacak yarışı kazandığı takdirde, 2001 sezonunun tamamlanmasına 4 yarış kala şampiyonluğunu ilan edecek. 







</TEXT>
</DOC>
