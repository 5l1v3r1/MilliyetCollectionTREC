<DOC>
<DOCNO> 11487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sondun03.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de şap hastalığı... çiftçi intiharları başladı 
</HEADLINE>
<TEXT>

     İngiltere'de şap vakalarının sayısının 234'e çıktığı, krizden en çok etkilenen kesim olan çiftçiler arasında intiharların başladığı bildirildi. 
     Psikologların intiharlar olabileceği yönünde dün yaptıkları uyarının hemen ardından, bir çiftçinin kendisini asarak öldürdüğü açıklandı. Daha önce deli dana krizi nedeniyle bunalıma girdiği belirtilen 54 yaşındaki Brian Oakley'in bu ikinci krizin ardından ''Uçurumun kenarına itildik'' dedikten sonra yaşamına son verdiği bildirildi. 
     Polisin de çiftçilerin ellerindeki silahları ''intiharların artması kaygısıyla'' toplamaya başladığı haber verildi. Kuzulamak üzere olan 500 bin koyunun kaderiyle ilgili kararını bugün verecek olan Tarım ve Hayvancılık Bakanlığı yetkilileri, söz konusu hayvanlardan en az 100 bininin, hastalık virüsüyle temas olasılığı göz önüne alınarak imha edileceğine dikkat çekiyor. Kendisine ait çiftlikleri de bulunan Prens Charles, krizden etkilenen çiftçilere 720 bin dolar tutarında para yardımında bulunacağını açıklamıştı. 




</TEXT>
</DOC>
