<DOC>
<DOCNO> 9786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/guncel/agun.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz, inek kesecek... 
</HEADLINE>
<TEXT>

"Amaç Allah’a yakınlaşmaksa tavuk da kesilir" diyerek tartışma yaratan İlahiyatçı Prof. Zekeriya Beyaz, 6 ortakla birlikte inek keseceklerini söyledi 
     SEMRA KARDEŞOĞLU SİBEL KAHRAMAN 

     Kurban Bayramı, çeşitli tartışmaları da beraberinde getirdi. Önce Marmara Üniversitesi İlahiyat Fakültesi Dekanı Prof. Dr. Zekeriya Beyaz "Kurban Bayramı’nda amaç Allah’a yakınlaşmaksa tavuk da kesilebilir, fitre de verilebilir" diyerek "kurbanlık tavuk" tartışması başlattı. Diğer ilahiyatçılardan bir kısmı Beyaz’a destek verirken bir kısmı da "İslam’ın ciddiyetiyle bağdaşmayacağını" savundu. Prof. Beyaz’a destek verenler arasında Ondokuz Mayıs Üniversitesi İlahiyat Fakültesi Dekanı Prof. Osman Zümrüt’tü... Dün Prof. Beyaz 6 ortağıyla birlikte inek keseceklerini açıkladı. Prof. Zümrüt de ortaklarıyla inek kurban edecekler arasında yer aldı... 
     
Yardım sayılır mı      Kurban Bayramı ile ilgili ikinci tartışma "Yoksula yardım kurban yerine geçer mi, geçmez mi " oldu. "Hayvan kanı akıtmak gerekmiyor, yoksula yardım da kurbandır" diyenler de kurban keseceğini bildirdi. Kurban bedelinin para olarak verilmesi düşüncesi, özellikle politikac ılardan destek görürken, Sosyal Hizmetler Çocuk Esirgeme Kurumu Müdürü Kahraman Eroğlu da çocukların etten çok, paraya ihtiyacı olduğunu söyledi ve insanları bağış yapmaya çağırdı. 
     ANAP İzmir Milletvekili Işın Çelebi, her yıl kurban kestiklerini belirterek, "Bu bir gelenektir. Ancak bu yıl kurbanın yanında yoksul insanlara para olarak da yardım yapacağım. Bu noktadaki tercihi insanların kendi vicdanına bırakmak lazım. Olaya hayvan hakları açısından da bakılıyor ama bir yanda da bin yıllık bir gelenek var" dedi. 
     ANAP İstanbul Milletvekili Bülent Akarcalı, kurban parasının rahatlıkla fakirlere verilebileceğini söyledi. Akarcalı, "Bu İstanbul’un özüne ve yardımlaşma ahlakına da çok uygun. Şu an Belçika’da deli dana hastalığından dolayı kesim yapmak yasaklandı. Orada yaşayan ve kurbanı kesmek isteyenler kurban parasını yoksullara verebilirler" diye konuştu. 
     Kurbanın amaçtan saptırıldığını savunan DSP İstanbul Milletvekili Cahit Savaş, şöyle dedi "Genelde insanlar kurbanı yakınlarına dağıtıyor. Önemli olan ihtiyacı olana vermek. Bu parasal ya da bir başka yardım olabilir." 
     


 GÜNCEL 

























</TEXT>
</DOC>
