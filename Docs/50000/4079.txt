<DOC>
<DOCNO> 4079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/soneko14.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç yöneticileri ABD'ye internet eğitimine gidiyor 
</HEADLINE>
<TEXT>

     Koç Topluluğu'nun yeni ekonomik düzende daha etkin çalışabilmesini öngören ''Koç Elektronik Dönüşüm 2003 Projesi'', hayata geçirildi. 
     Koç Topluluğu Bilgi Grubu ile dünyanın en büyük internet şirketlerinden Cisco Systems işbirliğiyle yürütülecek projeye ilişkin anlaşma, Koç Holding'de imzalandı. 
     Düzenlenen basın toplantısında konuşan Koç Topluluğu Bilgi Grubu Yürütme Komitesi Başkanı Ali Koç, ''devrim'' olarak nitelendirdiği projenin en önemli hedefinin, zaman ve para tasarrufunun yanı sıra verimlilik patlaması olduğunu söyledi. 
     Ali Koç, Topluluğun yeni ekonomik devirde liderliğini sürdürebilmek için Cisco ile işbirliği yaptığını ve bu işbirliğinin kendilerine gerekli araçları temin edeceğini kaydetti. Türkiye'de sadece bireysel erişim pazarına yatırım yapanların geri kaldığını, kendilerinin ise Koç-Net'i bir numaralı kurumsal erişim firması haline getirmek için bütçesini 3'e katladıklarını anlatan Koç,farklılık yaratmayan iş modelleri ve marka yerine altyapıya önem verdiklerini belirtti. Koç, ''Projenin en önemli hedefi, verimlilik patlaması'' dedi. Projeyle Koç Topluluğu şirketlerinde zaman ve para tasarrufunun yanı sıra verimlilik ile etkinlik açısından fayda patlaması yaşanacağına dikkat çeken Koç, yaratılacak esnek ve etkin yapı sayesinde hissedarlara en yüksek değeri yaratma imkanına sahip olacaklarını söyledi. 
     Projede işbirliği yapılacak Cisco Systems ile 7 yıldır çalıştıklarını ve Koç Sistem'in Cisco'nun Türkiye'deki en büyük temsilcisi olduğunu belirten Ali Koç, projenin ilk olarak Koç Holding,Arçelik ve Beko Elektronik'te uygulanacağını bildirdi. Koç, projenin holding ile ilgili şirketlerde yapılacak genel tanıtımdan sonra, bu şirketlerin internet ve e-ticaret teknolojilerine derece yatkın olduklarının belirlenmesi için ''Net-Readiness'' testi uygulanacağını kaydetti. 
     Cisco'nun yapacağı değerlendirmenin ardından, çalışma grupları ile teknolojik ihtiyaçların tespit edileceğini belirten Koç, buna uygun iş planının hazırlanmasından sonra da bütün üst düzey yöneticiler ile başkanların Cisco merkezinin bulunduğu San Francisco'da eğitime tabi tutulacağını söyledi. 
     




</TEXT>
</DOC>
