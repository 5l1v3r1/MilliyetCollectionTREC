<DOC>
<DOCNO> 17286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sontur21.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK Kanal 6'yı izinsiz olduğu için kapatmış 
</HEADLINE>
<TEXT>

     RTÜK İstanbul Bölge Müdürü Cengiz Karakaşoğlu, Ülke TV Reklamcılık, Filmcilik ve Yapımcılık Pazarlama A.Ş. unvanı ile yayın yapan Kanal 6'nın ''izinsiz olduğu'' gerekçesiyle kapatıldığını bildirdi. 
     Karakaşoğlu, yaptığı açıklamada, aynı logoyla yayın yapan ''iki ayrı Kanal 6'' bulunduğunu belirtti. RTÜK'e, Ülke TV Reklamcılık, Filmcilik ve Yapımcılık Pazarlama A.Ş. adına yayın yapan Kanal 6 hakkında suç duyurusunda bulunulduğunu kaydeden Karakaşoğlu, durumu değerlendiren Kurul'un gereğini yapması için İstanbul Emniyet Müdürlüğü'ne bir yazı gönderdiğini söyledi. 
     Karakaşoğlu, ''Ülke TV Reklamcılık, Filmcilik ve Yapımcılık Pazarlama A.Ş. unvanı ile yayın yapan Kanal 6 izinsiz olduğu gerekçesiyle kapatıldı'' dedi. Bu arada, Uzan Grubu tarafından satın alınarak, Radyo TV A.Ş. adı altında faaliyet gösteren Kanal 6'nın yayını ise sürüyor. 
     Öte yandan, RTÜK yetkilileri ve İstanbul Emniyet Müdürlüğü Güvenlik Şube Müdürlüğü ekipleri, Ülke TV Reklamcılık, Filmcilik ve Yapımcılık Pazarlama A.Ş. unvanı ile yayın yapan Kanal 6'nın Maslak'taki binasına giderek, yayının durdurulmasını istediler. 
     Kanalın kapatılışı bir spiker tarafından canlı yayında izleyicilere duyuruldu. 
     




</TEXT>
</DOC>
