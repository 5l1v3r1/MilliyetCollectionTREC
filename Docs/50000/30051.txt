<DOC>
<DOCNO> 30051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/spor/spo05.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
YAYLIM ATEŞ 
</HEADLINE>
<TEXT>

Kırkpınar’da başpehlivanlığı kaçıran Ahmet Taşçı ateş püskürdü. Ünlü güreşçi, "Doping iftirasıyla beni yıpratıp, bu hale getirdiler. Şimdi bayram etsinler. Ama bu iş bitmedi" dedi 
     MURAT AĞCA 

     Ünlü’ye sitem 
     KIRKPINAR finalinde Vedat Ergin’in elini kaldırarak pes ettiği için eleştirilen Ahmet Taşçı, sonunda patladı. 10. şampiyonluk ve üçüncü altın kemer şansını yitiren ünlü başpehlivan, "Gerçek Ahmet Taşçı bu değil. Yine de cesaret gösterip çayıra çıktım. Doping iftirasıyla beni yıpratıp, bu hale getirenler şimdi bayram etsin. Kırkpınar’a gelmeyen Spor Bakanı Fikret Ünlü’nün altınlarını da istemiyorum, hepsini geri göndereceğim" dedi. 
     
     Şanssız kura 
     ŞİKE söylentilerine de sert tepki gösteren Taşçı, "Güreş hayatım boyunca hiç maç satmadım. Finalde Ergin’e ihtar gelmesi lazımdı ama verilmedi. Baktım herkes şaşkın, ben de centilmenlik gösterdim" ifadelerini kullandı. Ergin’in son gün kendi bölgesinden Şükrü Kazan ve Kenan Şimşek ile iki "boş" maç yaptığını belirten Taşçı, "Benim rakiplerimin hepsi baş favorisiydi. Şanssız kura ve sakatlık beni etkiledi. Ama bu iş bitmedi" diye konuştu. 
     
     "Sakallılar kazandı" 
     BÖLGE eşleşmesini önlemek için hakemlerin karşılıklı kura teklifini Ergin ve ekibinin kabul etmediğini söyleyen Taşçı, "Geçen yıl Karamürselli Mehmet Yılmaz ile maç yaptığımda yuh’ çekenler, bu kez neden sustu " diye sordu. Olimpiyat şampiyonu Gazanfer Bilge de, Ünlü’ye ateş püskürdü. Efsane güreşçi, "Bakan sporcuya baba olmalı, şefkat göstermeli. Taraf tutuldu, sakallılar kazandı. Binlerce politikacı bulunur, ama böyle pehlivan bir tane çıkar" dedi. 
     
Ergin emin      KIRKPINAR’IN yeni başpehlivanı Vedat Ergin, Taşçı ile yaptığı güreşe gölge düşürülmesine izin vermeyeceğini belirtti. Ergin, "Kimse öküz altında buzağı aramasın. Taşçı yoruldu ve pes etti. Bunu ekibimle kazandım. Taşçı’nın 10 yıldır yaptığını bu kez ben yaptım. Devamı gelecek" diye konuştu. 
     ANKARA Belediye Başkanı Melih Gökçek’e maddi ve manevi desteğinden ötürü minnettar olduğunu belirten Ergin şöyle devam etti "Ankara’ya getirdiğimiz altın kemerin ebedi sahibi olmak için uğraş vereceğim. Bu iman ve kader işi. Çok şükür dualarım kabul oldu." 
     



 SPOR 
























</TEXT>
</DOC>
