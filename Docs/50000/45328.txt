<DOC>
<DOCNO> 45328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/ekonomi/eko03.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota’nın üretiminden 49 milyon dolara çekildi 
</HEADLINE>
<TEXT>

Toyota üretiminden çekilen Sabancı Holding, bu kararın yaşanan kriz nedeniyle değil, Sabancı stratejileri ve ülke çıkarları’ doğrultusunda alındığını açıkladı 
     EKONOMİ SERVİSİ 

     H.Ö. Sabancı Holding, Toyota Otomotiv’deki son yüzde 25 hissesini, Toyota Motor Corporation’a 49 milyon 198 bin 595 dolar bedelle sattığını açıkladı. 
     Holding’den İMKB’ye gönderilen açıklamada, hisse satışından oluşan 73 trilyon 628 milyar 640 milyon 358 bin 102 lira kazancın, şirket sermayesine ilave edileceği kaydedildi. Hisse satışıyla, Toyota üretim şirketinde Sabancı Holding hissesi kalmadı. Holding’in Toyota - Sabancı Pazarlama ve Satış AŞ’de ise yüzde 65 hisse bulunuyor ve şirket pazarlama faaliyetlerine devam ediyor. 
     
     Hesaplar değişti 
     Sabancı Holding’den yapılan diğer bir açıklamada da Toyotasa üretim tesislerindeki hisse devrinin, yaşanan krizle irtibatlı olmayıp, Sabancı stratejileri ve ülke çıkarları göz önünde tutularak alınan ve uygulanan bir karar olduğunu bildirdi. 
     100 bin adet üretim kapasitesine sahip Adapazarı fabrikasının 1994’te faaliyete geçtiğinde 2000’li yıllarda otomobil satışlarının 800 bin adete ulaşacağı öngörüldüğü hatırlatılan açıklamada, şöyle denildi 
     "Mevcut 700 bin adet yıl otomobil üretim kapasitesine sahip Türkiye’de 2001 yılında 120 bin otomobil satılacağı ve bunun yarısının ithal otomobil olduğu göz önünde tutulursa, Adapazarı üretim tesislerinin Toyota Motor Corporation’ın global zinciri içinde bir üretim ve ihracat üssü haline getirilmesi, model başına üretimin yükseltilmesi, yerlileştirme oranının artırılarak maliyetlerin azaltılması gerektiği ortaya çıktı." 
     Açıklamada, Sabancı Holding’in bazı iş kollarından çıkıp, katma değeri ve Sabancı katkısının yüksek olduğu yeni iş alanlarına girmeyi amaçladığı kaydedildi. 
     Açıklamada, Toyota Adapazarı tesislerinin bir taraftan Toyota Motor Corporation’ın en ileri teknolojisini kullanarak, ilave model yatırımlarıyla Türk tüketicisine kaliteli ve ekonomik ürünler sunmaya devam ederken, Avrupa’ya da yılda 100 bin adet otomobil ihraç edeceği vurgulandı. 
     
Zarardaki fabrikadan çekilmek akıllı işi’      Otomotiv Sanayii Derneği Başkanı Ali İhsan İlkbahar, Sabancı’nın ToyotaSa’daki hissesini Toyota Motor’a devrini değerlendirirken, zarar eden bir fabrikadan çekilmenin akıl k rı olduğunu belirterek, "Sabancı böyle bir kararla akıllı bir işadamı olduğunu gösterdi" dedi. Türkiye’de otomotiv sanayiindeki üretimin yok denecek kadar az olduğuna işaret eden İlkbahar, fabrikaların ayakta kalması için devletin ciddi tedbir alması gerektiğini, aksi halde bu gidişatın Türkiye’deki diğer firmalar için de söz konusu olduğu uyarısında bulundu. Devletin ciddi tedbirler alması gerektiğini kaydeden İlkbahar, "Vergileri yüzde 25’lere indirmesi lazım. Tedbir alınmadığı takdirde, devlet fabrikaların teker teker gittiğini görecektir" dedi. 
     



 EKONOMİ 



























</TEXT>
</DOC>
