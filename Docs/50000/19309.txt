<DOC>
<DOCNO> 19309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/spor/spo05.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE DERBİNİN FAVORİLERİ 
</HEADLINE>
<TEXT>

Ya Fener üzülecek, ya da G.Saray. Ama stadın etrafındaki esnaf pazara kesinlikle gülecek 
     ERCAN GÜVEN 

     NE tahmin, ne kehanet, ne de temenni... "Milenyum derbisi"nin kesin favorisi Kadıköy’ün esnafı, simitçisi, büfecisi... Pazar günkü maçı İster Fenerbahçe alsın, ister Galatasaray bu dev mücadelede "kazanacak" olanlar, esnaflar... Hele Şükrü Saraçoğlu Stadı’na komşu olanlar... Gün değil, saatleri, dakikaları sayıyorlar. Domatesler, biberler kasa kasa stoklanıyor. elli kiloluk dönerler buzdolabına istifleniyor. Fırınlara, seralara, toptancılara siparişler şimdiden veriliyor. 
     BAYRAKLAR, şapkalar kamyonla. Ahh, bir de "bizim takım" kazanırsa... Şurası bir gerçek ki, bu kez futbol piyasaya "fünye" oluyor... Krizle birlikte sokağa çıkan esnaf, derbi bereketi için dükkanına dönüyor. Atılan her gole binlerce simit, yüzlerce sandviç değer biçiliyor... Ama veresiyeden daha çok korkuyorlar taştan, bıçaktan, coptan... Her hafta yükselen tansiyonu iliklerinde hissediyorlar. Camı, çerçeveyi Allah’a emanet edip, ekonomik ve sportif bir zaferin hayalini kuruyorlar. 
     
Fenerbahçe kazanacakmış      BİR de "hassas" çevresi var Şükrü Saraçoğlu Stadı’nın. Asıl arbede tehlikesi staddan birkaç yüz metre sonra başlıyor. Mehmet Ayten aslında çay bahçesinin stada mesafesinden memnun. Çünkü koyu bir Galatasaraylı. Ama yine de maç günü boş masa kalmayacağını çok iyi biliyor. Önce ekmek diyor Mehmet... Sonra "haydi Cimbom gayret"... 
     
Simite derbi zammı      KOLAY değil Fenerbahçe - Galatasaray maçı bu. Simit bile yerken iki kez düşüneceksiniz. Çünkü Şükrü Saraçoğlu Stadı önünde, o bile zamlı. Yılmaz Kayacan, stadın kadrolu simitçisi sayılır. Hemşehrisi Yüksel Bulut’la beraber simitleri 250 binden satacak. Maksat, eve götürülen para eksilmesin. Aradaki 50 bin lira zammın nereye gittiğini merak edenler Yılmaz ve Yüksel’i açık tribünde görünce o kadarcık zammı helal edecekler. Ne yapsınlar, biletler de pahallı. 
     
Güller şirketten      KADIKÖY’ün şanslı esnafı bitmiyor. Ayten Güven hanım, tam stadın karşısına çiçekçi dükkanını kondurmuş, para kırıyor... Diyebilseydik keşke. Ya döner satacaksın burada, ya da döner bıçağı. Kimse çiçek almıyormuş. Ama Ayten hanım ve eşi Yavuz bey koyu Fenerli... Pazar günü için düzinelerle gül sipariş etmişler, tribünlere dağıtacaklarmış... Yani Aziz Yıldırım’a ek bir külfet yok, çiçekler şirketten. Artık gülleri ele geçirenler futbolculara mı yoksa Galatasaraylılara mı verirler, yoksa eve mi götürürler orası sütlerine kalmış... Yaralı ziyaretinde kullanılmasın da, önemi yok. 
     
Fener’e göre kira      ELAZIĞLI Kahya Demirtaş’ın büfesi şeref tribünü girişi ile yüz yüze. Ee Fenerbahçe de şampiyonluk peşinde... O zaman 20 metrekareye 1400 mark kira... Peki nasıl çıkacak bu para .. Döner ustası Turhan Follukçu’yu hesapları yanıltmıyorsa eğer bu pazar üç kamyonet ekmeğin içini döner doldurup satacaklarmış. Bin meşrubat, 400 gofret, işlem tamam... Komşu büfe sahibi Recep Ergül ise krizi kuru fasulye ile aşacağına inanıyor. Konu açıldı söylediler arbede çıkar falan diye de korkmazlarmış... Bir defa cam kırılmış, amigolara söylemişler. Kırandan tahsil edilmiş. "O kadar Fenerbahçelilik farkı" olacakmış. 
     
Sandal sarı-lacivert      MUSTAFA Gökgöz ve Fikret Sert ise bu derbi ile direk ilişkisi olmayan iki müteşebbis. Kurbağalıdere’deki kayıkhanelerinde yaz hazırlıklarına devam ediyorlar. Onlara göre stadın çevresindeki olaylar çok azalmış ve nedeni Samandıra’ya taşınmakmış. Sandal boyarken, en çok sarı ve lacivert renk kullanıyorlar. Maça gelince Fenerbahçe kesinlikle kazanacakmış .. Şükrü Saraçoğlu esnafları "öyle" diyorlar... 
     



 SPOR 
































</TEXT>
</DOC>
