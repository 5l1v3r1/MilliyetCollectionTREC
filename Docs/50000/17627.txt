<DOC>
<DOCNO> 17627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/yazar/pulur.html </URL>
<DATE> 2001/04/23/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Ayıptır ayıp 
</HEADLINE>
<TEXT>

     BAZI şeyler vardır ki, kanuna da uysa, kuru mantığa da sığsa yakışmaz, yakışık almaz... 
     Mesela, Merkez Bankası eski Başkanı Gazi Erçel, devalüasyondan önce, Türk parasını dolara çevirdi, 30 küsur milyar kazandı. Bu duyulunca da, parayı Çağdaş Yaşamı Destekleme Derneği'ne, çalışkan ve muhtaç çocuklara burs verilmesi için gönderdi. 
     Çağdaş Yaşamı Destekleme Derneği Başkanı Prof. Dr. Türkan Saylan da "Bu, kara paradır " diyerek bağışı kabul etmedi. 
     Türkan Saylan'ı "popülist" bulanlar oldu. 
     "Kara para" deyimi belki biraz sivriydi ama, bu para en azından "şaibeli" değil miydi 
     Bu memleketin namuslu insanları "Ben çoluk çocuğumun boğazından haram para geçirmem " diye direnirlerken, Türkan Saylan, böyle bir parayı çocuklara burs olarak vermeli miydi 
     
     GELELİM, ikinci yakışıksızlığa... 
     Türkiye Büyük Millet Meclisi'nin ilk binası "Sabancı Vakfı" ve Amerikan sigara şirketi "Philip Morris" tarafından 500 bin dolar harcanarak onarılmış. 
     Bu, yakışıksız değil, ayıptır, ayıptan da ötedir. 
     Melih Aşık, bunu, yapanların yüzüne vuruyordu 
     "Türkiye Cumhuriyeti'nin 12 banka patronuna 12 milyar dolar yedirecek parası vardır ama, Kurtuluş Savaşı'nı yürüten Meclis'in onarımına parası yok " diyerek... 
     "Sabancı Vakfı" ile Amerikan sigara şirketi "Bu parayı niye verdiniz " diye suçlanamaz istemişler, adamlar da vermiş... 
     Kader değil, parayı isteyenler utansın 
     
     KURTULUŞ Savaşı'nın yönetildiği, Cumhuriyet'in kurulduğu, o bina, tek katlıydı, elektrik yoktu, gece oturumları kahvelerden taşınan gaz lambalarıyla aydınlatılırdı, milletvekilleri ceylan derisinden koltuklarda değil, tahta okul sıralarında otururlardı, bir okulun yatakhanesinde yatar, kendi ceplerinden verdikleri parayla "karavana" kaynatır, tahta kaşıklarla yerlerdi. O Meclis'in milletvekillerinden Mehmet Akif, İstiklal Marşı'nı yazdığı için, kazandığı 500 lira ödülü orduya bağışladığı zaman, sırtında giyecek paltosu yoktu. 
     Ama o milletvekillerinin tek bir gayesi vardı 
     "Düşmanı vatan topraklarından atmak, devletin varlığını, bağımsızlığını ve tarihi şerefini korumak..." 
     Düşmanın top seslerinin işitildiği günlerde bile, Meclis'i terk etmeyenlerin ruhları da, herhalde bizlerden tek şey ister kutsal anılarına saygı... 
     Bu memlekette, birer dolar verip, 500 bin doları tamamlayacak, 500 bin Cumhuriyetçi vardır. 
     Ayıptır ayıp 
     Bugün açılışını törenlerle kutlayacağınız, o Meclis, buna layık değildir. 
     
     





İlber Ortaylı... 


Gülen çocuklar, kaçırılan paralar 


Normalini özlemişiz 


O'Neill ve bizdeki yangın 


Çıkış yolu 


Silah oyunu tutmadı 


Ayıptır ayıp 


1 milyon çocuk 


Biz bu filmi görmüş müydük 


25 milyon TL bir çocuğun bir yılını kurtarıyor 


"Bizim gidecek başka ülkemiz yok" 


</TEXT>
</DOC>
