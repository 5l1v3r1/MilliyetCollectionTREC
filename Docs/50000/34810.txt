<DOC>
<DOCNO> 34810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/ekonomi/eko03.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayici bak bu program, anla sanayici anla 
</HEADLINE>
<TEXT>

İstanbul Sanayi Odası, ekonomik programı anlamayan üyeleri için bir kitapçık bastırdı. Kitapçıkta sanayicilere krizde ayakta kalma’ formülleri de önerildi 
     NEDİM ŞENER 

     Yaptığı ankette üyelerinin yüzde 70’e yakınının halen uygulanmakta olan yeni ekonomik programı anlamadığını belirleyen İstanbul Sanayi Odası İSO bir kitapçık hazırlayarak Güçlü Ekonomiye Geçiş Programı’nın özetini yaptı. Sanayici için krize karşı alınması gereken önlemleri de kapsayan kitapçıkta, daha önce TÜSİAD’ın Demokratikleşme Raporu’nda dile getirdiği konularda da İSO’nun görüşleri dile getirildi. 
     Programın temel hedeflerinin ve neyi amaçladığının anlatıldığı kitapçıkta, ekonomik krize karşı alınması gereken önlemler de anlatıldı. 
     
     Müdahale yok 
     Kitapçıkta, programın amacı kamuda kaynak tahsisi sürecinde hesap verilebilirlik yanında rasyonel olmayan müdahalelerin önlenmesi, yolsuzlukla mücadele ile güven ortamının artırılması olarak sıralanırken, Meclis’ten çıkan 15 yasa dahil yapılması gerekenler anlatıldı. İşadamlarına dalgalı kur anlatılırken, programın rakamsal hedeflerinden de söz edildi. 
     İstanbul Sanayi Odası 41 sayfalık kitapçıkta, ekonomi yönetiminden beklentilerini de dile getirdi. Buna göre, devletin personel alımıyla ilgili taahhütlerini açıklaması ve KİT ürünlerinin fiyatlarını 12 aylık olarak ilan etmesi istendi. 
     
     Sosyal güvenlik 
     SSK Bağ - Kur ve Emekli Sandığının birleştirilmesi ve tüm yurttaşları kapsayacak bir sosyal güvenlik sistemi kurulması istenilen kitapçıkta, reel sektörün canlanması için kurulacak olan rehabilitasyon fonunun işadamlarının da yer aldığı ve ilgili tarafların katılımıyla yönetilmesi isteniyor. 
     
Gösteri ve yürüyüş yasağı kaldırılsın      Kitapçıkta, siyasi talepler de var. Daha önce TÜSİAD’ın Demokratikleşme Raporu’nda dile getirdiği konularda İSO’nun görüşleri açıklanırken, dernekler, toplantı ve gösteri yürüyüşleri ile ilgili kısıtlayıcı yasal engellerin ortadan kaldırılması istendi. Anayasa’nın değişmesi ve milletvekillerinin dokunulmazlığının sınırlanmasının gerektiği belirtilirken bakanlık sayısının azaltılmasının dile getirildi. Kitapçıkta, Siyasi Partiler Yasası’nda değişiklik yapılarak, partilerle toplumun bağlarını güçlendirecek düzenlemelerin ele alınması gerektiği belirtildi. 
     
     Krize karşı formül 
     Pazarın ihtiyacı olanı üretin 
     Maliyetlerinizi düşürün 
     Üretim girdilerinizi gözden geçirin 
     Mamül çeşitlerinizi gözden geçirin 
     Pazarın nabzını tutmaya özen gösterin 
     Ekonomik ölçeğe önem verin 
     Stoklarınızı nakte çevirin 
     Borçlanmayı azaltın 
     Personel politikanızı, üretimi aksatmayacak ve verimi artıracak şekilde düzenleyin 
     Verimliliği artırmaya çalışın 
     Kaliteniz düşürmeyin 
     Teknoloji desteği alın ve teknolojinizi geliştirin 
     İhracat için marka yaratın 
     Dış pazarlarda rekabet edebilmek için güçlerinizi birleştirin 
     Yeni pazarlar bulun ve pazarların iptiyacı olanı üretin 
     Eximbank kredilerinden yararlanın 



 EKONOMİ 





















</TEXT>
</DOC>
