<DOC>
<DOCNO> 39820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/soneko02.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Birinci Başkan Yardımcısı Fischer görevinden ayrıldı 
</HEADLINE>
<TEXT>

     Uluslararası Para Fonu IMF'nin İcra Direktörleri Kurulu, IMF Birinci Başkan Yardımcılığı görevini bugün tamamlayan Stanley Fischer'in üstün hizmetini takdir eden bir tasarıyı kabul etti. 
     IMF'de Eylül 1994 tarihinden bu yana çalışan Fischer için, IMF İcra Direktörleri Kurulu'nun kabul ettiği tasarıda, Fischer'in IMF'ye üstün bir hizmet verdiği belirtildi. 
     Tasarıda, ''Fischer, IMF'nin misyonuna karşı derin bir bağlılık göstermiş ve 183 üyesinin iyiliğini gözetmiştir. Fischer, ara vermeden, tutkuyla çalışırken, finansal krizdeki ülkelere yardım, global finans sisteminde istikrar ve IMF'ye mensup ülkeleri arasında işbirliği için enerjisini kullanmıştır'' denildi. 
     IMF İcra Direktörleri Kurulu'nun kabul ettiği tasarıda, Fischer'ın, IMF'nin, resmi makamlar, özel sektör ve sivil toplum ile ilişkilerinde önemli rol oynadığı, IMF ülkeleri arasında şeffaflık ve güvenilirliği sağladığı, Fischer'ın, entelektüel gücü, dinamizmi ve açıklığıyla takdir topladığı belirtildi. 
     Tasarıda, ''Fischer, IMF'deki meslektaşları, İcra Kurulu Direktörleri, yönetim ve yardımcıları arasında daima sıcak karşılandı. İcra Direktörleri Kurulu üyeleri, Fischer'in IMF'ye üstün hizmetlerine karşı derin takdirini ifade etmektedir ve ayrılmasına yürekten üzülmektedir. Üyeler, Fischer'a ve ailesine, gelecekteki faaliyetleri için başarılar dilemektedir'' ifadesi kullanıldı. 
     Stanley Fischer, görevinden kendi isteğiyle ayrılacağını mayıs ayında açıklamıştı. Kişisel olarak Türkiye'ye yakınlığıyla tanınan, ''mülayim filozof'' olarak nitelendirilen Fischer'in, atak ve sert davranışlı IMF Başkanı Horst Köhler ile iyi geçinemediği öne sürülüyordu. IMF'ye yakın çevreler, Fischer ile Köhler'in ''stillerinin uymadığı'' yorumunu yapıyorlar. 
     Fischer'in yerine, IMF Birinci Başkan Yardımcılığı görevine, Stanford Üniversitesi ekonomi profesörü olan Anne Krueger getirilecek. 






</TEXT>
</DOC>
