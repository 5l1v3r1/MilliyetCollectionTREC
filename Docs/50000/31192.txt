<DOC>
<DOCNO> 31192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sontur20.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Pop müziğin asi çocuğu Nick Cave İstanbul'da... 
</HEADLINE>
<TEXT>

     Pop müzikte kendine özgü tarzı ve ''asi, sıradışı, öfkeli'' imajıyla tanınan ünlü şarkıcı Nick Cave, ''Çok şey değişti. Artık 4 çocuğum var'' dedi. 
     İstanbul Kültür ve Sanat Vakfı'nın düzenlediği 8. Uluslararası İstanbul Caz Festivali'ne katılmak üzere İstanbul'a gelen Cave, The Marmara Oteli'nde basın toplantısı düzenledi. 
     Esprileri ile sempati toplayan Cave, toplantıda sık sık ailesine verdiği önemi vurguladı ve kendisini öncelikle bir baba, eş ve sonra müzisyen olarak gördüğünü söyledi. 
     Cave, müziğe başlamasından bu yana 20 yıl geçtiğini, bu sürede hayatında çok şeyin değiştiğini ifade ederek, ''Artık 4 çocuğum var. Dünyanın çok çeşitli yerlerinde yaşadım. Çok şey gördüm'' şeklinde konuştu. 
     Şarkılarında şiirsel sözlere yer verdiğini belirten şarkıcı, ''siyasetle ilgilenip ilgilenmediği'' yönündeki bir soruya, ''Siyaseti anlıyorum, siyasetle ilgileniyorum. Ama siyasetin şiirsel bir yönünü göremiyorum'' yanıtını verdi. 
     Her gün evindeki stüdyosunda düzenli olarak sabah 09.00'dan akşam 18.00'e kadar çalıştığını vurgulayan Cave, şarkı sözlerine çok önem verdiğini belirtti. 
     Cave, sinema alanında kendisine yöneltilen bir soru üzerine de, yazdığı bir film senaryosunu yeni bitirdiğini kaydederek, ileride bir film yönetmeyi çok istediğini sözlerine ekledi. Nick Cave, bu akşam The Bad Seeds adlı grubuyla birlikte, Harbiye Cemil Topuzlu Açıkhava Tiyatrosu'nda konser verecek. 
     
     







</TEXT>
</DOC>
