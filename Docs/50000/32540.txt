<DOC>
<DOCNO> 32540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sonspo05.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hülle" futbolcuları ortada kaldı... 
</HEADLINE>
<TEXT>

     Fenerbahçe ile Galatasaray'ın ''Hülle'' yoluyla renklerine dahil etme çabasında olduğu Hakan Bayraktar ve Ümit Karan ortada kaldı. 
     Futbol Federasyonu, Gaziantepspor ile Gençlerbirliği'nin ''tedbir'' koydurması nedeniyle, uluslararası bir transfer işlemi yapamıyor. Hakan Bayraktar'ı transfer eden Polonya'nın Pogon ile Ümit Karan'ı transfer eden Bulgaristan'ın Beroe kulüpleri de ''tedbir kararı'' nedeniyle Türkiye Futbol Federasyonu'ndan talep ettikleri ''Uluslararası Transfer Belgesi''ni alamadı. Fenerbahçe ve Galatasaray kulüpleri de aynı nedene bağlı olarak 2 futbolcunun Türkiye'ye aktarımını, sorunun FIFA'da çözüme bırakılması ortamı yaratmayı sağlayamadı. 
     Futbol Federasyonu Genel Sekreteri Aydın Torunoğlu, Polonya ve Bulgaristan kulüplerinin ısrarlı taleplerine, ''Gönderemem, tedbir nedeniyle yasalar önünde suçlu duruma düşerim'' yanıtını verdi. 
     FIFA'nın yeni transfer yönetmeliği maddelerindeki belirsizlikler de tarafların elini kolunu bağladı. FIFA, yeni yönetmeliğine karşın, ülkelerin iç hukuk işleyişlerine tedbir kararı müdahale edemiyor. Galatasaray, Avrupa Şampiyonlar Ligi ön eleme grubunda yapacağı maç nedeniyle 20 Temmuz tarihine dek kadrosunu UEFA'ya bildirmek zorunda. Sarı-kırmızılılar, söz konusu tarihe dek Ümit Karan ile ilgili sorunun çözümlenememesi durumunda, bu futbolcuya hiçbir uluslararası maçta forma giydiremeyecek. Sarı-kırmızılı kulübün böylece Ümit Karan'ın eski kulübü Gençlerbirliği ile masaya oturması dışında bir seçenek kalmıyor. 
     Fenerbahçe için de aynı koşullar söz konusu olurken, sarı-lacivertlilerin de Avrupa Şampiyonlar Ligi'ne 3. ön eleme turundan itibaden katılacak olması nedeniyle UEFA'ya kadrosunu 1 Ağustos tarihine dek bildirmesi gerekiyor. Hakan Bayraktar'ın da eski 
     kulübü Gaziantepspor ile bu tarihe dek transfer koşullarında anlaşma sağlama zorunluluğu dışında bir çıkışı bulunmuyor. Hem Fenerbahçe, hem de Galatasaray'ın, bu 2 futbolcunun Türkiye'deki eski kulüpleriyle anlaşma sağlanması durumunda, sorunun tamamıyla ortadan kalkması için Pogon ve Beroe kulüplerinden ''Bu futbolcuların transferinden vazgeçilmiştir'' biçiminde bildirim yapılması yeterli olacak. 







</TEXT>
</DOC>
