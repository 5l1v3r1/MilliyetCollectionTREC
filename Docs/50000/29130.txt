<DOC>
<DOCNO> 29130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sonspo06.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Altın Gol' kuralı Türk futboluna geri dönüyor... 
</HEADLINE>
<TEXT>

     Futbol Federasyonu, 1993-94 sezonunda uygulamadan kaldırdığı ''Altın Gol'' kuralını, Türk futboluna yeniden sokma hazırlığı yapıyor. 
     ''Eleme Usulü'' ile yapılacak karşılaşmalarda, 2001-2002 sezonundan başlamak üzere uygulanmayı konulması planlanan ''Altın Gol'' uygulaması, Futbol Federasyonu'nun liglerin tescili ve yeni statü ile gruplandırmalar için yapacağı toplantıda onaya sunulacak. 
     Altın Gol kuralı, onaylanması durumunda 8 yıl aradan sonra yeniden Türk futboluna dönmüş olacak. Kural, FIFA tarafından 1992 yılında futbol literatürüne sokulmuş, Türkiye aynı sezon ilk uygulayıcı ülke olmuştu. Söz konusu sezonda Ankaragücü ile Çanakkale Dardanelspor arasında yapılan Türkiye Kupası Final maçı da kuralın Türkiye'de uygulandığı ilk ve son karşılaşma oldu. Çanakkale Dardanelspor, 1992-93 sezonu sonundaki bu maçın 100. dakikasında kaydettiği ''Altın Gol'' ile şampiyonluğa ulaşmış, Futbol Fedederasyonu izleyen sezon kuralı uygulamadan kaldırmıştı. 
     FIFA'nın 1992 yılından bu yana uluslarası organizasyonlarda uygulattığı kuralın içeriği şöyle 
     ''Eleme niteliği taşıyan karşılaşmaların normal süresinin beraberlikle sonuçlanması durumunda, 15'er dakikalık iki devre halinde uzatma sürelerine gidilir. Uzatma süreleri içerisinde hangi dakikada olursa olsun gelen ilk golde maç bitmiş sayılır. Golü atan takım, karşılaşmanın galibi sayılır.'' 
     Türkiye Futbol Federasyonu, eleme usulü yapılan karşılaşmalarda Türkiye Kupası, 1. Lige terfi Ekstra Play-Off geçen yıla kadar eski sistemi uyguluyordu. Buna göre, maçın uzatma dakikalarında gol gelse dahi, normal uzatma süreleri tamamlatılıyordu. 






</TEXT>
</DOC>
