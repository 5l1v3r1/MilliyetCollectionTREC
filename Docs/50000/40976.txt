<DOC>
<DOCNO> 40976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/soneko21.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi mükelleflerine süre uzatımı... 
</HEADLINE>
<TEXT>

     Maliye Bakanlığı, 31 Ağustos'un idari tatile denk gelmesi nedeniyle, taksitlendirilmiş vergi borçlarını ödeyemeyen mükelleflere, 14 Eylül'e kadar süre tanıdı. 
     Maliye Bakanlığı'ndan konuya ilişkin yapılan açıklamada, 414 Seri Nolu Tahsilat Genel tebliğiyle, mükelleflerin 31 Aralık 2000 tarihi itibariyle vadesi geldiği halde ödenmemiş olan vergi borçlarının, ilk taksit tutarı 2001 Mart ayı içerisinde ödenmek üzere, 18 ay süreyle taksitlendirildiği hatırlatıldı. Yapılan düzenlemeyle, 30 Ağustos Zafer Bayramını takip eden 31 Ağustos 2001 tarihinin ''resmi tatil'' olarak anlaşıldığı dikkate alınarak, Ağustos 2001 ayı sonuna kadar ödenmesi gereken taksit tutarlarını ödeyemeyen mükellefler için süre uzatımına gidildiği bildirildi. Buna göre mükelleflere, ödenmemiş taksitlerini, ilave faiz ödemeksizin 14 Eylül 2001 Cuma günü mesai saati bitimine kadar ödeme imkanı tanındığı vurgulandı. 







</TEXT>
</DOC>
