<DOC>
<DOCNO> 34924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/soneko13.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Temmuz ayının zam şampiyonu minibüs ücreti.. 
</HEADLINE>
<TEXT>

     İstanbul'da geçen ay en fazla fiyat artışı, yüzde 25'le dolmuş minübüs ücretinde görüldü. 
     Dolmuş minübüs ücretindeki artışı, yüzde 24.9'la taksi ücreti, yüzde 24.7 ile doktor muayene ücreti izledi. Yılın ilk yedi ayı itibariyle ise fiyatları en çok artan ürünler yüzde 132.5'le tüpgaz, yüzde 101.8'le armut, yüzde 100 artışla da Boğaz Köprüsü geçiş ücreti ve kibrit oldu. İstanbul Ticaret Odası İTO Temmuz ayı ve ilk yedi aylık dönemde İstanbul'da perakende fiyatları en fazla artan maddeleri açıkladı. Açıklamaya göre, geçen ay en yüksek artış kişi başına 400 bin liradan 500 bin liraya çıkan dolmuş minübüs ücretinde gerçekleşti. 
     Geçen ay perakende fiyatı en fazla artış gösterenlerden taksi ücreti açılış 3 kilometre yol 1 milyon 625 bin liradan 2 milyon 29 bin liraya, doktor muayene ücreti 10 milyon 735 bin liradan 13 milyon 385 bin liraya yükseldi. 
     Geçen ayki fiyat artışları elmada yüzde 15.4, hazır çorbalarda yüzde 12.8, kağıt malzemede yüzde 12.4, kakolu fındıklı bar'da yüzde 12.1, balıkta yüzde 11.2, çamaşır suyunda yüzde 11.1, kasette yüzde 11 oranında gerçekleşti. Fiyatı en az artanlar ise kuru pastalar, havlu, keten, sakatat, buğday unu, zeytinyağı, bal, sabun, kesme şeker, erkek berberi ve bulgur oldu. Kuru pastalar ve havlu yüzde 2.2, keten yüzde 2.3, sakakat yüzde 2.4, buğday unu, zeytinyağı, bal ve sabun yüzde 2.5 zam gördü. 
     







</TEXT>
</DOC>
