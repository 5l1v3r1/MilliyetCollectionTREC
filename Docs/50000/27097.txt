<DOC>
<DOCNO> 27097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sontur20.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP kongresi mahkemelik oldu 
</HEADLINE>
<TEXT>

     DSP'nin 5. Olağan Büyük Kongresi'nde genel başkan adayı olan Aydın Milletvekili Sema Pişkünsüt, kongrede konuşturulmamasının hukuka aykırı olduğunu öne sürerek, ''Genel Başkan'' seçiminin iptali istemiyle dava açtı. 
     Pişkünsüt'ün avukatı Ahmet Akgül tarafından Ankara 8. Asliye Hukuk Mahkemesi'ne açılan davanın dilekçesinde, Sema Pişkünsüt'ün kongrede, DSP Genel Başkanlığı'na aday olduğu ve genel başkan adayı olarak kongrede konuşmak için Başkanlık Divanı'na başvurduğu anımsatıldı. Ancak Başkanlık Divanı'nın genel başkan adayının konuşma hakkının bulunup bulunmadığı konusunda oylama yaptırdığına işaret edilen dilekçede, Pişkünsüt'e söz hakkı tanınmadığı kaydedildi. 
     ''Bu husus, düşünceyi açıklama ve yayma özgürlüğü Anayasal güvence altındadır'' denilen dilekçede, Pişkünsüt'ün konuşturulmamasının, Anayasa ve Avrupa İnsan Hakları Mahkemesi hükümlerine de aykırı olduğu bildirildi. 
     ''Adında demokratik sözcüğü yer alan bir siyasi partinin, Büyük Kongre'de hiçbir üyesi için sınırlandıramayacağı ve yasaklayamayacağı konuşma hakkının genel başkan adayına bile tanınmaması hukuka aykırıdır'' denilen dilekçede, ''Davacının düşüncelerini açıklayamaması, kongre üyelerini bilgilendirememesi nedeniyle genel başkan seçimi üyelerin özgür iradesiyle yapılamamıştır. Hukuka aykırı genel başkan seçiminin iptali istemiyle işbu davanın açılması zorunluluğu doğmuştur'' görüşüne yer verildi. 
     Genel başkan seçiminin, Siyasi Partiler Kanunu'nun ''Türk Medeni Kanunu ile Dernekler Kanunu'nun ve dernekler hakkında uygulanan diğer kanunların, bu kanuna aykırı olmayan hükümleri, siyasi partiler hakkında da uygulanır'' hükmünü içeren 121 ile Medeni Kanunu'nun 68. maddelerindeki hükümlere aykırı olduğu öne sürülen dilekçede, eşitlik, demokrasi ilke ve esaslarına aykırı genel başkan seçiminin hukuka aykırılığı nedeniyle iptali istendi. 
     Davanın, Ankara 8. Asliye Hukuk Mahkemesi'nde görülmesine 17 Temmuz 2001'de başlanacak. 
     







</TEXT>
</DOC>
