<DOC>
<DOCNO> 22913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/yasam/yas05.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada lazer tehlikesi 
</HEADLINE>
<TEXT>

Gösteri amacıyla kullanılan lazer ışını şovları’, gece uçan sivil ve askeri uçakların pilotlarını kör ederek tehlike yaratıyor... 
     Gökleri ve dolayısıyla hava ulaşımını kullanan milyonlarca kişiyi, hiç akla gelmeyecek çok ciddi bir tehlikenin daha beklediği ortaya çıktı. 
     Giderek artan uçak sayısı, yetersiz hava ve yer kontrolörü sayısıyla zaten göklerin giderek 'güvensiz' bir hal almasıyla boğuşan dünya havacılık çevreleri, Alman Focus dergisinin haberine göre şimdi de yeni bir 'belayla' başa çıkmak zorunda. Bu bela da, kısaca 'lazer ışınları' olarak özetlenebilir. 
     
     Korkunç kazalar yolda 
     Focus dergisinin bu haftaki sayısında çıkan habere göre, dünyanın birçok yerinde otel, diskotek ve özel şirketlerin reklam amacıyla kullandığı 'lazer ışını gösterileri', gece uçan sivil ve askeri uçaklar için büyük tehdit. 
     Kilometrelerce uzağa ve yükseğe ulaşabilen güçlü 'lazer cihazları', gecenin kör karanlığında bu son derece parlak ışın demetine yakalanan pilotları en azından geçici bir süre için 'kör edebiliyor'. Binlerce metre yükseklikteki, yüzlerce kilometre hızla uçan uçaklarda birkaç saniyenin bile önemine dikkat çeken havacılık çevreleri, pilotların 'lazer ışınları' nedeniyle maruz kaldığı geçici körlüğün, korkunç kazalara yol açabileceği uyarısında bulunuyor. 
     
     Baklanlar'da kullanıldı 
     Geçen iki yılda sadece ABD'nin Las Vegas kenti semalarında 'lazer şovlarının' 50'den fazla uçağın pilotunda 'körlük' yarattığını bildiren Focus dergisi de, bu gösterilerin havalanları ve uçuş rotaları üzerinde 'yasaklanmasının' gündeme geldiğini haber veriyor. 
     Dergi, yazısının sonunda, şöyle bir de hatırlatma yapıyor 
     'Etkileri 5 kilometreye kadar ulaşan lazer ışını saçan cihazları internet aracılığı ile edinmek bile mümkün. Ve Sırbistan'a yönelik son Balkan harekatı sırasında da bu ışınlar NATO pilotlarına karşı çok sık kullanıldı. Ve ABD Ordusu bu yüzden pilotlarını 'lazer korumalı' özel gözlüklerle donattı..' 
     



 YAŞAM 

























</TEXT>
</DOC>
