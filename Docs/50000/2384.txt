<DOC>
<DOCNO> 2384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/siyaset/siy04.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Unutkan kocaya ANAP darbesi 
</HEADLINE>
<TEXT>

ANAP'ın evlilik yıldönümünü kutladığı bir bayan, "Ben şimdi kocama ne yapayım. O unuttu" diye Taranoğlu'na dert yandı 
     HAKAN ŞANLITÜRK Ankara 

     ANAP'ın bir süredir uygulamaya koyduğu "sosyal duyarlılık" ilginç gelişmeleri de beraberinde getiriyor. 18 Nisan seçimleri öncesi MHP tarafından özellikle şehit cenazelerine gösterilen sıcak ilginin olumlu tepki vermesinden sonra ANAP da sosyal aktivitelere ağırlık vermeye başladı. 
     Teşkilattan sorumlu Genel Başkan Yardımcısı Ersin Taranoğlu'nun şekillendirdiği düşünceyle ANAP'ın eski ve yeni il ve ilçe başkanları ile bunların aile bireylerinin doğum, evlilik yıldönümleri takibe alındı. Duyarlılık, şehit cenazeleri ve diğer cenazeler ile düğünler için de sergilenmeye başlandı. 
     Birkaç ay önce bu tür uygulamalar için düğmeye basan ANAP Genel Merkez Yönetimi, kapsam içine girenlere bilgi formu dağıtarak önemli günlerinin tarihlerini belirleyerek bilgileri bilgisayara yükledi. Yıldönümlerinde telgraf çekilmeye başlandı. Bu uygulamadan memnun olan partililer, gösterilen incelik için teşekkürlerini iletirken bazıları da ilginç davranış ve ifadeler sergiledi. 
     
Kocama ne yapayım      Yine bir evlilik yıldönümü kutlama telgrafı bir ailede sürpriz tepkiyi beraberinde getirdi. ANAP yönetiminin evlilik kutlaması telgrafını alan bir bayan, Ersin Taranoğlu'nu telefonla aradı. Önce teşekkürünü ileten bayan ardından da kocasının duyarsızlığını espiriyle, "Siz bizim evlilik yıldönümümüzü hatırladınız, kutladınız. Ancak kocamın haberi yok. Unutmuş. Şimdi kendisi akşam eve geldiğinde ben kocama ne yapayım Eve almasam acaba suçunu anlar mı " diye ifade etti. 
     Çocuğunun doğum yıldönümü hatırlanan Kırıkkale Bahşılı İlçe Başkanı ise gönderilen kutlama telgrafını çerçeveleterek ANAP İlçe Binası'na astı ve "İşte benim partim" dedi. 
     
Her düğüne çiçek      ANAP, başlattığı bir başka uygulamayla da düğünlere hediye gönderiyor. Haber alınan tüm düğünlere parti hediyesi olarak çiçek ve kutlama telgrafı gönderiliyor. Şehit ve diğer cenazeler için mutlaka milletvekili göndermeye başlayan ANAP yönetimi uygulamaların verdiği sonuçtan da oldukça memnun. Teşkilat Başkan Yardımcısı Nihat Gökbulut, "Bu çalışmamıza gelen tepkiler oldukça olumlu. Sonuçlarından memnunuz" diye konuştu. 
     


 SİYASET 













</TEXT>
</DOC>
