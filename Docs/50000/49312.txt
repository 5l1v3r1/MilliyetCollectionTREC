<DOC>
<DOCNO> 49312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sontur21.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah'ın elebaşı Velioğlu'nun "manevi oğlu" yakalandı 
</HEADLINE>
<TEXT>

     Gaziosmanpaşa'da polisin operasyon düzenlediği evin 2. katından atlayarak kaçmak isterken bacağı kırıldığı için yakalanan kişinin, Hizbullah terör örgütünün arşivcisi,sözde Mardin askeri Sorumlusu ve Beykoz'da ölü ele geçirilen örgüt elebaşı Hüseyin Velioğlu'nun ''manevi oğlu'' olduğu belirlendi. 
     Üst düzey bir Emniyet yetkilisinden alınan bilgiye göre, Hizbullah terör örgütünün arşivcisi ve sözde Mardin askeri sorumlusu Abdülhalim Türe 25 , 3 gün önce İstanbul'a gelmek üzere Mardin'den otobüse bindi. 
     İstihbarat Şube Müdürlüğü ekiplerinin takibinde İstanbul'a gelen Türe, kayınpederinin Gaziosmanpaşa'daki evine gitti. 
     Bunun üzerine söz konusu eve gece operasyon düzenleyen İstanbul Terörle Mücadele Şube Müdürlüğü'ne bağlı ekipler, kendilerini fark edince 2. kat penceresinden atlayarak kaçmak isteyen Türe'yi, bacağı kırılmış halde bularak Haseki Hastanesi'ne kaldırdılar. 
     Halen bu hastanede polis gözetiminde tedavi gören Türe'nin, ''Mehmet Salim Türe'' adına düzenlenmiş sahte kimlik ve pasaportla Almanya'ya gitmek istediği anlaşıldı. 
     Türe'nin, Beykoz'daki villaya 17 Ocak 2000 tarihinde düzenlenen operasyonda ölü ele geçirilen terör örgütü elebaşı Hüseyin Velioğlu'nun da ''manevi oğlu'' olduğu tespit edildi. 
     Abdülhalim Türe'nin kayınpederi ile 3 kayınbiraderinin de gözlem altına alındığı operasyonda, ayrıca ruhsatsız 2 tabanca ele geçirildi. 
     Güvenlik güçlerinin olayla ilgili araştırmaları sürüyor. 
     






</TEXT>
</DOC>
