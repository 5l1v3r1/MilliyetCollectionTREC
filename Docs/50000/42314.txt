<DOC>
<DOCNO> 42314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sondun18.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörist saldırı ABD televizyonlarında reyting rekorları kırdı 
</HEADLINE>
<TEXT>

     New York'taki Dünya Ticaret Merkezi ve Washington'daki ABD Savunma Bakanlığı Pentagon binasına yönelik saldırılar, Amerikan televizyonlarının hakkında en uzun süreyle yayın yaptığı olay haline geldi. 
     Televizyonların saldırıyla ilgili yayın sürelerinin başkan Kennedy suikasti sırasında yapılan yayın süresini aştığı bildiriliyor. Kennedy suikastinde televizyonlar, araya hiç reklam koymadan sürekli olarak 72 saat yayın yapmıştı. Dünya Ticaret Merkezi saldırısıyla ilgili olarak yapılan yayınlar ise kesintisiz olarak 4 günü aştı. Televizyon kanallarının her biri, reklam yayımlamadan yayın yaptığı vakit, günde yaklaşık 30 milyon dolar gelir kaybına uğruyor. 
     Olayları çoğu zaman canlı olarak yansıtan CNN, CBS, NBC ve ABC gibi TV kanallarını günde ortalama 30-50 milyon kişi izliyor. Bu sayının normal yayın dönemlerindeki izleme oranının çok üzerinde olduğu bildirildi. Bu arada en çok izlenen spikerlerin ise Peter Jennings ABC , Dan Rather CBS ve Tom Brokaw NBC olduğu belirlendi. 
     Yayın hataları 
     Öte yandan saatler boyu kamera karşısında kalan yayıncıların bazı hatalar yaptıkları da oluyor. Örneğin ABC televizyonu, Perşembe akşamı Dünya Ticaret Merkezi'nin enkazı altında 10 polis memurunun sağ olduğunu duyurdu, ancak bu haberin doğru olmadığı daha sonra ortaya çıktı. 
     Bu arada internet aracılığıyla haber almaya çalışanların sayısının da en az televizyon izleyicileri kadar olduğu bildiriliyor. Ancak televizyon haberlerinin, internete değişik kaynaklar tarafından konulan haberlerden daha güvenilir bulunduğu belirtiliyor. 
     
     







</TEXT>
</DOC>
