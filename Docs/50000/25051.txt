<DOC>
<DOCNO> 25051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/guncel/gun08.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tribün krizinde kim haklı 
</HEADLINE>
<TEXT>

ÇAPRAZ ATEŞ 
     ASLI ÖKTENER 

İnönü Stadı’nda oynanan Türkiye - Azerbeycan maçında, seremoni şeref tribünü yerine kapalı tribüne dönülerek yapıldı. Şeref tribününde Spordan Sorumlu Devlet Bakanı Fikret Ünlü, kapalı trübünde ise Federasyon Başkanı Haluk Ulusoy ve bazı FIFA delegeleri vardı. Ünlü, bu duruma büyük tepki gösterdi. Bu krizde kim haklı İşte görüşler 
     Gençlik ve Spor Bakanlığı yetkilileri 
     Devletin itibarı zedelendi 
     Bir milli müsabakada devletimizin itibarı zedelenmiş, kurumların kendilerine verilen yetki, kötüye kullanılmış, UEFA, FIFA ve konuk takım delegasyonu yanlış bilgilendirilerek, ülkemizin ve devletimizin prestiji bilinçsizce zedelenmiştir. Yasa gereği protokol tribünlerinin takibi ve düzenlemesi görevi bize verilmiştir. Maçtan bir gün önce Futbol Federasyonu tüm protokol tribünlerinin kendilerince düzenlenmesini talep etmişlerdir. Yasa gereği bunun doğru olmadığını ancak kendilerine 150 kişilik yer tahsis ettiğimizi bildirdik. Futbol Federasyonu’na yer ayrılmadığına dair iddialar doğru değildir. 
     
     Turgay Şeren Spor Yazarı 
     Federasyonun rezaleti 
     Bu olay Türkiye Futbol Federasyonu’nun rezaletidir. Futbol federasyonu ve heyeti, stadın istediği tribününde oturabilir ama önlerine askeri bandoyu getirip, milli takım futbolcularımızı ve rakiplerinin sırtını devlet erkanının bulunduğu şeref tribününe döndürtemez. Milli takım Haluk Ulusoy’un babasının takımı değil, Türk ulusunun takımıdır. Hadlerini bildirilmelidir. 
     
     Ata Aksu Futbol Federasyonu 2.Başkanı 
     İl Müdürlüğü yetkisiz 
     İstanbul İl Müdürlüğü’nün bir FIFA organizasyonu olan bu maçta, tribün düzenlemesi ile ilgili hiçbir yetkisi bulunmamaktadır. Dünyada futbolun tek patronu vardır o da FIFA’dır. Söz konusu maçta, milli marşın çalınması sırasında, milli takımların kapalı tribün önünde yer almaları ve bu tribüne yüzleri dönük marşlara eşlik etmeleri bu sebeple doğaldır. 
     
     Selami Özdemir Federasyon Y. Kurulu Üyesi 
     FIFA istedi 
     Gençlik ve Spor İl Müdürlüğü, Türkiye Futbol Federasyonu’nu muhatap kabul etmemektedir. "Ayrıldı" denilen yerler federasyona teklif edilmemiştir. Bizim başkan, yönetim ve misafirlerimizin burada oturacağını, Azerbeycan Federasyon Başkanı’nın ise bize uymak istediğini, FIFA delegelerine bildirdik. Onlarda, "O zaman protokol tribünü orada oluşuyor" diyerek seramoninin orada yapılmasını istedi. Zabıtlarda bellidir. 
     



 GÜNCEL 

























</TEXT>
</DOC>
