<DOC>
<DOCNO> 46068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/spor/aspo.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe’nin hocası, 17 yıllık iş yaşamına büyük başarılar sığdırdı 
</HEADLINE>
<TEXT>
Denizli meslekte 6000. gününü dolduruyor 
Denizli, antrenörlük kariyeri boyunca hep zirvelerde yer aldı, birçok ilki başardı, Türk Futbolu’na adını altın harflerle yazdırdı. 
     YUSUF KOBAL 

     Derwall’le başladı 
     MUSTAFA Denizli teknik direktörlük hayatındaki 6000. gününü Leverkusen maçı ile tamamlıyor. 1984 yılında Jupp Derwall’in yardımcılığı ile Galatasaray’da antrenörlüğe başlayan Denizli, aradan geçen 17 yılda Türkiye’nin en çok tartışılan spor adamı da olmayı başardı. Hücum futbolunun öncüsü olarak da kabul edilen Denizli, Galatasaray’a bir kupa, iki şampiyonluk kazandırdı. 
     
     Fener’de tarihe geçti 
     MİLLİ Takım’ı, Avrupa şampiyonasında çeyrek finale kadar taşıyan tecrübeli hoca, Fenerbahçe’ye sezonu önde tamamlatan ilk Türk teknik direktör oldu. Aradan geçen 6000 günde en çok şikayet ettiği konunun "günlük düşünce" olduğunu söyleyen Denizli, "Bugünlere kadar gelirken en iyi tecrübem sabır kazanmaktır. Eskiden duyduğumda deli olacağım şeylere şimdi gülüp geçiyorum" dedi. 
     
Seyir defteri      1984 yılında Jupp Derwall’in yardımcılığına getirildi. İki yıl sonra takımın başına geçti. Galatasaray’da iki şampiyonluk yaşadı. Sarı - Kırmızılı takımı Şampiyon Kulüpler Kupası’nda yarı finale taşıyarak bir ilke imza attı. Daha sonra Alman 2. Lig takımlarından Allemania Aachen’da görev aldı. Burada da tüm dikkatleri üzerine çektikten sonra Galatasaray’a geri döndü. İki yıllık bir çalışma döneminin ardından Kocaelispor macerası başladı. 1996’da Milli Takım Teknik Direktörlüğü’ne getirildi ve Avrupa Şampiyonası’nda çeyrek finale uzandı. Ay - Yıldızlı ekibi bıraktıktan sonra Fenerbahçe’ye geldi ve Sarı - Lacivertli ekibi şampiyon yapan ilk Türk hoca oldu. 
     
Kazanmak istiyoruz’      FENERBAHÇE Teknik Direktörü Mustafa Denizli, Bayer Leverkusen maçı öncesi iddialı konuştu. Denizli, Leverkusen’in grubun lideri olmasını gözlerinde büyütmediklerini belirterek, "İlk maçın ertelenmesi nedeniyle iki karşılaşmayı evimizde oynadık. Bugünkü maçtan sonra durum daha net ortaya çıkar" dedi. 
     MUSTAFA Doğan’ın yokluğunu, oyun düzenini değiştirmeden telafi etmeye çalışacaklarını söyleyen Mustafa Denizli, "Milli maçlar nedeniyle ancak dün tam kadro çalışma fırsatımız oldu. Elimizden gelen herşeyi ortaya koyacağız. Buradan mutlu ayrılmak istiyoruz. Her iki takım için de zor maç olacak" diye konuştu. 
     GURBETÇİ taraftarlara da seslenen teknik adam, sözlerini şöyle sürdürdü "Onlardan özellikle rica ediyorum. Bize maçın başından sonuna kadar destek versinler. Başka bir şeyle uğraşmasınlar. Bu desteklerinin karşılığını alacaklar. Kazanacağımız puan veya puanlar bize bu grupta hayat verecektir.". 
     
     



 SPOR 






















</TEXT>
</DOC>
