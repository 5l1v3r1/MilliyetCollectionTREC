<DOC>
<DOCNO> 11439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/siyaset/siy04.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Serbest dolaşın’ müjdesi 
</HEADLINE>
<TEXT>

AB sınırları içinde 5 yıl çalışan Türkler AB vatandaşlarıyla eşit statüye sahip olacak 
     GÜVEN ÖZALP Brüksel 

     Avrupa Birliği AB Komisyonu, birlik sınırları içinde yabancıların serbest dolaşımını ve çalışma hayatlarını kolaylaştırıcı bir yasanın ilk adımını attı. Komisyonun önerisine göre, birlik sınırları içinde yasal ve kesintisiz bir şekilde beş yıl boyunca yaşayan yabancılar, 10 yıllık bir oturma iznine sahip olacak. 
     Bu kişiler dolaşımda daha da serbestleştirilirken, iş hayatı konusunda da AB vatandaşlarıyla eşit statüye sahip olacak. 
     Komisyonun adalet ve içişlerinden sorumlu üyesi Antonio Vitorino’nun inisiyatifiyle gündeme gelen düzenleme, oturma izni olan yabancılara, AB üyesi başka ülkelerde iş bulma ve eğitim olanağı taşıması açısından oldukça önemli bir adım olarak görülüyor. 
     Halen sürdürülen uygulamada yabancılar, oturma izni aldıkları ülke dışındaki Schengen bölgesinde bulunan AB ülkelerinde üç aydan fazla kalamıyor, iş bulma, eğitim gibi olanaklardan yararlanamıyor. 
     
Bazı şartları var      Ancak AB yeni uygulamayı kayıtsız şartsız tanımıyor. Her şeyden önce, bu düzenlemeden yararlanabilmek için, ekonomik amaçlı olarak AB’ye "göçmüş" ya da AB tarafından mülteci kabul edilmiş olmak gerekiyor. Uygulama sığınma talebinde bulunanlara ve sezonluk işçilere ise kapalı tutuluyor. 
     Bu düzenlemenin, AB ülkelerinde yaşayan ve şartları uygun olan Türkleri de yakından etkilemesi bekleniyor. 
     En alt düzeyde de olsa bir gelir kaynağına sahip olan, kamu düzeni için tehlike oluşturmayan her yabancıya açık bu uygulama, gerek maaşlı işlere girmede, gerekse serbest mesleğe başlamada "eşitlik" ilkesini ön plana çıkarmayı amaçlıyor. Yabancıların konumlarının, mesleki eğitim ve sosyal sigorta sisteminde AB vatandaşlarıyla aynı seviyeye çıkarılmasını amaçlayan bu uygulama, entegrasyon açısından da büyük önem taşıyor. 
     Komisyonun bu önerisinin hayata geçirilmesi için, Avrupa Konseyi’nin de onay vermesi gerekiyor. 
     


 SİYASET 













</TEXT>
</DOC>
