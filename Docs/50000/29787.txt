<DOC>
<DOCNO> 29787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sondun09.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Peres-Arafat görüşmesi İsrail'deki sağ kesimi kızdırdı 
</HEADLINE>
<TEXT>

     İsrail Dışişleri Bakanı Şimon Peres'in dün Filistin lideri Yaser Arafat ile Lizbon'da yaptığı görüşme, İsrail'de sağ kesimin büyük tepkisine neden oldu. 
     Peres'in, İsrail hükümetinin terörist ilan etmeye çalıştığı Arafat ile kameralar önünde el sıkışmasına sağcı basın ve bazı siyasiler sert tepki gösterdi. 
     Maariv gazetesi, ''kameralar önündeki el sıkışmanın milyonlarca kelimeye bedel olduğunu'' belirtirken, ''Bu, Şaron'un Arafat'a uygulamaya çalıştığı diplomatik baskıyı yok etmiştir'' ifadesini ekledi. 
     Aşırı sağcı Turizm Bakanı Rehavam Zeevi ise, görüşmeyi ''iğrenç bir skandal'' olarak niteledi, yerleşimcilerin büyük bir öfke içinde oldukları söyledi. 
     İsrail basınına göre, Başbakan Ariel Şaron, görüşmenin bilgisi dahilinde yapıldığını ve Peres'in Arafat'a İsrail hükümetinin terör durmadan barış olmaz mesajını ilettiğini belirterek, sağcı bakanlardan Peres'e saldırmamalarını ve bir hükümet krizine yol açmamalarını istedi. 
     İki hafta önce Peres ve Şaron kabine toplantısında Arafat ile görüşme konusunda sert bir şekilde tartışmışlardı. Peres, Şaron'un görüşmeye karşı çıkmasına ''Senden talimat almam'' diyerek sert bir şekilde tepki göstermiş, daha sonra iki politikacı Peres'in Şaron'u önceden haberdar etmek koşuluyla istediği görüşmeleri yapabileceği konusunda anlaşmışlardı. 
     Ancak, Peres'in görüşmeyi bu anlaşmaya değil, Washington'ın Şaron'a karşı takındığı sert tavra borçlu olduğu yorumu yapılıyor. Peres ise, bu eleştirilerin anlamsız olduğunu belirterek, görüşmenin Arafat'a İsrail'in görüşünü ilk ağızdan işitme fırsatı verdiğini söyledi. 
     Şimon Peres'in, kendisini savunurken, ABD Dışişleri Bakanı Colin Powell'ın da Arafat ile görüştüğünü belirtmesi, sağ kesimin Peres'in Washington'ın desteğiyle İsrail'in çıkarlarına aykırı bir politika izlediği yolundaki görüşünü güçlendirdi. 
     Arafat'ın, görüşmelerinin ardından Lizbon'da yaptığı konuşmada, İsrail'i sert bir şekilde hedef alan sözler sarfetmesi Peres'i daha da güç durumda bıraktı. Peres'in Arafat'ın bu beklenmedik çıkışına büyük tepki duyduğu belirtiliyor. Şimon Peres'e yönelik eleştirileri hafifletebilmek için, çevresindekilerin basına, Şaron'un oğlu Omri'nin Washington'da Filistin Yönetimi'nin fiili dışişleri bakanı Nebil Şaat ile görüştüğü şeklinde bilgi sızdırdıkları belirtiliyor. Omri Şaron bu haberi yalanlarken, Filistinli yetkililer doğruladı. 







</TEXT>
</DOC>
