<DOC>
<DOCNO> 2249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/spor/spo03.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarı-Kırmızı alarm 
</HEADLINE>
<TEXT>

Galatasaraylı futbolcuların, B.Leverkusen maçında hem birbirleri hem rakiple kavga etmesi yönetimi kızdırdı. Tanman - Lucescu ikilisinin raporu doğrultusunda, bundan böyle olaylara karışanlar ağır cezalar alacak 
     HALİL ÖZER 

Düğmeye basıldı      GALATASARAY, B.Leverkusen ile oynanan final maçında çıkan olaylar yüzünden alarm düğmesine bastı. Hasan Şaş ile Vedat’ın, herkesin gözü önünde küfürleşmesi ve olayın yumruklaşma aşamasına gelmesi, Alman oyuncularla yapılan kavga bardağı taşırdı. İstanbul’daki yöneticiler, kampı arayarak, disiplinsizliğin ortadan kalkmasını istediler. 
     
Soruşturma açılacak      KAFİLE, İstanbul’a döndükten sonra, Yönetim Kurulu’nun futbolcularla ilgili soruşturma başlatacak. Tanman - Lucescu ikilisi de dün, durum değerlendirmesinde bulundular. Bu zirvede, bundan böyle birbirleriyle kavga eden ve takıma zararı dokunan oyunculara taviz verilmemesi kararı alındı. 
     
Vedat’a büyük tepki      TANMAN - Lucescu ikilisinin aldığı karara göre, olaylara adı karışan oyuncular ya ağır para cezasına çarptırılacak ya da kadro dışı bırakılacak. Vedat ile Hasan Şaş suçlu bulunursa, ilk ceza bu futbolculara uygulanacak. Yönetimin, öncelikle Vedat’ın kadro dışı bırakılmasını istediği de öğrenildi. 
     
Tanman’dan uyarılar      B.LEVERKUSEN maçı sonunda olayların daha da çirkinleşmesini önleyen menajer Cüneyt Tanman, dün futbolculara sert uyarılarda bulundu. Tanman, Vedat ve Hasan Şaş’a, yaptıkları hareketin kesinlikle profesyonellikle bağdaşmadığını söyledi. Lucescu da "Siz UEFA şampiyonusunuz. Avrupa’nın gözü üzerinizde. Hoş değil" dedi. 
     
Kötü hakem ve küfür      FUTBOLCULAR DA, kötü hakem yüzünden olayların çıktığını, B.Leverkusenli yedek oyuncuların ağır küfürler ettiklerini savundular. Futbolcular, Leverkusen eşofmanı giyen bir kişinin Okan’a tekme atmasının bardağı taşırdığını belirttiler. Kaptan Bülent, "Resmi maç olsaydı, olaylar çıkmazdı. Çünkü sahada da iyi hakem olurdu" ifadesini kullandı. 
     
Özür dilediler      B.LEVERKUSEN’İN hocası Vogts ile Lucescu da birbirlerinden özür dilediler. Alman Milli Takım oyuncularından Kirsten ise , maçın tek suçlusunun hakem olduğunu ve herkesi son derece gerginleştirdiğini belirtti. Kirsten "Sahada iki profesyonel takım vardı. Ama amatör hakem işleri çığırından çıkardı" dedi. Alman yöneticiler, Okan’a tekme atan kişiyi de tesbit edip, cezalandıracaklarını söylediler. 
     
İstanbul dönüşü      GALATASARAY, Kanarya Adaları kampını tamamlayarak bugün İstanbul’a dönecek. Bir haftadır Las Palmas’ta bulunan ve turnuvada ikinciliği elde eden Sarı - Kırmızılı ekip, sabah çıkacağı yolculuğun ardından ancak akşam saatlerinde Türkiye’ye gelecek. İstanbul’da bir gün dinlenecek Galatasaraylı oyuncular, daha sonra Antalya’ya giderek, turnuvada mücadele edecekler ve çalışmalarını sürdürecekler. 
     
Gurur duyarım      GALATASARAY’ın yıldızı Emre, İspanya’nın AS gazetesinde yayınlanan röportajında, kendisine kancayı takan Real Madrid’de oynamaktan her zaman gurur duyacağını söyledi. Emre, ancak önce kendi kulübüyle görüşeceğini vurgularken, en büyük idolünü de Figo olarak açıkladı. Emre, "Eskiden idolüm Okan idi ama şimdi Figo" ifadesini kullandı. Bu arada genç futbolcu, Hagi konusuna da değinerek, "O bizim saha içindeki patronumuz" diye konuştu. 
     
LUCESCU çok kızdı      GALATASARAY Teknik Direktörü Lucescu, B.Leverkusen maçında çıkan olaylardan dolayı üzgün olduğunu söyledi. Bu olaylarda kendileri kadar Almanlar’ın da suçu bulunduğunu vurgulayan Rumen hoca, futbolcularını uyardığını belirtti. Lucescu, "Bir daha bu tip olaylar olmayacak. Buna garanti verebilirim. Olaya sadece futbol olarak bakmamak lazım. Dışarıdan nasıl görünüyor, ona bakmak lazım. Gençliğe örnek olmalıyız. Bu örnek bir davranış değil. En büyük silahımız agresif olmak ama bu kadarı fazla. Galatasaray’ın buraya kadar gelişinin en büyük nedeni futbolcuların aralarındaki iyi ilişkidir" diye konuştu. 
     
JARDEL "Figo gibi hissediyorum"      Hayal kırıklığı yok 
     GALATASARAY’IN Brezilyalı yıldızı, Portekiz basınına yaptığı açıklamada kendisini Figo gibi hissettiğini belirtti. Jardel, "Benfica’nın, beni transfer edememesi nedeniyle hayal kırıklığı yaşamıyorum. Galatasaray’la iyi bir kontratım var. Hayatımdan memnunum. Beni sadece eleştiriler rahatsız ediyor. Herkes bana tembel diyor. Çok hızlı santrfor gördüm. Ama hiçbiri benim kadar gol atamıyor" dedi 
     
     Sakatlığı geçmedi 
     BREZİLYALI futbolcunun, Gaziantepspor maçında geçirdiği sakatlık, Kanarya Adaları’nda da tekrarladı. B.Leverkusen maçında Jardel’in deparlarda ve ani hareketlerde zorlandığı gözlendi. Sarı - Kırmızılı oyuncunun tedavisi için Portekiz’den gelen özel doktoru yıldız golcüyü sürekli kontrol altında tutuyor. Bu arada Jardel’in menaceri dün kampa gelerek Brezilyalı oyuncuyla görüştü. Jardel ile menacerin ne konuştukları gizli kalırken, Brezilyalı oyuncunun bir hayli üzgün olduğu gözlendi. 
     


 SPOR 






















</TEXT>
</DOC>
