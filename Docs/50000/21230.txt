<DOC>
<DOCNO> 21230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sontur19.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te Picasso'nun bir tablosu daha ele geçti 
</HEADLINE>
<TEXT>

     Gaziantep'te, Picasso'nun ''Çıplak Kadın'' adıyla bilinen tablosu olduğu öne sürülen bir tablo ele geçirildi. 
     Jandarma Komutanlığı'ndan yapılan açıklamaya göre, jandarma timleri, ellerindeki Picasso tablosunu satmak istedikleri belirlenen Ali Söylemez ve oğlu Mehmet Söylemez ile alıcı gibi davranarak bağlantı kurdu. 
     1,5 milyon dolarda anlaşma sağlanmasının ardından Çıksorut Semti'ndeki bir besi ahırında tabloyu gören jandarma timi, tablo ile birlikte Oğuzeli yolu üzerindeki buluşma yerine gelen Ali ve Mehmet Söylemez'i gözaltına aldı. 
     Gaziantep'te kasaplık yaptıkları belirlenen Ali ve Mehmet Söylemez'in tabloyu Şanlıurfa'nın Suruç İlçesi'nde oturan Haydar Fırathan'dan aldıklarını belirtmeleri üzerine bu kişi de yakalandı. 
     İl Jandarma Komutanlığı'nda gazetecilere gösterilen tablonun ön yüzünde ''Recassio 1937'' yazısı bulunuyor. 63x80 santimetre ebadındaki tablonun arka yüzünde ise İngilizce olarak tablonun adının Çıplak Kadın Naked Women olduğu ifade ediliyor. 
     Tablonun arka yüzünde ayrıca, eserin 1982 yılında Fransa'daki Louvre Müzesi tarafından Kuveyt Ulusal Müzesi'ne satıldığı belirtiliyor. Louvre Müzesi'nin mühürlerini de taşıyan tablonun, ''kendilerine göre gerçek'' olduğunu belirten jandarma yetkilileri, ''Tablo, Irak'ın Kuveyt'i işgali sırasında çalınmış olabilir. Tabloyu incelenmesi için Ankara'ya göndereceğiz'' dediler. 
     







</TEXT>
</DOC>
