<DOC>
<DOCNO> 40855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/ekonomi/eko08a.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Adam başına 50’şer dolar istiyorlar 
</HEADLINE>
<TEXT>

TİSK, reel sektörü desteklemek amacıyla oluşturulacak fona kişi başına 50 ile 100 dolar 75 - 150 milyon TL arasında bir para verilmesini öneriyor 
     ATİLLA ÖZSEVER 

     İşçi - işveren zirvesinde "kriz fonu" tartışma yarattı. TİSK’in önerdiği Reel Sektörü Destekleme Fonu’na Türk - İş ve Hak - İş destek verirken DİSK karşı çıktı. DİSK, zirve ile ilgili dün yayınlanan ortak açıklamaya da imza koymadı. 
     Fona gönüllü katılım olacağını belirten TİSK Genel Sekreteri Bülent Pirler, "En az 10-15 milyar dolar kaynak gerekiyor. Kişi başına 50-100 dolar karşılığı TL cinsinden bağış yapılabilir. Fon, kapanan işyerleri ve yeni istihdam için kullanılacak" dedi. 
     TİSK Başkanı Refik Baydur da önceki gün yapılan zirvede fonla ilgili olarak şöyle görüş belirtmişti 
     "Dört konfederasyonun yanı sıra aktif sivil toplum örgütleri ile yurtdışındaki vatandaşlarımızın temsilcileri ve en fazla üç bakanın katılımı ile bir kurul oluşturulacak. Bu kurulun onayı ile zor durumdaki kuruluşlara makul bir faizle kredi verilecek. Krediler azami beş yıl içinde geri ödenecek." 
     
     DİSK’ten ayrı açıklama 
     Zirve öncesinde taraflar konuyu kendi aralarında görüştüler. Baydur, firma sahibi başına 10 bin dolar verilmesini önerirken Türk - İş de herkesin servetine göre yüzde 2 katkı yapmasını istedi. Ancak TİSK bu görüşe katılmayınca Türk - İş önerisini geri çekti. Türk - İş’in fon için işçilerden deprem yardımı gibi bir yevmiye toplanmasına olumlu baktığı öğrenildi. 
     DİSK’ten yapılan açıklamada ise "Kriz yükü altında ezilen halktan, yeni bir fon oluşturarak bir kez daha fedak rlık istenmesini kabul edemeyiz. Bunu istemeden önce, IMF ve Dünya Bankası patentli politikalardan vazgeçilmesi sağlanmalıdır" denildi. 
     



 EKONOMİ 




















</TEXT>
</DOC>
