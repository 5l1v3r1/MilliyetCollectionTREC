<DOC>
<DOCNO> 13452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sondun20.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bazı özel radyoların kapatılması Yunanistan'ı karıştırdı 
</HEADLINE>
<TEXT>

     Yunanistan'ın başkenti Atina'nın da içinde bulunduğu Attiki bölgesinde yayın yapan radyoların bazılarının dün gece verici antenleri sökülerek yayınlarına son verilmesi Atina'yı karıştırdı. 
     Yunan basını, bölgede yayın yapan 66 radyonun Atina'nın doğusundaki İmitos dağındaki antenleri sökülerek, yayınlarının durdurulmasının büyük tepki yarattığını vurgularken, Yunanistan Hükümet Sözcüsü Dimitri Reppas, bu işlemin teknik zorunluluktan kaynaklandığını savundu. 
     Reppas, yaptığı basın toplantısında, Attiki bölgesinde teknik nedenlerle yalnızca 28 radyoya frekans tahsis edilebileceğini açıkladı. Bölgede halen 20 radyonun yayınını sürdürdüğünü belirten Reppas, 8 radyonunun daha geçici olarak frekans ihalesi yapılana kadar çalışmasını sürdüreceğini kaydetti. Reppas, önümüzdeki günlerde Yunanistan Ulusal Radyo-TV Konseyi ERS tarafından yapılacak frekans ihalesine 42 başvuru yapıldığını açıkladı. Bu konuya ilişkin olarak Hükümetin hedef alınmasının yersiz olduğunu da savunan Reppas, bağımsız bir kurum olan ERS'nin kararlarına saygı gösterilmesi gerektiğini söyledi. 




</TEXT>
</DOC>
