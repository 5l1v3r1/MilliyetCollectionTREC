<DOC>
<DOCNO> 41709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/yazar/civaoglu.html </URL>
<DATE> 2001/09/12/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
CIA çarmıha 
</HEADLINE>
<TEXT>

     1- Bu eylem, bir siber terördür. 
     Bilgisayar çağının yüksek teknolojisi kullanılmıştır. 
     İntihar eylemcilerinin hepsi iyi eğitimli. 
     Uçak kullanmayı da biliyorlar. 
     Yoksa... Bir pilot, tehdit altında bile olsa, zaten öleceğini bilerek onbinlerce kişinin öleceği hedeflere çarpmaz. 
     2- Bu grup, Amerika'yı çok iyi tanıyor. 
     Hedefler bilinçli seçilmiş. 
     3- Bu çok uzun süre ve kapsamlı planlanmış profesyoneller eylemi. 
     Kapsamı için de bir örnek verelim. 
     New York'taki ticaret kulelerine ilk çarptırılan uçaktan 18 dakika sonra ikincisi vuruyor. 
     Bunu 35 dakika sonra Washington'da Pentagon'u vuran uçak izliyor. 
     Bu kadar kapsamlı ve çok hedefli eylemin aynı anda gerçekleştirilmesi, amatörler tarafından olamaz. 
     Bunlar, emekli ya da halen görevde olan asker ve istihbaratçılar... 
     4- Böyle bir hazırlığın son derece saklı tutulması ve sızmaması, çok ilginçtir. 
     Bu örgüt, çok yeni bir oluşum olarak düşünülebilir. 
     Çünkü... Varolan terör örgütlerinin içine MOSSAD, CIA ya da İngilizlerin istihbarat servisleri mutlaka sızmıştır. 
     Hatta Rusya istihbaratı... 
     ABD'ye çok düşman bir istihbarat birimi bile, böyle bir bilgiyi elde etse ABD'ye bildirirdi. Çünkü... Global ekonominin temelinden sarsılması, sadece ABD'yi değil bütün ülkeleri etkileyecektir. 
     CIA, bu eylemle çarmıha gerilecektir. 
     5- Bu eylemi gerçekleştirenler, büyük para gücüne sahip olmalıdırlar. 
     Bilinen ve resmi bir örgütün içindeki çekirdek kadronun büyük para sahibi olan bir ideolojik kuruluşla ortak hareket etmesi de olasıdır. 
     
İdeoloji      6- Para ve askeri ya da istihbarat güçleriyle insanları intihar saldırılarında bulunmaya zorlayamazsınız. 
     İnsanları ölmeye yollamak, ancak ideolojik bir motivasyonu gerektirir. 
     Bu motivasyon, dini inançlar, dünya görüşü yahut "kapitalizme karşıtlık" gibi bir ideoloji de olabilir. 
     7- Bu olaydan sonra, genelde dünya borsalarının düşmesi nedeniyle büyük para kayıpları olacak. 
     Ama... Başta altın olmak üzere kıymetli madenleri ele geçiren, ucuz hisse senetlerini kapatan ve bir süre sonra servetlerini birkaç kez katlayan bir kesim de olacaktır. 
     Paranın izi sürülerek de belki bir sonuç alınabilir. 
     8- Almanya'da bir diskotekte patlatılan terörist bombasıyla yaşamını yitiren ABD'li genç kızın ölümünü anımsayalım. 
     Bombanın izi sürülerek olayın arkasında Libya'nın bulunduğu anlaşılmıştı. 
     Amerikan savaş gemileri, Libya'nın karşısında konuşlandırılmıştı ve süper teknolojiyle donatılmış silahlar Kaddafi'nin evini bombalamıştı. Kaddafi'nin evlatlığı yaşamını yitirmişti. 
     Bu kez de aynı sürek avının gerçekleşeceğine kimse kuşku duymasın. 
     
Sınır tanımayan tehdit      9- Yeni Başkan Bush, dünyada ne olursa olsun ABD'nin rahatını bozmamasına odaklanmış, nispeten tutucu kesimin temsilcisidir. 
     Nükleer silahlara karşı bir kalkan geliştirilmesini öngören ünlü planı uygulamaya koymak üzere düğmeye basmıştır. 
     Bu plana göre Tüm dünya yok olsa bile ABD kalkanı Amerika'yı nükleer füzelerden koruyacaktır. 
     Ama... Bu olay göstermiştir ki, ABD'nin dokunulmazlığı yoktur. 
     10- Tarihin yazdığı bu en dehşet verici, en iğrenç terör eylemi, bir başka gerçeğin daha altını çizmiştir. 
     Terör, tıpkı nükleer serpintiler ya da çevre kirliliği gibi sınır tanımayan bir tehtittir. 
     Bütün yer yuvarlağını kapsar. 
     ABD'nin ya da diğer bazı ülkelerin kendi yararları doğrultusunda kısa vadeli tavırlarla gizliden gizliye terör çetelerini, bölücü terör örgütlerini beslemeleri, yönlendirmeleri, işte dönüp dolaşıp bir bumerang gibi kendisini vurmuştur. 
     Bazı Avrupa ülkeleri de bundan ders çıkarmalıdırlar. 
     Terör ağacı nerede olursa olsun, zehirli dalları dünyanın her köşesine uzanabilir. 
     Tüm dünyanın birleşerek bu insanlık dışkılarını tarihin çöp kutusuna atabilmeleri gerekir. 
     
     







Denizli reel kent 


Dünya düzeni sarsılırken 


Teröre karşı, insanlık adına, çifte standartsız savaş 


CIA çarmıha 


Hep aynı kafa 


Manyaktan kaynaklanan afet 


Sadece eğitim sistemi mi 


Yeni tür savaş 


Yazmayı hiç istemediğim bir yazı 


Orhan Aslıtürk’ün sahte pasaportu varmış 


2 telekom şirketinin borcu, Türkiye’nin dış borcundan fazla 


İnsana kıymet verelim 


Çözüm ihracat 


Aman Tanrım, cennetteyim 


</TEXT>
</DOC>
