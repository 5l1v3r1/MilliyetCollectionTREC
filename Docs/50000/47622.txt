<DOC>
<DOCNO> 47622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/guncel/gun04.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tebeşir tozlu zarf ortalığı karıştırdı 
</HEADLINE>
<TEXT>
Okulda müdüre eşek şakası .. 
75. yıl İlköğretim Okulu'nda müdüre şaka yapan arkadaşı karakolluk oldu 
     DİNÇER ŞEREF İstanbul 

     Şarbon paniği dün Gaziosmanpaşa'daki 75. Yıl İlköğretim Okulu'nda da yaşandı. Müdüre bırakılan tebeşir tozu dolu zarfın yol açtığı panik karakolda noktalandı. 
     Dün saat 13.00 sıralarında 75.Yıl İlköğretim Okulu'na gelen İsmetpaşa İlköğretim Okulu Müdürü Muhterem Ünlü, bir süre toplantıdaki Müdür Şevket Apaydın'ı bekledi. Toplantı uzayınca beklemekten vazgeçen Ünlü, ayrılırken, üzerine "Şevket Apaydın'a verilecek" yazdığı mühürlü bir zarfı kapıdaki nöbetçi öğrenciye verdi. Zarfı alan öğrenci de müstahdeme teslim etti. Zarftan beyaz toz döküldüğünü gören müstahdem paniğe kapılarak, apar topar toplantıdaki müdür Apaydın'a koştu. Zarfı odasına kilitleyen Apaydın da polis çağırdı 
     
     Panzer de geldi 
     Haberi duyunca korkuya kapılan öğrenciler, medilleriyle burunlarını kapatarak dışarı çıkarken, okulda çamaşır suyuyla temizlik yapıldı. Şarbonlu zarf haberini alan veliler de okula akın etti. Emniyete ait zırhlı bir araç da okul bahçesinde bekletilirken, bilgi verilmesine rağmen Hıfzıssıhha Enstitüsü uzman ekipleri okula ancak 4.5 saat sonra okula gelebildi. Akşam müdür arkadaşı Apaydın'ı telefonla arayan diğer müdür Ünlü'nün "Şaka yaptım" demesiyle gerçek ortaya çıktı. Polisçe ifadesi alınan şakacı müdür Ünlü, daha sonra serbest bırakıldı. 
     



 GÜNCEL 


















</TEXT>
</DOC>
