<DOC>
<DOCNO> 22206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/siyaset/siy02.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BEYAZ CAM’ şeffaflaşıyor 
</HEADLINE>
<TEXT>

Yeni RTÜK yasasıyla medyayı ele geçirmeye çalışan mafya ve tarikat sermayesinin önü kesilecek 
     ANKARA Milliyet 

     TBMM Anayasa Komisyonu’ndan geçen Radyo Televizyon Üst Kurulu RTÜK yasa tasarısı, medya kuruluşu sahipliğinde "şeffaflığı" öngören hükmüyle, sektörde ağırlık kazanmaya çalışan mafya ve tarikat sermayesinin önünü tıkayacak. 
     Yürürlükteki RTÜK Yasası’na karşı hileye başvurulması sonucunda ortaya çıkan gizli ortaklıkların yarattığı sorunları ortadan kaldıracak olan tasarı, radyo ve televizyonların arkasındaki gerçek sermayeyi gün ışığına çıkaracak. 
     ANAP İzmir Milletvekili Işın Çelebi, tasarıyı kabul eden TBMM Anayasa Komisyonu’nda yaptığı konuşmada, "mevcut yasadaki belirli oranda sermaye sınırlamasından kaçmak isteyenlerin, gerçekte kendilerine ait şirket hisselerini kapıcı, şoför gibi kişiler üzerine geçirerek hile yoluna başvurduklarını" anlattı. 
     "Mevcut yasa Türkiye’yi karanlığa götürüyor" diyen Çelebi, "Televizyonların sahibi kim, belli değil. Bu yasa, şeffaflığı sağlayacak. Hayali, manken yayın kuruluşları yerine demokratik, şeffaf, hukuk devletine uygun kuruluşlar oluşturacağız" görüşünü dile getirdi. 
     Tasarı, mevcut yasada kanuna karşı hileye yol açan "gerçek ve tüzel kişiler ile gazete sahibi olanların, radyo ve televizyonların yüzde 20’den fazla hissesine sahip olamayacaklarına" ilişkin hükmün kaldırılmasını öngörüyor. 
     Tasarı yasalaşırsa, özel radyo ve televizyon kuruluşlarının hisseleri "nama yazılı" olacak. Yıllık ortalama izlenme veya dinlenme oranı yüzde 25’i geçen bir televizyon veya radyo kuruluşunda gerçek veya tüzel bir kişinin veya sermaye grubunun payı yüzde 50’yi geçemeyecek. 
     Bu oran geçildiğinde hisselerin "halka arzı" yöntemiyle bir kişinin elindeki pay yüzde 50’nin altına indirilecek. Hisselerin halka arzında Radyo ve Televizyon Üst Kurulu’nun da onayı alınacak. Böylece, "perde arkasında sahiplik ilişkisi" sona erdirilerek radyo ve televizyonların "kime ait" olduğu bilinecek. 
     Hafta içinde TBMM Genel Kurulu’nda ele alınması beklenen tasarı ile şeffaflığa olanak vermeyen mevcut düzenlemeden yararlanarak medyada ağırlık kazanmaya çalışan mafya ve tarikat sermayesinin de önü kesilecek. 
     
Danıştay’dan frekans freni      Danıştay 10. Dairesi, frekans ihalesine, ulusal düzeyde televizyon yayını yapmak için lisans almak üzere 28 Nisan 1995 tarihine kadar RTÜK’e başvuru yapanların kabul edileceğine ilişkin şartname maddesinin yürütmesini durdurdu. 
     Karar, Yeditepe İletişim Hizmetleri A.Ş’nin, radyo ve televizyonlara kanal veya frekans tahsisine ilişkin yönetmelik ve ihale şartnamesinin bazı maddelerinin iptali ve yürütmenin durdurulması istemiyle açtığı dava üzerine alındı. 
     



 SİYASET 












</TEXT>
</DOC>
