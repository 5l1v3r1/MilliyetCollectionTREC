<DOC>
<DOCNO> 45567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sondun18.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da ABD karşıtı gösteri...6 bin kişi yürüdü 
</HEADLINE>
<TEXT>

     Pakistan'ın orta kesimindeki 500 bin nüfuslu Multan kentinde yaklaşık 6 bin kişinin katıldığı Amerikan karşıtı bir gösteri düzenlendi. 
     Lideri Mevlana Fazlur Rahman'ın bugün evinde göz hapsine alındığı Cemiyet-i Ulema-i İslam adlı köktendinci partinin çağrısıyla kentin pazaryerinde toplanan göstericiler, ''Amerika'ya ölüm'', ''Çok yaşa Taliban'' ve ''Amerika yok oluncaya kadar mücadele sürecek'' şeklinde sloganlar atarak yürüdüler. 
     
     Afgan mülteciler kovuluyor 
     Öte yandan, Pakistan polisi, ülkenin batısındaki Kuetta kenti havaalanı yakınlarında yaklaşık 5 yıldır yaşamakta olan Afgan mültecileri bölgeden uzaklaştırmaya başladı. 
     Görgü tanıkları, söylentilere göre Amerikan uçaklarının lojistik destek amacıyla kullanacağı bir Pakistan üssünün bulunduğu bölgedeki 20 bin ila 30 bin Afgan mülteciyi kovmaya başladığını belirttiler. 
     Pakistan polisinin bölgedeki mültecileri uzaklaştırmasının ardından, Afganistan'a yönelik Amerikan harekatının her an başlayabileceği söylentileri dolaşmaya başladı. 
     
     Rusya'dan insani yardım 
     Bu arada, Rusya da Afganistan'ın kuzeyindeki sivil halk için toplam 123 ton insani yardım malzemesini Tacikistan'a gönderdi. 
     Tacik sınırındaki Rus yetkililer, Duşanbe'ye 5 yük uçağıyla getirilen yardım malzemesinin Kuzey İttifakı ile Taliban arasında şiddetli çatışmaların meydana geldiği bölgede yaşayan 150 bin insana ulaştırılacağını belirttiler. 
     
     Özbekler doğruladı 
     Özbekistan makamları da, Amerikan birliklerinin Afganistan sınırı yakınındaki Özbek üssüne bu sabah gelmeye başladıklarını doğruladılar. 
     Özbekistan Savunma Bakanlığı, ilk grup Amerikalı personelin bu sabah üsse geldiğini bildirdi. 
     






</TEXT>
</DOC>
