<DOC>
<DOCNO> 9335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/yazar/eralp.html </URL>
<DATE> 2001/02/28/ </DATE>
<TIME>  </TIME>
<AUTHOR> Yalım ERALP  </AUTHOR>
<HEADLINE>
Kosova'da gerginlik 
</HEADLINE>
<TEXT>

     Yugoslavya'daki baskı rejiminin lideri Miloseviç, milliyetçilik bayrağı altında dış dünya ile kavga ederek içeride halkı etrafında toplamayı ve muhalefeti bertaraf etmeyi düşünüyordu. Batı ise Miloseviç'i düşürmeye ve Lahey'de yargılamaya kararlıydı. Batılılar muhalefeti her yolla desteklediler. Amerika, desteği daha da ileri götürdü. Yugoslavya'nın AGİT üyeliği 1992 yılında askıya alınmıştı. Kasım 1999'da İstanbul'da toplanan Avrupa Güvenlik ve İşbirliği zirvesi vesilesiyle zamanın ABD Dışişleri Bakanı Albright, Çeklere baskı yaparak Çek heyetine Sırp muhalefet liderlerini dahil ettirmek suretiyle zamanın Yugoslav muhalefetini meşrulaştırmak istedi. Zirve öncesi İstanbul'da bu nedenle gizli bir kriz yaşandı. Yugoslav muhalefeti Çek heyeti içinde yer aldığı takdirde, Denktaş'ı Türk heyetine dahil edeceğimizi söyledim. Böyle bir durum Yunan boykotuna yol açacak ve zirve yolundan çıkacaktı. Başka ülkelerin heyetlerine diğer ülkelerin muhalefetini dahil ettirmek bundan sonrası için de kötü bir emsal teşkil edecekti. Amerikalılar zirvede krizi göze alamadı ve Sırp muhalefet liderleri Çek heyetine dahil edilmedi. Ama Arnavutluk ve Kosova Arnavutları Batı'nın Miloseviç'in adeta meşruiyetini sorgulayan bu tutumundan ilerisi için ümitlendiler. 
     
BM Güvenlik Konseyi      Güvenlik Konseyi'nin Kosova konusunda aldığı 1244 sayılı kararı aslında sakat bir karardır. Karar, bir yandan Yugoslavya'nın toprak bütünlüğünden bahsederken, öte yandan Kosova'nın müstakbel statüsünü muğlak bırakmaktadır. İşte bu belirsizlik bağımsızlık konusunda Kosova Arnavutlarını ümitlendirmiş ve cesaretlendirmiştir. Ayrıca, Amerikan düşünce merkezlerinin o sıralarda bağımsız Kosova lehine yazılarını da bunlara eklemek gerekir. 
     
Yugoslavya seçimleri      Kosova Arnavutları için Miloseviç'in kazanması lehlerine idi. Batı'nın nefret ettiği ve Balkanlar'da istikrar için engel olarak gördüğü Miloseviç'in iktidarda kalması, zamanla onları bağımsızlığa ve ileride Arnavutluk ile birleşmeye götürecekti. Yugoslavya'da muhalefetin kazanması Arnavutların planını bozdu. Batı artık Kosova'nın bağımsızlığını desteklemekte zorlanacaktı... Daha önce Kosova'da yapılan yerel seçimlerde de, Kosova Kurtuluş Ordusu'na karşı Batı'nın tercihi olan Rugova kazanmıştı. Bütün bu gelişmeler Kosova Kurtuluş Ordusu'nda rahatsızlığa ve sıkıntılara yol açtı. KKO esasen Kosova'daki yerel seçim öncesinde dahi yeraltı faaliyetlerine girişmiş ve fakat bilhassa Amerikalılarca o zaman bir ölçüde hoşgörü ile karşılanmıştı. Bugünlerde görülen ve epeyi zamandır yer altında devam eden ve fakat artık uluslararası planda su yüzüne çıkan faaliyetlerinin arkasında bu gelişmeler yatmaktadır. Günümüzdeki gerginliğin temelinde KKO'nun Batı ve bilhassa Amerikalılar tarafından evvelce cesaretlendirilmiş olması ve bağımsızlık ateşi yatmaktadır. Batı'nın da şu andaki sıkıntısı ise Kosova'yı Yugoslavya içinde tutmak ve fakat bunu Kosovalı Arnavutlara kabul ettirebilmek... Kolay değil. Zira yakın geçmişte bağımsızlık konusunda Kosovalılar bir miktar cesaretlendirildi. Kosova'nın bağımsızlığı ise Yugoslavya'daki, demokrasiye yüzü dönük yeni iktidarı sarsabilir. Hassas bir denge... 
     
     





Devletçilik... 


İktisat sınavı 


'Verilen kredilerin benimle ilgisi yok' 


Ecevit’in sohbetine de doyum olmaz 


Eğer hükümet yangını söndürmek istiyorsa... 


Omlet ve cesaret 


IMF'nin "bankacılık heyeti" de geldi 


Kosova'da gerginlik 


Hayattan kopuk eğitim 


Sümenaltı eden kim .. 


Vadesi bize kalmış... 


Biri bizi gözetliyor .. 


Buraya nasıl geldik 


Jandarmaya yeni düzen 


"28 Şubat" 


Yolsuzluğun anatomisi 


Başarılar dilerim 


Kişi başına GSMH 2000 doların altına 


Ne zaman uyanacağız 


Özelleştirdikçe, devletleşiyoruz... 


Şimdi zaman "zam" zamanıdır 


Sağtürk’ten Baykal’a sanatçı eleştirisi 


</TEXT>
</DOC>
