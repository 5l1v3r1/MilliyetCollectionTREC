<DOC>
<DOCNO> 19740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sontur07.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hipermarketin 300 kişilik kadrosu için 5 bin kişi başvurdu 
</HEADLINE>
<TEXT>

     İzmir'in Balçova İlçesi'nde 3 ay sonra hizmete açılması planlanan hipermarkete alınacak 300 kişilik kadro için gençler uzun kuyruklar oluştururken, başvuranların sayısının 5 bini aştığı bildirildi. 
     Alınan bilgiye göre, inşaatı süren ve ağustos ayında açılması planlanan ''Kipa'' mağazası bünyesinde görev alacak personelin tespit edilmesi için başvurular değerlendirilmeye başlandı. 
     Yetkililer, iş başvuru formlarının inşaatı süren mağaza binası yanındaki büroda kabul edildiğini belirterek, başvuru için gençlerin uzun kuyruklar oluşturmasından şaşkına döndüklerini dile getirdiler. 
     Mağazada 300 personelin istihdam edileceğini kaydeden yetkililer, hazırlanan formların kısa sürede tükendiğine işaret ederek, ''İş başvurularını 4 haftadan bu yana, yalnızca Cuma günleri kabul ederek değerlendirmeye alıyoruz. 4 başvuru gününde 5 bini aşkın kişi iş talebinde bulundu'' dediler. 
     
     
     







</TEXT>
</DOC>
