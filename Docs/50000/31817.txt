<DOC>
<DOCNO> 31817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/spor/yuru.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şablon belli 
</HEADLINE>
<TEXT>

     ÖMER ÜRÜNDÜL 

     Fenerbahçe ilk hazırlık maçını dün Kocaeli’nde oynadı. Mustafa Denizli’nin yeni sezon için düşündükleri açıkca görüldü. Sistem yine 3 - 4 - 3 ağırlıklı, zaman zaman 3 - 5 - 2’ye dönüşecek. Üçlü defans blokunun en gerisinde Ümit Özat görev yapacak. Abdullah ve Ali’nin yokluğunda dün gece sol kulvarda oynayan Mert Meriç de aslında sağ kulvara çare olacak. 
     Hazırlık maçlarının 60. dakikasından sonra oyun genelde çorbaya dönüşüyor. Çünkü çok fazla karşılıklı anlamsız oyuncu değişiklikleri yapılıyor. Biz de genel analizimizi 60 dakikaya göre yönlendirdik. 
     Fenerbahçe’nin takım savunması bu bölümde beklenen arızaları fazlasıyla gösterdi. İleride Andersson fizik açıdan hazır değil. Revivo istekli, topla etkili ama pres özelliği yok. Orta sahada da Yusuf ile Ceyhun rakip ataklarda adeta seyirci. Yük yine belli isimlere biniyor. Bunların da başında Johnson geliyor. Ümit Özat takımda yabancılık çekmeyeceğini gösterdi. Ama yapısı itibariyle Fenerbahçe’nin oyun kurgusu içinde liberoda çok zorlanacak. 
     Fenerbahçe dün yine kalesinde rekor sayıda net tehlikeler yaşadı. Demek ki, geçen sezonki pres rahatsızlığı bu sene de baş ağrıtacak. Bir defa orta sahada Ceyhun ile Yusuf’un bir arada oynamaları eşyanın tabiatına aykırı. Bize göre acilen de çabuk ve iyi bir forvet transferine ihtiyaç var. 
     Kocaelispor ileriye dönük olumlu sinyaller verdi. Hikmet Karaman’la birlikte geçen sene oturan saha içi düzeni aynı şekilde devam ediyor. İlerleyen haftalarda daha da iyi oynayacaklar. 
     



 SPOR 






















</TEXT>
</DOC>
