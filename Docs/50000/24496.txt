<DOC>
<DOCNO> 24496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/soneko16.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Para göstergeleri programa uygun... 
</HEADLINE>
<TEXT>

     Merkez Bankası, net iç varlıklar NİV ve para tabanı kalemlerinin ortalamaları ile Net Uluslararası Rezervler kalemindeki değişimin program çerçevesinde gerçekleştiğini, belirlenen hedeflere ulaşıldığını bildirdi. 
     Banka'dan yapılan açıklamaya göre, 31 Mayıs tarihi itibarıyla, net iç varlıklar NİV kaleminin ortalaması 7 katrilyon 942 trilyon lira, Net Uluslararası Rezervler kalemindeki azalış 837 milyon dolar, para tabanı kaleminin ortalaması da 5 katrilyon 815 trilyon lira oldu. 
     IMF'ye verilen 3 Mayıs 2001 tarihli niyet mektubunda, Merkez Bankası bilançosu temel büyüklüklerinden olan NİV kaleminin Mayıs ayının son 5 iş günü ortalamasının ''9 katrilyon 750 trilyon liranın altında kalması'' ve Net Uluslararası Rezervler kaleminde, ''Nisan ayının sonu ile Mayıs ayının sonu'' arasındaki azalışın 1 milyar 500 milyon doların altında kalması performans kriteri olarak belirlenmişti. 
     Ayrıca Para tabanı kaleminin, Mayıs ayının son 5 işgünü ortalamasının, 5 katrilyon 900 trilyon liranın altında kalması gösterge niteliğinde üst limit olmuştu. 






</TEXT>
</DOC>
