<DOC>
<DOCNO> 47331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sondun13.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar biyoterörü şakaya vurdu... Unlu, pudralı mektuplar... 
</HEADLINE>
<TEXT>

     Şarbon mikroplu mektuplar, İtalya'da şaka konusu oldu. 
     Ülkenin birçok yerinde, sahte şarbon mikroplu mektup alarmı verilirken, mektupların içinden un, pudra veya tebeşir tozu çıktığı belirtildi. 
     Yetkililer, ''Gönderen yazılmadan yollanan, içinde beyaz toz olduğu görülen mektuplar şüpheli görülerek alarm veriliyor, ama sonunda bunun şaka olduğu ortaya çıkıyor'' dediler. 
     İtalya'da bugün, ABD'nin Roma Büyükelçiliği, Milano'daki İntesa BCİ grubu merkezi, Suudi Arabistan Havayolları bürosu dahil 20'ye yakın yerde, sözde şarbonlu mektup alarmı verildiği açıklandı. 
     La Repubblica, Corriere della Sera gibi önde gelen gazetelere de sahte mektuplar yollanırken, her seferinde mektupların kontrolden geçirilmek üzere laboratuvara yollandığı belirtildi. 
     Gazete yöneticileri, ''Artık gelen tüm mektuplar kontrolden geçiyor. Daha dikkatli davranıyoruz'' diye konuştular. 
     İçişleri Bakanı Claudio Scajola da gazetecilere, ''Ülkede hiçbir biyoterör saldırısına rastlanmadı. Bu konuda alarm yok. Sadece önlemler alındı'' dedi. 
     






</TEXT>
</DOC>
