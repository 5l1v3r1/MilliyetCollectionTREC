<DOC>
<DOCNO> 13542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/guncel/agun.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil Vadi’ye 100 bin hançer 
</HEADLINE>
<TEXT>

Arazi mafyasının Bursa’da 100 bine yakın parsel ürettiği saptanırken, kentteki SİT alanı da kaçak yapı işgaline uğradı 
     ESRA KURT İstanbul 

     Bursa Emniyet Müdürlüğü’nce sürdürülen Yeşil Vadi Operasyonu’ çerçevesinde yakalanan 33 kişi İstanbul DGM’ye gönderilirken, Bursa Bayındırlık İl Müdür Yardımcısı Temel Öztürk, bugüne kadar bu yöntemle kentte 100 bine yakın parsel üretildiğini iddia etti. 
     Bursa’daki arazilerle ilgili kararların, Hafik, Samandağ, Köyceğiz, Arpaçay’daki mahkemelerde verildiği de belirlendi. Kentin Doğal SİT’ alanının bile hileli hisseli parselasyon’ yöntemiyle, kaçak yapı işgaline uğradığı saptandı. 
     
Yasal boşluk      Şehirlerin planlı gelişimini sağlamak amacıyla 1985 yılında çıkarılan İmar Kanunu’nun 18. maddesinde istisnai’ bir durum yer almıştı. Cebri icra yolu ile satılanlar hariç, imar planı olmayan yerlerde her türlü yapılaşma amacıyla arsa ve parselleri hisselere ayıracak özel parselasyon planları, satış vaadi sözleşmeleri yasaklanmıştı. 
     
Rüşvetle mahkeme kararı      Ancak, mafya yasal boşluklardan yararlanmayı bildi. Sahte alacak davaları açıp rüşvet karşılığında usulsüz mahkeme kararları çıkarttı. Buna göre, emlakçı ya da arazi sahibinden alınan ucuz arsalar pazarlanıyor, sıra tapuya gelince danışıklı dövüş gereği, konu yargıya intikal ettiriliyordu. 
     Bursa Bayındırlık İl Müdür Yardımcısı Temel Öztürk, Yeşil Vadi Operasyonu’ ile Karamürsel Asliye Hukuk Mahkemesi’nin, bir günde alınan 19 kararla 19 ayrı tarım alanının parsellediğini öne sürdü. Öztürk, "Bu, yalnızca Karamürsel’deki karar. Oysa bu şekilde kentimizde yapılan arazi talanı yıllardır sürüyor" iddiasında bulundu. Öztürk, Bursa’daki tarım arazileri ile ilgili benzeri kararların Köyceğiz, Samandağ, Nurdağı, Sivaslı, Arpaçay, Kaynarca, Hafik ve Sincanlı’daki mahkemelerde alındığını belirtti. 
     Öztürk, Bursa’da 280 bin civarında olan binadan, 200 bininin kaçak yapıldığını, ancak daha sonra bu yapıların plan içine alındığını belirterek, "Hileli hisseli parsel yöntemiyle, en az 100 bine yakın parsel üretilmiştir" dedi. Öztürk, "Mafya trilyonları değil katrilyonları götürdü. Bursa’nın tarım alanları talan edildi. Bir günde karar veren h kimlerin, bunu babasının yararına yaptığına inanmıyorum" dedi. 
     
Hileci 20 sanık TUTUKLANDISEMRA PELEK İstanbul 
     Bursa'da avukatlar ve hakimlerden yardım alarak trilyonları bulan arazileri hileli parselasyon yöntemiyle ele geçirmekle suçlanan 33 kişiden 20'si İstanbul DGM'ce tutuklandı. 
     İstanbul DGM'nin talimatıyla Bursa Emniyet Müdürlüğü'nce yürütülen "Yeşil Vadi Operasyonu" kapsamında gözaltına alınan ve dün sabah Çevik Kuvvet'e ait otobüslerle İstanbul DGM'ye çıkartılan Mustafa Turalıoğlu, Baykal Kuveydar, Mansur Obut, Yaşar Nadi Mazlum, İsmail Akdağ, Şenol Erdal, İbrahim Kocatepe, Mevlüt Korkmaz, Sebahattin Çelebi, Özgen Evran, Ünal Yazgan, Yusuf Uğural, Mehmet Ulu, Haşmet Erdoğan, Zakir Erdoğan, Nizam Altay, İbrahim Demirtaş, Necmettin Balıkçı, Özkan Özkaya, Güven Yıldırım, Şerafettin Yılmaz, Tarkan Kösa, Mustafa Çetinkaya, Nihat Kazi, Naci Yazgan, Yusuf Kınalı, Hüseyin Ergin, İrfan Yördem, Ömer Yıldırım, Murat Yördem, Behzat Yıldırım, Nuri Çıkmış ve Oktay Koçal, soruşturmayı yürüten Cumhuriyet Savcıları Kaya Kabacaoğlu ve Ahmet Ayvaz tarafından sorgulandı. 
     Sanıklardan Kuveydar, Obut, Mazlum, Akdağ, Erdal, Kınalı, Ergin, Yıldırım, Yördem, Koçal, Kocatepe, Evran, Yazgan, Özkaya, Güven Yıldırım, Yılmaz, Kösa, Naci Yazgan, Behzat Yıldırım ve Çıkmış, çıkarıldıkları nöbetçi mahkemece tutuklanarak cezaevine gönderildi. 
     


 GÜNCEL 























</TEXT>
</DOC>
