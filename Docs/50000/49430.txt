<DOC>
<DOCNO> 49430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sonspo03.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor dört köşe... 
</HEADLINE>
<TEXT>

     Gaziantepspor Kulübü Basın Sözcüsü Kamil Gereçci, son 4 karşılaşmayı kazandıklarını belirterek, ''4'te 4 yapmakla kalmayıp, İstanbulspor'u yenerek, zirve yolunda önemli bir rakibimizi alt etmiş olduk'' dedi. 
     Kamil Gereçci, İstanbulspor'un bu sezon çok başarılı bir performans ortaya koyarak üst sıralara oynadığını gösterdiğini, aynı hedefe yöneldikleri için bu galibiyetin bir anlamda 6 puanlık olduğunu söyledi. 
     ''İstanbulspor üst sıraları hedefleyen önemli rakiplerimizden biriydi. Galibiyet serimiz sürüyor'' diyen Gereçci, şöyle devam etti 
     ''İstanbulspor karşısında galibiyet mücadelesi veren futbolcularımız, 89. dakikada da olsa amaca ulaştılar. Karşılaşmanın 90 dakika olduğunun bilincini ortaya koyan futbolcularımızı ve teknik 
     kadromuzu kutluyoruz. Gaziantepspor, gerçek gücünü ortaya koymaya ve layık olduğu zirveye ortak olmaya başladı. Bu galibiyet, Fenerbahçe karşılaşması öncesinde takıma moral oldu. Bu galibiyetin ardından taraftarlarımız, Fenerbahçe karşılaşmasına beklentiyle gelecek. Taraftar desteğini arkamıza alarak, son 4 karşılaşmasını kazanan Fenerbahçe'yi eli boş göndereceğimize inanıyorum. Üst sıralar için mücadele eden 2 takımın karşılaşması, çok zorlu geçecek.'' Gereçci, takımın kendisine güven duymaya başladığını, futbolcuların kendilerinden emin olarak sahaya çıktıklarını, bunun sonucunda da strese girmeden kazandıklarını, sözlerine ekledi. 
     






</TEXT>
</DOC>
