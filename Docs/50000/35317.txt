<DOC>
<DOCNO> 35317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/sontur07.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Genel Başkan adayı Dinçerler "Hükümetten çekilelim" 
</HEADLINE>
<TEXT>

     ANAP'ın bu hafta sonu yapılacak 7. Olağan Büyük Kongresi'nde genel başkanlığa aday olduğunu açıklayan Merkez Karar ve Yönetim Kurulu MKYK üyesi Vehbi Dinçerler, ANAP'ın ölmeyeceğini belirterek, ''Genel Başkan değişirse, ANAP çok iyi yaşayacak'' dedi. 
     Dinçerler, Genel Başkan seçilmesi halinde hükümetten çekileceklerini, ancak krize neden olmamak için DSP-MHP hükümetine destek vereceklerini söyledi. 
     Dinçerler, ANAP Genel Merkezi'nde düzenlediği basın toplantısında, Kongre'de yapacağı konuşma üzerinde durdu. ANAP Lideri Mesut Yılmaz'ın, 1993, 1996 ve 1998 yılındaki kongre konuşmalarından bölümler okuyan Dinçerler, Yılmaz'ın tüm kongrelerde vaatlerde bulunduğunu, ancak bunların hiçbirini gerçekleştiremediğini söyledi. 
     Yılmaz'ın yarınki kongrede de benzer vaatleri tekrarlayacağını savunan Dinçerler, ''ANAP'ın güven kaybetmesinde en önemli etken, verilen ama yerine getirilemeyen sözlerdir. Sayın Yılmaz, yarın ciddi bir savunmaya girmelidir'' diye konuştu. 
     Kongredeki konuşma metnini gazetecilere dağıtan Dinçerler, delegelere ''yerine getirilemeyen sözleri'' anlatacağını kaydetti. 
     Dinçerler, ''Çare, Yılmaz'ın gidip efsanenin geri dönmesidir'' sözünü tekrarlayarak, partinin tek başına iktidar olması gerektiğini, kendisinin seçilmesi halinde 6 ay içinde seçimli olağanüstü kongreye gideceğini, 1 dönemden fazla genel başkanlık yapmayacağını söyledi. Seçim tahmini konusunda, mutabakatın yüksek olmasının her zaman ''doğru ve hayırlıyı'' göstermediğini ileri süren Dinçerler, ''mutabakat geçerlidir, ancak gerçeği değiştirmez'' görüşünü savundu. 
     Dinçerler, bir gazetecinin, ''Siz de ANAP'ın ölüsünün bile barajı geçeceğine inanıyor musunuz '' sorusu üzerine, ''ANAP ölmeyecek, inşallah yaşayacak. ANAP'n ölüsü lafını bir ANAP'lı olarak ağzıma almayı kendime yediremiyorum. ANAP yaşayacaktır. Genel Başkan değişirse, çok iyi yaşacaktır'' dedi. 
     Dinçerler, politik yelpazenin sol, sağ ve merkezinde ''Özalvari partiler'' kurulmasının moda olduğunu belirterek, bu kişilerin öncelikle ANAP'a gelip, ANAP'ı yaşamasını daha sonra ''Özalvari parti kurmayı denemelerini'' de istedi. 
     
     






</TEXT>
</DOC>
