<DOC>
<DOCNO> 6562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/yazar/pulur.html </URL>
<DATE> 2001/02/11/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"İtina ile aslan terbiye edilir .." 
</HEADLINE>
<TEXT>

     İşte tahrik buna denir 
     Eğer okurlarımızdan, matematik mühendisi Burak Topçak o mektubu yollamasaydı, biz son Fenerbahçe - Galatasaray maçıyla ilgili hiçbir şey yazmayacaktık. 
     Ne yazacaktık ki 
     Ne yazsak "malumu ilan"dan başka ne olabilirdi ki 
     Çünkü, son yıllarda Fenerbahçe'nin, Galatasaray'ı yenmesi, başka bir deyimle, Galatasaray'ın Fenerbahçe'yi yenememesi olağan sayılır bir hal oldu, olağanüstü hal değil. 
     
     DÜŞÜNÜN geçen yıl Fatih Terim'in Galatasaray'ı Avrupa'da nice takıma kök söktürüp şampiyon olurken, Fenerbahçe'ye Johnson'un attığı tek golle yine yenilmişti. Bu öyle bir galibiyetti ki, koyu Galatasaraylı olan bizim Berber Zeki, çareyi, "Johnson" marka kolonyayı, dükkana sokmamakta bulduysa da, ısrarımız üzerine vazgeçti. 
     
     OKURUMUZ Burak Topçak son maçı televizyondan değil, tribünden, o coşkuyu yaşayarak seyretmiş, bizi kutladıktan sonra tahminini yapıyor 
     "Herhalde gazetedeki Galatasaraylı dostlarınızla özellikle Melih Aşık'la çok keyifli sohbetleriniz olacaktır." 
     Doğru, okurumuzun tahmini doğru, hiç olmaz mı 
     Böyle bir maçtan sonra, Galatasaraylı dostlarımızla, hele Melih Aşık'la sohbet pek keyifli oldu. 
     Yalnız şunu da söyleyeyim ki, Melih Aşık dışındaki, Galatasaraylı dostlarımız, böyle maçlardan sonra, tam siper, arazi olurlar, mesela Tunca Bengin, merak edip telefonda hal, hatır sormasaydık, başına bir iş geldiğinden endişe edecektik. 
     
     OYSA Melih Aşık'la muhabbetimiz hiç aksamaz, hemen her gün, beş - on dakika futbol, daha doğrusu Fenerbahçe - Galatasaray "geyiği" yaparız 
     O ne derse desin, bizim savunma taktiğimiz hiç değişmez... "Tamam " deriz, "Siz şampiyonsunuz, siz Avrupa takımısınız, belki bu yıl da şampiyon olursunuz... Lakin biz, sizi yeneriz " 
     Bu savunma, bütün Galatasaraylıların bamtelidir ama, Melih Aşık, aldırmaz, ya da öyle görünür Hele biz, onun deyimiyle "Tarihte bir gün"e başlayınca "Tarihi bırakalım abi bugüne bakalım " diye tartışmadan sıyrılır. 
     Geçen, perşembe günü de, öyle oldu. Muhabbetimizin üçüncü şahsı karikatürcü Beşiktaşlı Ercan Akyol, bermutat görevini yapıyor, bir o yana bir bu yana kılıcını sallıyordu tabii "Melih abisini" kollayarak... 
     Evet, keyifli bir muhabbetti, ama yaralı aslanı bir daha yaralamak bize pek yakışmazdı, o yüzden "Tarihte bir gün" örneklerini sıralamadık... 
     
     SIRALASAYDIK, bir İzmir deplasmanında alay edilen Fenerbahçe takımının, ertesi hafta, "Taka Naci"nin üçüncü dakikada attığı golle Galatasaray'ı nasıl yendiğini, bir arife günü "Puşkaş Ergun ve Lefter'in üç golüyle, bayramı Galatasaraylılara nasıl haram ettiğini, birinci devre Galatasaray'a 3 - 0 mağlup iken, ikinci devre başlar başlamaz Aykut'un bir, arkadan da Hasan'ın üç golüyle, maçtan 4 - 3 galip çıktığını anlatarak ve "Tarih yine tekerrür etti " diye lafımızı bağlayabilirdik. 
     Lakin olmadı, içimiz elvermedi, acısını içine attığı belli olan, ya da bizim öyle anladığımız, yaralı aslana dokunmak, Fenerbahçeliliğe yakışmazdı. 
     Zaten, Fenerbahçe tribününde açılan bir pankart bu tarihi maçın, veciz bir ifadesiydi 
     "İtina ile, aslan terbiye edilir." 
     
     





"Sonra yol olur" 


KİT'ler ve fonlar 


Sen bizi anlayamazsın 


Ortadoğu’da barış daha çok uzak ama... 


Yurttaş Nazım 


"Sir" oynadı, ama "nasıl " 


15 bin kitapçı iflasın eşiğinde 


Şanzelize bir örnek 


Türk "Kelekom" 


Çocukluğun öğrettikleri 


"İtina ile aslan terbiye edilir .." 


Nazım Yılı 


Acılı 10'uncu madde 


Bizim borsa daha ne kadar düşer 


Bırakın, "Şu CHP"yi 


"Hiç"in "Azab - ı Mukaddes"i Neyzen Tevfik 


</TEXT>
</DOC>
