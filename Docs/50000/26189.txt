<DOC>
<DOCNO> 26189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/spor/spo05.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SÜPER RAMAZAN 
</HEADLINE>
<TEXT>

Dünya Boks Şampiyonası’nda, Kazak rakibini perişan edip, teknik nakavtla yendi, altın madalyayı boynuna geçirdi 
     DÜNYA Boks Şampiyonası’nda altın madalya beklentimiz mutlu sonla noktalandı ve 57 kilo boksörümüz Ramazan Paliani, finalde Kazak rakibi Galip Jafarov’u yenerek Dünya şampiyonluğuna ulaştı. İki sıklette vize aldığımız final müsabakalarında Ağasi Ağagüloğlu’nun gümüş madalyada kalmasıyla asılan yüzümüz Paliani’nin muhteşem zaferiyle coşkulu bir sevince dönüştü. Paliani, Sinan Şamil Sam’dan sonra Dünya şampiyonluğuna ulaşan ikinci sporcumuz oldu. 
     KARİYERİNDE Dünya gençler şampiyonluğu bulunan Kazak rakibine karşı müsabakaya oldukça temkinli ve kontrollü başlayan boksörümüz ilk raundu 8 - 5 önde kapattı. İkinci raundda sol direklerle puan toplayan Ramazan Paliani, skoru 17 - 12 yaptı. Üçüncü raunda da fırtına gibi giren Ay-Yıldızlı boksörümüz, bir kez de saydırdığı rakibini oldukça zor durumda bıraktı ve skor 29 - 14’e çıkınca kurallar gereği karşılaşmayı RSCO teknik nakavt ile kazandı. 
     
KARİYERİ      TÜRKİYE’YE 1997’de gelen ve vatandaşlığa geçen Ramazan Paliani, kariyeri başarılarla dolu bir boksör. 1975 Gürcistan doğumlu olan Paliani, uluslararası ilk başarısını 1993 - 94’te BDT adına gençlerde Avrupa ve Dünya şampiyonluğuna ulaşarak gerçekleştirdi. 1996’da yine bu ülke adına büyüklerde ilk Avrupa şampiyonluğu kürsüsüne çıktı. 1998 ve 2000’de Türkiye adına 57 kiloda Avrupa şampiyonu olan Ramazan Paliani, 1999’da kazandığı Dünya üçüncülüğünden sonra hedefine ulaştı. 
     



 SPOR 























</TEXT>
</DOC>
