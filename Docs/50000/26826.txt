<DOC>
<DOCNO> 26826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sondun19.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Makedon ordusunu eğitmek istiyor 
</HEADLINE>
<TEXT>

     İngiltere, etnik Arnavut militanlarla savaşan Makedonya ordusuna eğitim ekibi göndermeyi teklif etti. 
     İngiltere Savunma Bakanlığı'ndan bir sözcü yaptığı açıklamada, Makedon ordusuna yardım etmek amacıyla eğitim ekibi gönderme teklifinde bulunduklarını kaydetti. 
     Batı Afrika ülkesi Sierra Leone'da, isyancılara karşı düzeni sağlamak için bu ülkede bulunan yüzlerce İngiliz askerinin hükümet güçlerine eğitim verdiğini hatırlatan Sözcü, önerinin daha önce gündemde olduğunu ancak Makedonyalıların şu ana kadar doğrudan yardım talebinde bulunmadığını söyledi. 
     Sözcü, İngiliz askerlerinin Arnavut militanlarla çatışmalara girmeyeceğini, ancak Makedonya'da daha geniş bir NATO operasyonuna katılabileceklerini belirtti. İngiliz birliklerinin Makedon ordusunu eğitmesi için kullanılması veya daha geniş NATO harekatında hizmet etmesi yönünde karar alınırsa, İngiliz birlikler büyük ihtimalle komşu Kosova'da bulunan 43 bin NATO birliğinin içinden gönderilecek. İngiltere'nin Kosova'da 3 bin 500, Bosna'da ise 2 bin askeri bulunuyor. İngiltere, Makedonya'ya NATO içinden daha fazla asker gönderilmesinin oldukça zor olduğunu, Kosova için de 43 bin askerin fazla olduğunu düşünüyor. 







</TEXT>
</DOC>
