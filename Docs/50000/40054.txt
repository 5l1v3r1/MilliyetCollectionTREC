<DOC>
<DOCNO> 40054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/guncel/gun04.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğumun babası kim 
</HEADLINE>
<TEXT>

Adli Tıp Enstitüsü'nün en çok karşılaştığı bu soru daha çok Rusya'da görevli çapkın Türk erkekleri ve birlikte olduğu kadınlardan geliyor 
     GEN DEDEKTİFLERİ - 2 
Hazırlayan ÖNAY YILMAZ 

     DNA üzerinden babalık tespiti incelemesi yapan İstanbul Üniversitesi Adli Tıp Enstitüsü'nde talep patlaması yaşanıyor. En büyük talep ise Rusya'da görevli olarak bulunan Türk erkekleri ve beraber olduğu kadınlardan geliyor. Enstitüde, "Çocuğumun babası kim " sorusuna cevap aranıyor. 
     Rusya'da ilişkiye girdiği kadının dünyaya getirdiği çocuğun kime ait olduğu konusunda şüpheye düşen çapkın Türk erkekleri, soluğu enstitüde alıyor. Enstitü yetkilileri, talebin, bazen erkeğin, Türkiye'deki eşinden de geldiğini belirttiler. Enstitüde, bebeğin ve erkeğin kan örnekleri alınarak, babalık iddiasının doğruluğu araştırılıyor. 
     
     Depremzedeler istiyor 
     Son yıllarda bu testi yaptırmak isteyenler arasında, önemli miras davalarına adı karışanlar, ünlülerle birlikte olup babalık davası açan kadınlar ve 1999 depreminden sonra kaybettikleri yakınlarının tespitini isteyen depremzedeler başta geliyor. 
     
     Özel laboratuvarlar 
     ABD'li gen araştırma laboratuarı İdentigene'nin Türkiye İrtibat Bürosu da "Çocuğun babası kim " sorusuna cevap arıyor. Büroyu açan Orhan Arkan, başvuruda bulunanların ağız içinden alınan doku örneklerinin Houston'daki laboratuara göndererek dokuz gün içinde sonucu aldıklarını söyledi. Arkan, özel bir kuruluş oldukları için, test sonuçlarının Türk mahkemelerinde delil olarak kabul edilmediğini, bu nedenle amaçlarının sadece şüpheli kişilerin meraklarını gidermek olduğunu belirtti. 
     
167 yıllık tarihi sırrı DNA çözdü      Almanya tarihçilerinin yıllardır çözemediği bir sırrı, Münih Üniversitesi Adli Tıp Enstitüsü Müdürü W. Eisenmenger, DNA incelemesiyle aydınlattı. 1800'lü yıllarda Kaspar Hausen adlı gencin, dönemin en etkin isimlerinden biri olan Grandük Karl von Baden'in oğlu olduğu ileri sürülmüştü. Hausen 1833'de bıçaklanarak öldürüldü. Kıyafetleri ve kanlı iç çamaşırları bir müzede sergilendi. Eisenmenger, mitokondrial DNA incelemesiyle sorunun çözüleceğine karar verdi. Grandük'ün eşinin soyundan bugün yaşayan iki kadından kan örneği aldı. Örnekler, Hausen'in müzedeki kıyafetlerindeki kan örnekleriyle karşılaştırıldı. Mitokondrial DNA bilgisi, anneden çocuğa geçtiği için, kan örneği alınan kadınlarla, Hausen'in kan bilgisi uyuşmalıydı. Ancak, uyuşmadığı görüldü. Böylece olay çözüldü, Hausen'ın Baden Prensi olmadığı anlaşıldı. 
     
DNA'dan yüz analizi      DNA profili çıkarmak kadar iddialı bir yöntem de elde edilen hücrelere uygulanan kromozom analizi. Suç yerinde bulunan hücreler asil bir Romalı profili ya da derin oluklu bir çenenin saptanması, suçlunun yakalanmasını sağlayabiliyor. Sanatçılar da tıbbi detektiflerle birlikte çalışarak yıllar öncesine ait bir insanın yüzünü yeniden yaratabiliyor. 
     
Emrah, babalığı kabul etmişti      DNA testiyle babalığı tescil edilen ünlüler arasında sanatçı Emrah da yer alıyor. Ebru Çolak isimli kadın, oğlu Tayfun'un babasının Emrah olduğunu iddia etmişti. Ancak Emrah bunu reddetmişti. İddiasında direten Ebru Çolak, sonunda mahkemeye başvurarak babalık davası açtı. Açılan dava dokuz yıl sürdü. Ancak DNA testinden sonra Tayfun'un babasının yüzde 99.9 Emrah olduğu ortaya çıktı. Sonunda Emrah gönlü pek razı olmasa da Tayfun'un kendi çocuğu olduğunu kabul etti. 
     
Sorulara cevap veren cesetler      Tennessee Üniversitesi Antropolojik Araştırmalar Kurumu'nda cesetler de sorgulanabiliyor. Cesetler, ölümün hangi koşullarda, nasıl ve ne zaman gerçekleştirildiğini anlatıyor. Cesedin yakınına yerleştirilen küçük bir aygıt içinde 32 çeşit ceset gazını koklayan burunlar bulunuyor. Bu kutu laboratuvara getirilip içindeki kokulu gazlar bir şişeye, oradan da bir gaz kramotografi cihazına naklediliyor. Her kokulu gazın ölümden kaç saat sonra oluştuğu bilindiğinden varlığı belirlenen gazlardan ölüm anı doğru olarak saptanabiliyor. 
     
Katilin beyni daha az çalışıyor      Yapılan araştırmalarda bir katil ile normal bir insanın pozitron emisyon tomografisiyle taranan beyinlerinin farklı olduğu ortaya çıktı. Katilin beyninin prefrontal korteks bölümünde, normal insanın beynine oranla daha az etkinlik görüldüğü saptandı. 
     



 GÜNCEL 

















</TEXT>
</DOC>
