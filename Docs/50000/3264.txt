<DOC>
<DOCNO> 3264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/son/sontur19.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Sudan çıkmış balık gibiler" 
</HEADLINE>
<TEXT>

     FP Genel Başkanı Recai Kutan, Genelkurmay eski Genel Sekreteri Erol Özkasnak ve Yargıtay eski Başsavcısı Vural Savaş'ı eleştirerek, "Birileri devletin gücünü arkasına alıyor, keyfine göre her türlü eylemde, beyanda bulunuyor. Bir bakıyorsunuz devletten ayrılıp emekli olunca sudan çıkmış balığa dönüyor" dedi. 
     Partisinin İstanbul Genişletilmiş İl Divan Toplantısı'na katılan Kutan, herkese ateş püskürdü. Kutan, "Brifingçi Paşa Erol Özkasnak, pervasız bir şekilde dedi ki 'Evet bu bir postmodern darbedir' Biz dört seneden beri 'evet bu bir darbedir' diyorduk, yetkili makamlar, 'hayır bu darbe değil diye' bas bas bağırıyordu" diye konuştu. 
     Bu gelişmelerle birlikte bir itirafın ortaya çıktığını ifade eden Kutan, şunları söyledi 
     "Emekli general, 'Eğer bu postmodern darbe olmasaydı, 18 Nisan seçimleri böyle mi olurdu' diyor. Yani, 'biz milli iradenin önünü kestik. Milli irade gidip oyunu Fazilet Partisi'ne veya o veya bu partiye verecekti ve onlar belki de yüzde 30, yüzde 40'la iktidar olacaktı diyor'. Bu da bir itiraftır. Bu itirafların her ikisi de anayasal suçtur. Demokratik ülkelerde bu tip itiraflar için ne yapılması gerekiyorsa Türkiye'de de bu yapılmalıdır." 
     Savaş'ın daha önce kendileri için sarf ettiği sözleri hatırlatan Kutan, "Sudan çıkmış balığa dönenlerden bir tanesi de Vural Savaş" derken, sözlerini şöyle sürdürdü 
     "Bu ülkeyi aşkla sevdayla seven insanlara kan içen vampirler, metastas yapmış urlar diyebiliyordu. Şimdi televizyona çıkmış, Sayın Cumhurbaşkanı'na bir sürü tacizlerde bulunuyor. Adama sormazlar mı arkadaş sende öyle seçilmiştin Sen seçildiğin zaman da birinci sırada değildin Ben cumhuriyeti savunmak için gücümün yettiğince mücadeleler yaptım. O zaman bizde soruyoruz Sayın Başsavcı sizin cumhuriyetten anladığınız ne Cumhuriyet adını koymakla illa cumhuriyet olmuyor ki Ortaya çıkmışsınız bir sürü boş iddialarda bulunuyorsunuz. Yakın bir zamanda Anayasa Mahkemesi, şeriat özlemcilerinin eline geçecekmiş. Bu en azından kendi meslektaşlarınıza bir iftiradır. Oraya seçilecek olanlar elbette ölçülüyor, biçiliyor, o işe layık insanlar. Falanca başkan yardımcısı olmuşmuş, o takdir sizin elinizde değil ki." 
     Devlet Bakanı Şükrü Sina Gürel'e de evlilik dışı ilişkisi yüzünden tepki gösteren Kutan, "Bir kere, yapılan iş gayrimeşrudur. Türk yasalarına göre suçtur. Adını söylemek istemiyorum, bu işin ceza yasalarımızda adı var. Şikayete bağlı bir cezalandırma. Arkadaş sen sıradan biri değilsin, sen bu devletin bir bakanısın, en başta yasalara uymaya zorunlusun. Yapacağın ilk iş istifa etmektir. Bazı basın mensupları adeta alkışladılar. Bunlar Türkiye'deki ahlaki erozyonun en kesif örneklerinden birisidir" dedi. 
     Enerji Bakanı Cumhur Ersümer'in de istifasını isteyen Kutan, "Böyle iddialar bize söylense utancımızdan sokağa çıkamayız" diye konuştu. 



</TEXT>
</DOC>
