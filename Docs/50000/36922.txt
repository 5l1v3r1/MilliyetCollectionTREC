<DOC>
<DOCNO> 36922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sontur20.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzedeler isyanlarını Ankara'ya taşıyor 
</HEADLINE>
<TEXT>

     Avcılar, Adapazarı, İzmit, Düzce, Gölcük, Karamürsel ve Yalova depremzede derneklerinden bir grup, yaşanan sorunlara çözüm bulunması amacıyla Başkent'te geldi. 
     Depremin ardından 2 yıl geçmesine rağmen sorunlarının giderilmediğini ileri süren depremzedeler, Güvenpark'ta ''Ankara sesimizi duy'', ''Depremi unutma, unutturma'', ''Evimi, işimi, aşımı geri ver'' şeklinde slogan attılar. Alkışlı protestoda bulunan depremzedelerin sorunlarını dile getiren ''Ya hesap ver, ya terk et'', ''2 yıl geçti hiçbir şey yapılmadı'', ''Nerede bu devlet artık yeter'' yazılı dövizleri taşıdıkları görüldü. 
     Depremzede derneklerince oluşturulan Depremzede Dernekleri Koordinasyonu adına Düzce Depremzedeler Derneği Başkanı Ayşegül Şenol, burada bir basın açıklaması yaptı. 
     Şenol, 17 Ağustos ve 12 Kasım depremleri sonrasına bölgede yaşanan sorunları aktararak, en önemli sorunlarının konut sorunu olduğunu söyledi. ''17 Ağustos depreminin üzerinden koskoca iki yıl geçti hayatımızda hiçbir şey değişmedi. Artık yeter'' diye konuşan Şenol, sorunlarına bir an önce çözüm bulunmasını istedi. Şenol, yetkililerden şu isteklerde bulundu 
     ''Toplanan iç ve dış yardımlar toplamı ile ek vergi ve bedelli askerlikten gelen yardımlar toplamının bilgisi açıklansın. 
     Geciktirilmeden tüm sorumlular yargılanmalıdır. Geçici barınma yardımları uzatılsın, elektrik, su paraları asgari yaşam standartlarında alınmasın. 
     Hasar tespitleri yeni afet riskleri dikkate alınarak bilimsel yöntemlerle yeniden yapılsın. 
     Hak sahipliğinde müracaata ilişkin öngörülen süreler uzatılsın. Evini yapana yardım kredisi olarak verilen 6 milyar liralık tutar artırılmalı, isteyenlere kalıcı konuta geçme hakkı verilmelidir. 
     Kalıcı konutların sosyal altyapı alanları acilen bitirilmelidir. Hızlı inşaat yapımından gelen eksiklikler ve onarımlar tamamlanmalı. 
     Hasarlı binalarda kamusal denetim sağlanmalıdır. Mevcut binaların durumu yapı güvenliği anlamında yeniden gözden geçirilmeli. Yeni yapı denetimi yasasında kamusal denetim mutlaka yer almalıdır. 
     Ne ölüsünü ve ne dirisini bulamadığımız yaklaşık 2 bin kaybımızın bulunabilmesi için bölgedeki kimsesiz mezarlıkları açılarak resen DNA testleri yapılmalı. Eğitim ve sağlıkta bina, uzman ve yardımcı personel ile araç gereç açığı giderilmeli. Depremde sakat kalanlara ücretsiz sağlık hizmeti sağlanmalı. Vergi, prim, harç geçmiş borçları silinmeli üç yıl muafiyet sağlanmalı, esnafın yatırımcının çiftçinin kredi faizleri aşağıya çekilmeli, yeni destekleme kredileri sağlanmalı. İşsizlik önlenmeli, kamu çalışanları bölgeye gelmesi özendirilmelidir. Deprem sonrası çok sayıda insan ciddi psikolojik sorunlar yaşamaktadır. Bunun önlenmesi için yaşam koşullarının iyileştirilmesi gereklidir.'' 
     Bu arada, depremde iki gün göçük altında kalan Nurten Üçtepe basın açıklaması yapılırken fenalaşması üzerine Ankara Numune Hastanesi'ne kaldırıldı. 







</TEXT>
</DOC>
