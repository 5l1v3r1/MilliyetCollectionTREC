<DOC>
<DOCNO> 17625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/yazar/elekdag.html </URL>
<DATE> 2001/04/23/ </DATE>
<TIME>  </TIME>
<AUTHOR> Şükrü ELEKDAĞ  </AUTHOR>
<HEADLINE>
Çıkış yolu 
</HEADLINE>
<TEXT>

     Türkiye bir var olma mücadelesi veriyor. Hükümet şaşkın. Yarattığı krizin üstünden iki ay geçmesine rağmen ülkenin karşılaştığı ekonomik iflasın üstesinden nasıl geleceğini hala bilemiyor. 
     Krizden çıkışın, IMF, Dünya Bankası ve Batılı ülkelerden gelmesi beklenen 12 milyar dolarlık dış kaynağa bağlı olduğu kanısı ülkede yaygın. Esasında, dış kaynak belli olmadığından, hükümet, makro ekonomik dengeleri belirlemiş bir ekonomik istikrar programı dahi açıklayamadı ve bir "ekonomi yönetimi ilkeler bildirgesi" ile yetindi. 
     Ecevit hükümeti, halkın kendisine tanıdığı güveni tamamen yitirmiş durumda. Ülkede sosyal patlamaya ilişkin belirtiler görülüyor. Sokağa dökülen halk ve esnaf, "hükümet istifa" diye haykırıyor ve kötü durumdan Ecevit'i sorumlu tutuyor. 
     Bu hükümetin, eskisinden daha katı yeni bir istikrar programını uygulayabilme şansı yok. Ancak, hükümetin istifası da derde deva değil. Zira, bu Meclis'ten yeni bir hükümetin çıkması beklenemeyeceği gibi, Türkiye erken seçim lüksüne de sahip değil. 
     İşte bu durum, uluslararası finans kuruluşlarını olduğu kadar Batılı ülkeleri de Türkiye'ye kaynak temini konusunda ihtiyatlı olmaya sevk ediyor. Derviş bu kaynağın akışını sağlamak için mart sonunda Washington'a gitti, ABD Hazine Bakanı, IMF ve Dünya Bankası yetkilileriyle görüştü. Kendisine, "önce ekonomide yapısal yenilenmeye ilişkin 15 yasayı geçirin, sonra kaynak aktarımını konuşalım" dediler. 
     Bunun üzerine Derviş, Ankara'ya "15 Nisan'a kadar 15 yasanın Meclis'ten geçirilmesi" önerisinde bulundu. Ecevit ve koalisyon bu öneriye tepki gösterince, dünya finans çevrelerinde koalisyon hükümetinin Derviş'e desteğinin tam olmadığı kuşkuları uyandı. 
     Şimdi bu yasalar gecikmeyle de olsa Meclis'ten geçirilmeye çalışılıyor. Ecevit, ABD Başkanı George W. Bush'a telefon ederek "durum acil, yardım bir an önce gelsin" diye ricada bulunurken, hükümet "bize güven olmaz" dercesine, desteklediğini ilan ettiği program ilkelerini delmeye başladı. Çiftçi ve esnaf borçlarına faiz indirimi yaparak yeni görev zararları yarattı. Bağımsız bir Merkez Bankası kurulmasını öngören yasa tasarısından, "hiçbir makam ve merciin Merkez Bankası'na talimat veremeyeceği" hükmünü çıkarttı. Arkadan da, Standart Poors, Türkiye'nin kredi notunu - B 'ye düşürerek Türkiye'nin borçlarını ödeyebilme yeteneğine güven duyulamayacağını dünyaya ilan ediverdi. 
     Geçen haftaki yazımızda da belirttik. Hükümetin şu anda yapması gereken siyasi itibarını kazanmaktır. Bu da, geniş bir kabine revizyonu çerçevesinde, siyaset - ekonomi ilişkisini koparacak önlemleri almak suretiyle gerçekleştirilebilir. Yani, ekonomi, ticaret, maliye ve özelleştirmeden sorumlu tüm bakanlar Meclis dışından üstün yetenekli kişiler arasından seçilmeli ve başlarına Derviş başbakan yardımcısı sıfatıyla getirilerek, hükümet yarı teknokrat bir yapıya kavuşturulmalıdır. 
     Yoksa... Gidiş umutsuz .. Bizden söylemesi. 
     
     





İlber Ortaylı... 


Gülen çocuklar, kaçırılan paralar 


Normalini özlemişiz 


O'Neill ve bizdeki yangın 


Çıkış yolu 


Silah oyunu tutmadı 


Ayıptır ayıp 


1 milyon çocuk 


Biz bu filmi görmüş müydük 


25 milyon TL bir çocuğun bir yılını kurtarıyor 


"Bizim gidecek başka ülkemiz yok" 


</TEXT>
</DOC>
