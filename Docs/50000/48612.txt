<DOC>
<DOCNO> 48612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sonspo04.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç Fenerbahçeliler yüz güldürüyor... 
</HEADLINE>
<TEXT>

     Fenerbahçe'nin altyapısından yetişen oyuncuların sayıca ağırlıkta olduğu kadrolarıyla mücadele veren İzmirspor ve UMPAŞ Uşakspor takımları, gruplarında aldıkları başarılı sonuçlarla dikkati çekiyor. 
     İkinci Futbol Ligi A Kategorisi'nde geride kalan 11 maçta 23 puan toplayarak 2. sıraya yerleşen İzmirspor'un kadrosunda Fenerbahçe'nin altyapısından yetişen 6 oyuncu bulunuyor. Fatih, Durmuş, İlkay, Efe, Rahmi, Semih ve 1 yıl süreyle sarı-lacivertli kulüpte oynadıktan sonra geri dönen Tufan ile ''Fenerbahçe patentli'' oyuncuların sayısı 7'yi buluyor. Özellikle son 2 yılda Fenerbahçe ile kurduğu yakın ilişki ile dikkati çeken İzmirspor, yıldız adayı oyuncularını bu kulübe gönderirken, sarı-kanaryaların altyapısındaki yetenekleri kadrosuna dahil ederek, akılcı bir transfer politikası izliyor. 
     Kulüp Genel Kaptanı Mustafa Akyıldız, Semih dışındaki oyuncuları bonservisleriyle kadrolarına aldıklarını belirterek, İstanbul'dan gelen genç oyuncularla, diğer futbolcuların çok iyi uyum sağladığını, son derece ahenkli bir ekip olduklarını dile getiriyor. 
     İkinci Futbol Ligi B Kategorisi 2. Grup'ta yer alan UMPAŞ Uşakspor ise Fenerbahçe'nin altyapısından aldığı 9 oyuncu ile adeta ''Fenerbahçe PAF takımı'' görüntüsü veriyor. 
     Daha önce Fenerbahçe'nin altyapısında görev alan Timuçin Çuğ'un çalıştırdığı UMPAŞ Uşakspor, 3. Lig'den yeni çıkan bir ekip olmasına karşın beklenenin çok üstünde bir performans sergiliyor. 
     ''Aşigolar'' 10 maçta topladıkları 19 puanla, aynı puana sahip lider Karşıyaka'nın ardından averajla 2. sırada yer alıyor. 
     UMPAŞ Uşakspor'da kaleci Atilla ile, Orhan, Özgür, Ufuk, Bayram, Çetin, Emre, Erdem ve Soner, Fenerbahçe'nin altyapısından gelen oyuncular. Teknik direktör Çuğ, yöneticilerin sezon başında ''ilk sezonda kümede kalalım yeter'' şeklinde hedef belirlemesi üzerine bu gençleri takıma getirdiğini belirterek, şunları söyledi 
     ''Tanıdığım genç oyuncularla iyi bir iskelet oluşturduk. Şimdiye kadar beklenin üzerinde başarılı olduk ama lig bitmeden bir şey söylemek doğru olmaz. Takımım daha yüzde 60 kapasiteyle oynuyor.'' 
     






</TEXT>
</DOC>
