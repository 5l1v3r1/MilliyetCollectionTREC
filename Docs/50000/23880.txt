<DOC>
<DOCNO> 23880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/soneko09.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Buğdayda kriz aşıldı ama çiftçi memnun değil... 
</HEADLINE>
<TEXT>

     Erzurum Ziraat Odası Başkanı Neşet Aydemir, hububat destekleme alım fiyatlarının beklenenin altında çıktığını ifade ederek, ''Bu fiyatlarla çiftçiyi iyice mağdur ettiler'' dedi. 
     Aydemir, yaptığı açıklamada, çiftçinin çok sıkıntılı bir dönemden geçtiğini ve ayakta kalma mücadelesi verdiğini ifade ederek, destekleme alım fiyatlarının en az 180 bin lira olması yönünde beklentilerinin bulunduğunu söyledi. 
     Hükümetin uyguladığı ekonomik politikayı eleştiren Aydemir, çiftçinin yok sayıldığını ileri sürerek, şunları söyledi 
     ''Çiftçiyi yok sayıyorlar. Açıklanan destekleme alım fiyatları hububat üretiminin maliyetini bile karşılamayacak düzeyde. Girdi fiyatlarının yüksekliği bizleri mağdur etmektedir. Bu fiyatlar emeğimizin karşılığı değildir.'' 
     Konya Karatay Ziraat Odası Başkanı Lütfi Topbaş, yaptığı açıklamada, hububat taban fiyatının en az 225 bin lira olmasını beklediklerini, ancak bunun gerçekleşmediğini bildirdi. 
     Girdi fiyatlarının yüzde 300'ler seviyesinde artış gösterdiğini belirten Topbaş, ''Hububatın maliyeti 160 bin lira civarındadır. 164 bin lira taban fiyat çiftçi memnun etmeyecektir. Ancak, ağustos sonu ve eylül ayında 183 bin liralık fiyat verilmesi hiç yoktan iyidir. Ürününü eylül ayında teslim edecek olan çiftçiler, daha iyi fiyat alacaktır'' dedi. 
     Selçuklu Ziraat Odası Başkanı Faruk Çöklü ise açıklanan fiyatların kendilerini ''memnun etmediğini'' kaydetti. 
     Taban fiyatın beklentilerinin altında gerçekleştiğini vurgulayan Çöklü, şunları söyledi 
     ''Tarım Bakanlığı'nın daha önce açıkladığı fiyatları benimsemiştik. Bakanlar Kurulu'nun belirlediği taban fiyatlar başlangıç için düşük seviyede. Ancak, ürününü geç teslim edecek çiftçiler için daha iyi.. Hükümet, taban fiyatla çiftçi kesimini sevindirmemiş, aksine üzmüştür.'' 
     Meram Ziraat Odası Başkanı Mustafa Hepokur da, hükümetin, açıkladığı taban fiyatla çitfçi kesimini bir kez daha mağdur ettiğini kaydetti. 
     Taban fiyatın 185 bin liradan az olmaması konusunda daha önce Tarım Bakanı ile uzlaşma sağladıklarını açıklayan Hepokur, ''Maalesef açıklanan taban fiyat, çifti kesimini mağdur edecektir. Bu fiyatları hoş karşılamamız, memnun olmamız mümkün değildir'' dedi. 
     Girdi fiyatlarının gerçekleşen enflasyonun çok üstünde artış gösterdiğini anlatan Hepokur, şu değerlendirmede bulundu 
     ''Çifti bu yıl kuraklıktan ciddi ölçüde etkilenmiş ve zarar görmüştür. Hükümet, bu konuları da dikkate almalıydı. Taban fiyatın kademeli olarak artacak olması birşey değiştirmez. Çünkü, enflasyon da artacaktır. Hükümet, hububat eken çiftçi kesiminin taleplerini dikkate almamış, ekonomik sıkıntılarını çözmemiştir.'' 
     
     







</TEXT>
</DOC>
