<DOC>
<DOCNO> 26942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/guncel/gun08.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Müdüre yurtdışı yasağı 
</HEADLINE>
<TEXT>

ÇAPRAZ ATEŞ 
     ESRA KURT 

     BOTAŞ Genel Müdürü Gökhan Yardım, "Mavi Akım" soruşturması kapsamında, Ankara 1 No’lu DGM Yedek Hakimliği’nce hakkında getirilen "yurtdışına çıkış yasağı" kararına itiraz etti. Ancak itirazı reddedilen Yardım hakkındaki yasak tartışma konusu oldu. "Devletin genel müdürü hiç kaçar mı" dendi. Soruşturmanın geldiği safhanın, yasak kararına yol açmayacağı ileri sürüldü. İşte görüşler... 
     
     Ziya Aktaş Eski Bakan 
Türkiye’nin çıkarına ters      Devletin genel müdürü, sorumluluk taşıyan insandır. Genel Müdürün, bunun bilincinde olduğuna inanıyorum. Böylesi bir yasaklamanın kişiyi hırpaladığı kadar, Türkiye’nin yurtdışındaki imajı açısından da olumsuz olduğu görüşündeyim ve üzgünüm. Bu arkadaşımız, Yunanistan’a gidip, Türkiye ile bu ülke arasında bir doğalgaz anlaşması yapacaktı. Başbakan’ın bile onayı olduğu halde gidemedi. Türkiye’nin çıkarıyla örtüşmez. 
     
     Nusret Demiral Emekli Başsavcı 
İtibarımız sözkonusu      Genel Müdürün görevinin devamını engellemeyecek şekilde, mümkün mertebe çok hassas davranmalı. Yurtdışındaki görevlerini aksatmadan soruşturmanın sürdürülmesi lazım. Alelade bir kişi olsa, o zaman yurtdışına çıkış yasağı konmasında sakınca yok. Ama bu görevli kişi, görevi başına gidiyorsa, dikkat etmek lazım. Kanun zaten, "verilebilir’ ifadesini kullanıyor. Kesin hüküm yok. Esneklik zaten var. İtiraz hakkı olmasına rağmen, devletin itibarını düşünmek lazım. 
     
     Yücel Sayman İstanbul Barosu Başkanı 
Kanıt gerekmiyor      Yurtdışına çıkış yasağı getirilebilir. Böyle bir kararın alınmasına bir engel yok. Yurdışına çıkış yasağı için, suçu işlemiş olmasının kanıtlanması gerekmiyor. Eğer bir soruşturma çerçevesinde ciddi kuşkular oluşmuşsa, yasal olarak böyle bir karar alınabilir. Buna bir engel yok. Ancak ahlaki mi, değil mi, onu bilemem. 
     
     Cevdet Saral Eski Emniyet Müdürü 
Karar normal      Pasaport Kanunu’nda kimlerin yurtdışına çıkamayacağı bellidir. Devlet güvenliği aleyhinde olanlara, vergi borcu olanlara ya da yürümekte olan bir davada, mahkemenin verdiği karar doğrultusunda çıkamayabilir. BOTAŞ Genel Müdürü’yle ilgili bu kararın verilmesi normaldir. Davaya ilişkin ciddi emareler varsa, yurtdışına çıkışı sakıncalı bulunabilir. 
     



 GÜNCEL 















</TEXT>
</DOC>
