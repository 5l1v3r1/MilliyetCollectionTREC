<DOC>
<DOCNO> 5964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sontur09.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
FP kongresinin iptal istemi reddedildi 
</HEADLINE>
<TEXT>

     FP’nin 14 Mayıs 2000 tarihindeki 1. Olağan Kongresi’nden önce yapılan parti tüzük değişikliğinin Siyasi Partiler Kanunu’na aykırı olduğu iddiasıyla, kongrenin iptali istemiyle açılan 2 ayrı dava reddedildi. 
     Büyük Kongre Diyarbakır Delegesi Abdülhadi Akaydın’ın kongrenin iptali istemiyle açtığı davaya Ankara 15. Asliye Hukuk Mahkemesi’nde devam edildi. 
     Akaydın’ın avukatı Murat Kaldırım ile davalı FP Genel Başkanlığı’nın avukatı Yaşar Gürkan’ın katıldığı karar duruşmasında, taraflar davaya ilişkin son iddialarını dile getirdiler. Yargıç Mustafa Kıcalıoğlu, davanın reddedildiğini, gerekçeli kararın ise daha sonra açıklanacağını bildirdi. 
     Büyük Kongre Niğde Delegesi Faruk Akdoğan’ın açtığı dava da 2. Asliye Hukuk Mahkemesi’nde karara bağlandı. Akdoğan’ın avukatının davanın kabulü yönünde görüş belirtmesinin ardından, FP avukatı Gürkan ise reddini istedi. Yargıç Yılmaz İrek, davanın reddine karar verildiğini açıkladı. 
     




</TEXT>
</DOC>
