<DOC>
<DOCNO> 48810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sonspo12.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan ''PSV Eindhoven'ı Ali Sami Yen'de boğacağız'' 
</HEADLINE>
<TEXT>

     Galatasaray'ın milli futbolcusu Ümit Karan, SS Lazio maçını bitiş düdüğüyle unuttuklarını ve gelecek hafta yapacakları PSV Eindhoven karşılaşmasını düşünmeye başladıklarını ifade ederek, ''PSV Eindhoven'ı Ali Sami Yen Stadı'nda taraftarımızla birlikte boğacağız'' dedi. 
     Karan, ''www.umitkaran.org'' isimli kendi internet sitesinde yaptığı açıklamada, Avrupa Şampiyonlar Ligi'nde Hollanda ekibiyle adeta bir final maçı yapacaklarını kaydederek, ''Kazanan taraf yoluna devam edecek. Kaybeden ise belki Avrupa kupalarına bile veda edecek. 
     Veda eden taraf biz olmayacağız. Galatasaray, taraftarlarının da desteğiyle Ali Sami Yen Stadı'nda rakibini boğacaktır. Bundan hiç kimsenin kuşkusu olmasın'' dedi. 
     Galatasaray'ın, büyük maçların ve finallerin takımı olduğunu vurgulayan Ümit Karan, sözlerini şöyle sürdürdü 
     ''Bu final maçında sahadan galip ayrılan tarafın kesinlikle biz olacağını düşünüyorum. Buna yürekten inanıyorum. Lazio maçında ortaya koyduğumuz futbolda bu inancımın en büyük kanıtı. Ayrıca rakiplerimizin karşısına, bir Avrupa kupası kazanmış, Süper Kupa sahibi bir takım olarak çıkmanın büyük bir avantaj olduğunu düşünüyorum.'' Ümit Karan, SS Lazio karşısında oynadıkları başarılı futbolla, tüm futbolseverlerin yüzünü güldürürken, aldıkları şanssız sonuçla da onları üzdüklerini söyledi. 
     Avrupa Şampiyonlar Ligi'nin gerçekten çok büyük bir organizasyon olduğunu ifade eden Karan, şöyle konuştu 
     ''Burada mücadele eden takımların kaliteleri ve güçleri ortada. 
     İtalya'da, SS Lazio karşısında, devler ligine yakışan bir futbol oynayan, Türk takımı vardı sahada. Koştuk, mücadele ettik, pozisyona girdik, futbol adına olumlu ne gerekiyorsa yaptık ama maalesef bir türlü aradığımız golü bulamadık. Rakibimiz ise tüm maç boyunca yaptığı tek atakta, uzaktan çektiği bir şutla golü buldu ve bizi mağlup etmeyi başardı. Karşılaşmayı izleyenler gördü. Maçın hakkı kesinlikle bu sonuç değildi. Sahadan en azından 1 puanla ayrılmalıydık ama olmadı. 
     Maçın son düdüğü çaldı ve Lazio maçı bizim için geride kaldı. Şimdi önümüze bakmalıyız.'' Ümit Karan, ligde ise bu hafta kendilerini çok önemli bir maç beklediğini anlatarak, ''Bizim cephemizde hedef aynı, Trabzonspor'u yenmek ve 3 puan alarak liderliğimizi sürdürmek. Bu hedefimizi de başarmamamız için hiç bir neden yok'' dedi. 
     






</TEXT>
</DOC>
