<DOC>
<DOCNO> 11284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/spor/spo01.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜNCH GİDİYOR 
</HEADLINE>
<TEXT>

Beş aydır para alamadığını söyledi, buna rağmen Scala ile Daum’a verilen paralara şaşırdığını belirtti. Alman futbolcu, "Beşiktaş’ı bırakıyorum" dedi 
     Yeter artık’ 
     BEŞİKTAŞ’IN Alman futbolcusu Münch, sezon sonunda Siyah - Beyazlı kulüpten ayrılacağını söyledi. Köln’de yayınlanan Express Gazetesi’nin sorularını yanıtlayan Münch, "Beş aydır para alamıyorum. Buna karşın ayrılan Scala’ya paraları hep ödendi. Tazminatı için de söz veriliyor. Ve Daum da alındı. Yeter artık" diye konuştu. 
     
     Finans sorunu var’ 
     DAUM’UN kokain olayının takım içinde de spekülasyonlara yol açtığını vurgulayan Münch, "Bırakıp bırakmadığı futbolcular arasında da tartışılıyor. Aslında iyi bir antrenör ve uyumlu bir insan. Çalışmalardaki disiplini ön planda. Bizim asıl sıkıntımız parasal konularda. Kulübün finans sorunu var. Bu çözümlenemiyor" dedi. 
     
     Scala’ya ödendi’ 
     MÜNCH, kendilerine beş aydır ödeme yapılmamasına karşın Scala’ya milyonlarca dolar ödendiğini de ileri sürerken, "Para olmadığı halde Roland Koch ve Eike İmmel yeni sezonda işbaşı yapacak. Diğer futbolcular da benim gibi. İki yıllık sözleşmem olmasına karşın sezon sonunda takımdan ayrılabilirim" ifadelerini kullandı. 
     
     SCALA rest çekti 
     BİLAL MEŞE 

     BEŞİKTAŞ Kulübü Yönetim Kurulu, görevine son verilen Teknik Direktör Nevio Scala ile dün bir kez daha görüştü, ancak yine anlaşma sağlanamadı. Yöneticiler Yıldırım Demirören ve İbrahim Altınsay ile kulübe gelen ve yaklaşık 1.5 saat süren bir görüşme yapan Scala, "Beşiktaş’tan zorla gönderildim. Ayrılmak istemiyordum. 2 milyon dolarlık tazminatımı isterim. Aksi takdirde kozlarımızı UEFA’da paylaşırız" dedi. 
     İTALYAN hoca, yöneticilerin "Sadece sezon sonuna kadar olan alacaklarını verebiliriz" demeleri üzerine toplantıyı sinirli bir şekilde terk etti. Yönetici Yıldırım Demirören, "Uzlaşmak için her türlü yolu denedik ancak anlaşamadık. Artık Scala ile yollarımız ayrıldı. Konu hukuki yollardan çözülecek" dedi. Bu arada Başkan Bigili, Ankara’da Daum’a izin verilmesi için İçişleri Bakanlığı ile görüşme yaptı. 
     
     Bierhoff’tan ret 
     ALMAN Milli Takımı’nın ve Milan’ın ünlü golcüsü Bierhoff, Beşiktaş’ın yeni hocası Daum’un "Beşiktaş’a gel" çağrısına olumsuz yanıt verdi. 32 yaşındaki golcü futbolcu geçen hafta Galatasaray ile oynadıkları maç öncesi Daum ile biraraya geldiğini Alman televizyon kanalı DSF’ye de doğrularken, "Kendisi çok iyi bir antrenör ama benim Beşiktaş’a gelme şansım yok" diye konuştu. 
     
     Nouma’nın ayıbı 
     BEŞİKTAŞ’IN uslanmaz futbolcusu Pascal Nouma dün ayıplarına bir yenisini daha ekledi. Fransız golcü, antrenman öncesi gazetecilerin önünde duvara tuvaletini yaptı. Nouma’nın bu hareketi idmana çıkan arkadaşları ve basın mensupları tarafından hayretle izlendi. 
     
     Kulaklarını tıka Daum’ 
     KARTAL YİĞİT 

     BEŞİKTAŞ Başkanı Serdar Bilgili, yönetim kurulu toplantısında Christoph Daum’u yöneticilerle tek tek tanıştırdı, başarılı olacaklarını söyledi. Bilgili, Daum’a da destek vererek, "Hakkında olumsuz yayınlar yapılıyor. Bunlara kulaklarını tıka" ifadelerini kullandı. Daum transfer çalışmalarına G.Saray maçından sonra başlayacağını söyledi. 
     ALMAN hoca ise yöneticilere "Şu an transferi düşünmüyorum. Bu huzursuz ortamdan takımı çıkarmak istiyorum. Beşiktaş’ta göreve başladığımı duyan bir çok futbolcu gelmek için sürekli bana telefon açıyor. Trabzon ve Galatasaray maçları futbolcuları tanımamı sağlayacak" dedi. Daum bu sabah Almanya’ya giderek, B.Münih - Arsenal maçında yorum yapacak. 
     
     Futbolculara öfke 
     BEŞİKTAŞ Teknik Direktörü Daum, dünkü idmanda futbolcuların ikili mücadelerde başarısız olmasına sinirlendi. Daum, başarısız olan futbolculara Türkçe olarak, "Günaydın, günaydın" diye bağırdı. Antrenmanın sonlarına doğru Daum sinirli bir şekilde çalışmayı bıraktı. 
     


 SPOR 






















</TEXT>
</DOC>
