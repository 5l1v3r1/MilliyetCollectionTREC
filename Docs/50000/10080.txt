<DOC>
<DOCNO> 10080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/yazar/sazak.html </URL>
<DATE> 2001/03/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Derviş'in fikri 
</HEADLINE>
<TEXT>

     Kamera ordusuyla gezen Kemal Bey'in Türkiye'ye niye geldiği bu gidişle çabuk unutulacak. 
     "Derviş'in fikri"yle ilgilenen yok. 
     Dünya Bankası'ndan transfer bakanımız, saygın bir iktisatçıdan çok Prestij Müzik'ten kaseti çıkmış pop kahramanı gibi "televole"cilerin çekim alanına girmeye başladı. Böyle giderse yeni ekonomik programla ilgili ilk söyleşiyi Deniz Akkaya'ya vermesi, Hülya Avşar'ın şovuna çıktıktan sonra Ebru Şallı ile açılışlara katılması sürpriz olmayacak. 
     Şaka bir yana, Derviş'in yakın çevresi de bu ilgiden rahatsız ve yeni bakanın "mankenleri işinden etme" gibi bir düşünce taşımadığını belirtiyorlar. Magazin dünyasının kendi uğraşına dönmesi için Washington yolculuğu vesile olacak. 
     Kemal Derviş, TBMM'de yemin etmeden önce ABD'ye giderek Dünya Bankası'ndaki görevinden istifa edecek. 
     Derviş, Amerikan vatandaşı değil. İslamcı muhalefetin "yemin töreni" sırasında "Merve'nin rövanşı"nı alma çabaları da tutmaz. 
     Zaten artık, Derviş'in kişiliğinden çok, "icraat"ını tartışmak gerekiyor. Ortada çöken bir ekonomik program ve Kurban Bayramı sonrası piyasalar açıldığında "dalgalı kur" depreminin "artçı şok"larını bekleyen finans dünyası var. Temizel'in gidişi de zordaki bankaların geleceği açısından "sinyal" oldu. 
     Zekeriya Temizel'in istifasının ardında, IMF ve Dünya Bankası'nın çürük bankaların "sistem"den tasfiyesine dönük isteminin de rol oynadığı, Başbakan'ın Kemal Derviş'i daha "üst konum"da yetkilendirmekle bu yolu açtığı öne sürülüyor. 
     Derviş'in gelişine MHP'nin soğuk baktığı kesin. ANAP ise ekonomi yönetiminde geçen dönem "sorumluluk" almanın bedelini yolsuzlukların odağında seçim kaybederek ödedi. Bu defa fatura DSP'ye ve Ecevit'e kesilecek. 
     Bülent Bey bu açıdan son şansını kullanıyor. 
     Mayıs ayında DSP kurultayı yapılacak. 
     Ecevit'in Hüsamettin Özkan'lı resmi sararıp solmuştu. Artık karede "yıpranmamış" bir yüz var. Fotoğrafa Kemal Derviş de girdi. DSP'deki güç dengelerine bakıldığında Rahşan Hanım da rahatlamış olmalı. Temizel de harcandı 
     Derviş'in dün İstanbul'da buluştuğu kişiler arasında Dışişleri Bakanı da yer alıyordu. İsmail Cem'le "yakın mesaisi" ABD'den AB'ye uzanan yörüngede Derviş'e siyasette de yeni ufuklar açabilir. 
     Bakmayın içerideki "televoleci"lere, dış dünya "Ecevit'in Özal'ı"nı başka gözle izliyor 
     
     





Osmanlı ekonomisi 


'Derviş'in arkasındayız' 


Rahşan Hanım’a 


İktisadi öncelikler ve siyasi sorular 


Kim, kime benzeyecek... 


Tavuk olmazsa, horoz keselim 


Derviş'in fikri 


Problem yok 


Sesini duyamadığım protesto 


Medyaya büyük görev düşüyor 


Bayram günü 


</TEXT>
</DOC>
