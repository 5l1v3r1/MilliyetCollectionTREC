<DOC>
<DOCNO> 23160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/soneko02.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uğur Bayar "Telekom ve THY'nin özelleştirilmesinde sorun yaşanmaz" 
</HEADLINE>
<TEXT>

     Özelleştirme İdaresi Başkanı Uğur Bayar, Türk Telekom ve Türk Havayolları özelleştirmelerinin zaman alabileceğini, ancak güçlük yaşanmayacağını belirtti. 
     Bayar, ABD dönüşünde uğradığı Londra'da London School of Economics'de bir konuşma yaptı. Öğrencilere özelleştirmenin ilkeleri hakkında görüşlerini anlatan Bayar, bir soru üzerine Türk Telekom ve THY'ye yabancı yatırımcıların ilgi göstermelerinin kaçınılmaz olduğunu belirterek, ''Türkiye, bölgesinde telekomünikasyon üssü olabilecek konumda. Türkiye'nin bunları yapabilmesi için ciddi yatırımlara ihtiyacı var. Bu sermaye ise Türkiye'de yok'' dedi. 
     Yabancı sermaye konusunun Türkiye'de yanlış algılandığını söyleyen Bayar, Türkiye'nin kendi yatırımcılarının bile daha iyi şartlar bulduğunda başka ülkelerde yatırım yaptıklarını kaydetti. Yabancı sermayeyi ürkütmemek gerektiğini vurgulayan Bayar, ''Türkiye sağlıklı ekonomik büyümeyi sağlayabilirse dünyanın onu global tablonun dışında bırakması imkansız olur'' diye konuştu. Türk Telekom'un özelleştirmesinin bu yıl imkansız olduğunu da kaydeden Bayar, ''Zaten sürecin kendisi, şartnamenin yazılması ve ihalenin açılması ile belli bir süre alıyor'' dedi. 
     Bayar, bir soru üzerine de yapılan özelleştirmeyle ilgili gerekli hazırlıkların sürdürüldüğünü hatırlatarak, ''Ancak hep söylüyoruz, Türkiye'nin öncelikle yatırım yapılabilir bir ülke manzarası arzedebilmesi lazım'' dedi. 
     İrlanda'nın yabancı sermaye çekebilmek için sistemde yaptığı kolaylıklara dikkat çeken bayar, Türkiye'nin de yabancı sermayeyi çekebilmek için sistemde gerekli kolaylıkları sağlaması gerektiğini anlattı. 
     Bayar, Türkiye'nin gereken reformları yapmak konusunda kararlı bir gidiş içinde olduğuna da dikkat çekti. Programın başarısının sadece Telekom'a bağlanmasının yanlış olacağını belirten Bayar, ''Bu sadece bir niyet gösgergesidir. Devlet, 'ben artık buraları elden çıkarıyorum' diyor. Ancak herkes olayı paraya indirgedi. Şu kadar para gelir, bu kadar gelir tartışması yapılıyor. Oysa aslolan Türkiye'nin bilişim teknolojisindeki atılımını devlet sektörü mantığıyla mı özel sektör mantığıyla mı yapacağıdır. Asıl kararı verilecek olan budur'' dedi. 







</TEXT>
</DOC>
