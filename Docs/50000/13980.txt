<DOC>
<DOCNO> 13980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/son/sontur12.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "Dolduruşa gelmeyin, bu krizi aşarız" 
</HEADLINE>
<TEXT>

     Türkiye'nin 9. Cumhurbaşkanı Süleyman Demirel, Türkiye'nin yaşanan ekonomik krizi aşacak güçte olduğunu belirterek, ''Türkiye bu krizi aşar. Paniğe, dolduruşa, tahrike gelmeye gerek yoktur'' dedi. 
     Demirel, Başbakan Bülent Ecevit ile yaptığı yaklaşık yarım saat süren görüşmenin ardından Başbakanlık Merkez Binası'ndan ayrılırken Ecevit ile birlikte gazetecilerin sorularını yanıtladı. 
     Demirel, bir soru üzerine yaşanan ekonomik kriz ve krizle ilgili değerlendirmelerin görüşmede gündeme gelmediğini ifade ederken, ''Krizden çıkış konusunda neler söyleyeceksiniz '' sorusuna, ''Saat 12.00'de burada toplantı var. O işlerle meşgul hükümet var, ilgililer var, herkes var'' yanıtını verdi. 
     ''Türkiye bu krizi hak etmedi şeklinde bir beyanatınız oldu mu '' sorusunu, ''Oldu'' diye yanıtlayan Demirel, Türkiye'nin neden böyle bir krizle karşı karşıya kaldığı ve kriz olmaması için neler yapılması gerektiğine ilişkin soruya da şu yanıtı verdi 
     ''Hiç bir şey söylemem. Hangi şekilde yorumlarsanız öyle yorumlayın. Yalnız Türkiye bu krizi aşar ve Türkiye'nin ekonomik gücü bu krizi aşacak güçtedir. Paniğe gerek yoktur, dolduruşa gelmeye gerek yoktur, tahrike gelmeye gerek yoktur. Bunların hiçbirisi Türkiye'nin menfaatine olmaz ve açıklıkla ifade edeyim ki Türkiye'yi bugünlerden daha kötü günlere kendimiz götürmemeliyiz. Yani bu kriz sosyal boyut kazanmamalıdır.'' 
     
     



</TEXT>
</DOC>
