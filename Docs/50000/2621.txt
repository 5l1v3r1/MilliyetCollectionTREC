<DOC>
<DOCNO> 2621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/soneko10.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı sermayede karamsarlık artıyor 
</HEADLINE>
<TEXT>

     Geçen yıl sonunda yaşanan ve finans piyasalarını olumsuz etkileyen kriz, yabancı sermaye kuruluşlarında karamsarlığa yolaçtı. 
     Yabancı Sermaye Derneği YASED tarafından hazırlanan "Barometre" ve "Aralık 2000" sonuçlarını içeren rapor düzenlenen bir toplantı ile kamuoyuna açıklandı. 
     YASED Başkanı Faruk Yöneyman'ın açıkladığı sonuçlara göre, ekonomik büyümenin hızlanacağını düşünenlerin oranı 2000 yılı ocak ayında yüzde 79 iken, yıl sonunda yüzde 13'e indi. 
     68 YASED üyesi kuruluşun görüşlerine başvurularak hazırlanan rapora göre 2000 yılı ocak ayı başında ekonomik ortamın daha iyiye gideceğini düşünenlerin oranı yüzde 80'ken yılsonunda bu oran yüzde 20'ye düştü. Ekonomik ortamın daha kötüye gideceğini düşünenlerin oranı da yüzde 42'ye çıktı. 
     Ekonomik istikrar konusunda da yabancı sermayenin görüşü karamsar bir tablo çizdi. Rapora göre istikrarın gelecek altı ayda daha iyi güçleneceğini düşünenlerin oranı haziran ayında yüzde 82'ye kadar ulaşırken bu oran yıl sonunda yüzde 35'e, daha kötüye gideceğini söyleyenlerin oranı ise yüzde 1'den yüzde 37'ye kadar çıktı. Rapora göre, enflasyon hızının yavaşlayacağını bekleyenlerin oranı yüzde 86'dan yüzde 37'ye geriledi. 
     Enflasyon hızının artacağına inananların oranı haziran ayında yüzde 0 iken yıl sonunda yüzde 28'e çıktı. YASED Başkanı Faruk Yöneyman, Türkiye'nin aralık ayında "hayli çalkantılı" bir süreçten geçtiğini, bunun da verilere yansıdığını kaydeden Yöneyman, tablonun "kötü" olmasının nedenini buna bağladı. 2000 yılı boyunca doğrudan yabancı yatırımcının 3 milyar 67 milyon dolarlık yatırım izni aldığını ve bu rakamın ilk on ayda 1.3 milyar dolarlık yatırıma dönüştüğünü bildiren Yöneyman, "Türkiye, 1 milyar dolarlık kritik noktayı aşmış bulunuyor. 2001 yılı içinde de yabancı yatırımlar 1.5 milyar doları aşacaktır" dedi. 
     Yabancı sermaye konusunda mecliste yasalaşmayı bekleyen iki tasarı bulunduğunu hatırlatan Yöneyman, bu tasarıların yasalaşması ile birlikte Türkiye'ye yabancı sermaye akışında ve girişinde artış sağlanacağını kaydetti. Yabancı sermayenin "bekle gör" denemine girdiğini belirten ve son Barometrenin kriz döneminde yapıldığını özellikle vurgulayan Yöneyman, "Kriz olmuş ve bitmiştir. Artık kriz tellalığını kimsenin yapmasını istemiyoruz. Türkiye çok kriz atlatmıştır" dedi. 



</TEXT>
</DOC>
