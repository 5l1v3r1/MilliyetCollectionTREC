<DOC>
<DOCNO> 46497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sondun13.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudiler, Tony Blair ile görüşmeyi reddedince İngilizler şaşırdı... 
</HEADLINE>
<TEXT>

     İngiltere Başbakanı Tony Blair'in Umman'dan başlayarak Mısır'da devam eden Ortadoğu gezisi sırasında ziyaret etmek istediği Suudi Arabistan'ın bu talebi geri çevirmesi, İngiliz basınında değişik yorumlara yol açtı. 
     The Guardian gazetesinde, ''Blair'in Suudi Arabistan tarafından terslenerek geri çevrilmesinin, Körfez'de oluşan hassasiyetin bir göstergesi olduğu'' yorumu yapıldı. 
     The Daily Telegraph gazetesi ise, Blair'in Afganistan harekatına Ortadoğu'da destek arama çerçevesinde yaptığı gezinin, Suudi Arabistan'ın bu tacrıyla büyük yara aldığını yazdı. 
     Bunda Arap ülkeleri hükümetlerinin İngiltere ve ABD'nin destekçisi görünerek kendi kamuoyularını kızdırma korkularının etkili olduğunu savunan gazete, Blair'in Riyad'ı bizzat ziyaret ederek, harekatın başından beri sınırlı kalan desteği artırma arayışı içinde olduğunu bildirdi. 
     Gazete, Blair'in, Suudi Arabistan'ın üslerini kullandırmayı reddetmesi, Usame Bin Ladin'e ait mal varlığını dondurmaktan kaçınması ve El Kaide ile ilgili istihbaratı paylaşmaktan kaçınması gibi konuların bu görüşmenin gündemini oluşturmasını istediğini kaydetti. 
     The Independent gazetesi de, ''Suudiler tercihlerini tedbirli davranmaktan yana koydular'' başlıklı haber-yorumunda, Blair ile birlikte bölgede bulunan yakın danışmanlarının, Suudi Arabistan'ın Blair'i reddetmesinin söz konusu olmadığını ve gezinin sadece zamanlama açısından iptal edildiğini savundukları belirtildi. 
     The Times gazetesi ise konuyla ilgili haberinde, Başbakan Blair'in ''destek toplama'' gezisinin, dün Suudi Arabistan tarafından reddedilmesiyle büyük bir darbe aldığını ve Afganistan'a yönelik harekatla ilgili koalisyonun Ortadoğu'daki propoganda savaşını kaybettiğini kabul etmenin kaçınılmaz hale geldiğini savundu. 
     






</TEXT>
</DOC>
