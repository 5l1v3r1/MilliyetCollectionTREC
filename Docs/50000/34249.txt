<DOC>
<DOCNO> 34249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/spor/ygok.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Köyün Delisi 
</HEADLINE>
<TEXT>

SERİ İLANLAR 
Pazartesi - Çarşamba 09.30 - 10.00 Radyo D’de, Cuma’ları ise Milliyet’teyiz Başka şubemiz yoktur . İmza Köyün Delisi 
     BİLGİN GÖKBERK 

     Beşiktaş’taki Fransızlar 
     Beşiktaş Basketbol Takımı yabancı oyuncu hakkını basketbola Fransızlar ile doldurdu demiştim. Atlamışım, yöneticileri de Fransızmış, haberimiz yokmuş. Muratcan Eley 350 - 400 bin dolar civarında bir paraya Ülker’e verildi. İlki 21 yaşında. Türk basketbolunun en çok istikbal vaat eden ve önü en açık yıldızı. İkincisi de geçen senenin ribaund kralı, ligin MVP’si. 
     Alt yapıya hesapta önem veren Ahmet Kandemir ve Fransız yöneticilerinin ilk icraatı, en değerli genç oyuncularını elden çıkarmak. Durun bitmedi. Ülker zaten o parayı Muratcan’a vermeye hazır. Yanına hediye koyun deniyor. Beşiktaş Bud Eley’i de bedava veriyor. Hani para basketbola dönse içimiz yanmayacak. Futbolun kapısında sıra sıra adamlar bekliyor. 33’lük Shorunmu, Ronaldo vs. Hani derler ya, evde gül gibi karını aç bırak, evine 3 - 5 milyon çorba parası bırakma. Gece el alemin kadınına şampanya açtır, havyar yedir. O hesap. 
     Dipnot Meraklısına, Muratcan, Ülker ile senelik 150 milyara anlaştı. 
     
     Sahada haciz 
     Jardel’i niye bu kadar ısrarla satmak istiyor Galatasarasay diye merak ediyordum. Sonunda anladım. Jardel’in altı milyor dolarını Uzan vermişti. 16 milyon dolarlık Jardel’in tam golü atarken, iki haciz memurunun gelip mesela kafasını ve sağ ayağını haczetmeye niyetlendiğini düşünün. Bırakın kaçan golü, sene ortasında Jardel de yedimendeki Cansun’un eşyalarının yanına konacaktı belki de 
     
     Nasuh Mahruki ve Fikret Ünlü 
     BAKAN şanslı adam. Biz de mi, 65 milyon insan Nasuh Mahruki’nin peşine takılıp dağlara çıksak. Bakan gibi kuzu kulakları yiyip, kar suları içsek. Ecevit’in peşinde şehirde kalırsak, yakında birbirlerimizin kulaklarını yemeye, anamızdan emdiğimiz burnumuzdan geri gelen sütü içmeye başlayacağız. 
     
     Tehlike nerede 
     NASUH Mahruki ve Fikret Ünlü, Ağrı’ya tırmanıyorlarmış. Aman sevgili Ünlü dikkat Tehlike önünde değil, yanında. 
     
     KS Vllaznia veya Arnavut vızıltısı 
     Maçı nasıl seyrettiniz bilmiyorum. Eski futbolcusu, antrenörü, uzmanı muzmanı, müteahhiti, sanayicisi, amigodan bozma yazarı veya otobüsçüsü, geniş yazar yelpazesinde ilgi alanları da farklı. 
     Kimi prese, kimi kanatlara, kimi koridorlara, boş alanlara veya orta sahaya, şuna buna takıntılı. Ya beni doğarken ters çekmişler, ya da Floransa’daki Güzel Sanatlar Akademisi bozmuş. Ben başka şeylere bakarım. Bazen stadın dışına kaçarım. Duygularımı değil, hissettiklerimi yazarım. Önce umutlandım. Sonra üzüldüm, sıkıldım ve sonunda daraldım, bunaldım. Koridorlar küçülmüş, orta saha ufalmış, biraz pres, bir tutam yardımlaşma, iki çay kaşığı kanat, göğüs, but kalmış tabii. Yani yine futbol takımı onlar. En azından beyzbolcu olmamışlar. 
     Yine vurguluyalım, iyi bir Dünya takımıyken, iyi bir Türk takımı olmuşlar. Ama marka bitmiş. 1975’ten beri dolaştığım yurtdışında Papa - Ağca, 1980 ihtilali, zelzele ve Apo ile dört defa manşete çıkan Türkiye’yi beşinci kez manşete çıkaran Galatasaray markası yok edilmiş. Hem de Cenova’daki G8’ler tarafından değil, İstanbul’daki G.S’liler tarafından. Gerçi ihracata hala devam ediyor Galatasaray markası. Milan, İnter, Mallorca, Parma, Rumen Milli Takımı... Ama iç piyasaya veremiyorlar. Karşılıksız çekler, senetler... Tutulmayan sözler... Belki de haklılar. Evet Uluslararası sanatçısı, bilim adamı, madamı, politikacısı, yazarı, çizeri, çizmeyeni vs. olmayan, hadi peki bir elin, belki bir de bir ayağın parmaklarının toplamı kadar olan bir ülkenin uluslararası markası olmak. Türk’ün Türk’e ettiğini diye başlayan sözü bilirsiniz. Kopenhag’dan sonra olanları bir aklınıza getirin. En sonunda Cansun’a Uzan’an Cem’lere kadar geldiler. Ah Popescu ah. Kopenhag’da son penaltıyı keşke kaçırsaydın. Attın iyi b.. yedin. 
     
     Uzun eşek 
     HAMASİ buluşmalara bayılıyoruz. Papandreau ile Cem rakı içtiler. Çiller - Yılmaz tokalaştı. Sezer-Ecevit el sıkıştı. Şimdi de Cansun-Yıldırım öpüştü. Çocukken uzun eşek oynardık. Oynarken de şarkı söylerdik. Üstten verir samanı, alttan çıkar dumanı. Ya da üsttekiler gözleri boyarlar, ilk maçta alttan ince ince koyarlar veya oyarlar. 
     
     Yediemin 
     Başkanları, yönetimleri buluşturmak, öpüştürmek kolay. İşte bir Fatih Altaylı yetti de arttı bile. Peki medyadaki uzantılarını, amigoları, kışkırtıcıları, yangına benzin dökenleri nasıl susturacağız. İş, Nokia veya Motorola’ya düşüyor galiba. Borçlarını tahsil etmek için keşke icra memurlarını canlı yayına yollasalar. Konuşmacıları konuşurken haczedip, yediemine koysalar. Belki diğer kanallar için de caydırıcı olur. 
     
     Bir fotoğraf 
     HERKES Süleyman Demirel’in aile fotoğrafına takılmış gidiyor. Başka bir fotoğraf, herkesin dikkatinden kaçtı. Erol Aksoy, Cem Uzan, Faruk Süren Göcek’teydiler. Yakında Milan veya Inter ortaya çıkıp, "Göcek bizim, satın aldık" derlerse şaşmayın. Üstelik, belki de ilave ederler "Kaç para vereceğimizi de FIFA belirleyecek". 
     



 SPOR 




















</TEXT>
</DOC>
