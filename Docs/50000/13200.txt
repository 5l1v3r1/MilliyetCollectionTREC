<DOC>
<DOCNO> 13200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/ekonomi/eko05.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa’ya da program sunulacak 
</HEADLINE>
<TEXT>

Her yıl nisan ayında kamu açıkları ve toplam kamu borçları konusunda AB’ye rapor verilecek 
     HARUN GÜREK Ankara 

     Ekonomiden sorumlu Devlet Bakanı Kemal Derviş’in eşgüdümünde sürdürülen ve nisan ayının ikinci yarısında açıklanması planlanan istikrar programının yanı sıra bir başka program, Avrupa Birliği’ne AB tam üyelik için hazırlanıyor. 
     "Katılım Öncesi Ekonomik Program" KEP adını taşıyan program ile Türkiye yılda iki kez AB’ye hesap verecek. Böylece ekonomi iki yönlü bir disiplin altına girecek. Hükümet tarafından geçen hafta tamamlanarak AB’ye sunulan Ulusal Program’da enflasyonla mücadelenin vazgeçilmez bir hedef olduğu vurgulanarak, çerçevesi üzerinde IMF’yle anlaşmaya varılan programın hazırlıklarına değinildi. 
     
     Mali izleme programı 
     Programın başta kamu disiplininin sağlanmasına yönelik önlemler ve yapısal reformlar olmak üzere, uygulanacak politikalar sonucu pazar ekonomisinin daha sağlıklı bir yapıya kavuşturulacağı vurgulandı. 
     Programda, tam üye adayı 13 ülkenin AB girişinin koşullarının belirlendiği Kopenhag Kriterleri’ne uyum sağlamak için, Türkiye’nin, Katılım Öncesi Mali İzleme Programı’nın iki ayağından biri olan KEP’in hazırlanmakta olduğu bildirildi. AB’ye üye olmak için gerekli ekonomik reformları ve kurumların AB standartlarına ulaştırılmasını öngören KEP, ekonomik programla örtüşecek. 
     AB’nin ekonomik ve parasal birlik kriterlerini belirleyen Maastricht Kriterleri toplam kamu açıklarının milli gelirin gayri safi milli hasıla yüzde 3’ünü, iç ve dış borçlar tahil toplam borçların yüzde 60’ının üzerinde olmamasını öngörüyor. Türkiye her yıl nisan ayında kamu açıkları ve toplam kamu borçları konusunda AB’ye rapor verecek. 
     
     


 EKONOMİ 





















</TEXT>
</DOC>
