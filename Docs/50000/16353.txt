<DOC>
<DOCNO> 16353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/guncel/gun25.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle ceza görülmedi 
</HEADLINE>
<TEXT>

Genç, takviye kuvvet vermeyen daire başkanlarına kızınca, tüm karargaha "cumartesi mesaisi" yaptırdı 
     ANKARA Milliyet 

     Emniyet Genel Müdürü Turan Genç, Kızılay mitingine takviye kuvvet için personel vermeyen daire başkanlıklarına kızarak, tüm karargaha "cumartesi mesaisi" yaptırdı. 
     Ankara Emniyet Müdürlüğü, olaylı esnaf eyleminden sonra dünkü Kızılay mitinginde görev yapması için Emniyet Genel Müdürlüğü'nden takviye personel istedi. Daha önce de yapılan bu uygulama için genel müdürlük bünyesindeki Asayiş Daire Başkanlığı, genel müdürlük karargahındaki tüm birimlere "acil" yazı yazarak, oluşturulacak takviye kuvvete personel istedi. 
     Ancak, konunun acil olmasına karşın bazı birimler, kendi personelinin cumartesi günü iç hizmet görevi yapacağını, takviye kuvvete personel veremeyeceğini bildirdi. Bu durum, Genç'e de iletildi. 
     Takviye kuvvete personel vermeyen daire başkanlıklarına kızan Genç, tüm karargahtaki personelin cumartesi günü eylem boyunca mesai yapması yönünde talimat verdi. Genç'in talimatıyla harekete geçen Personel Dairesi, tüm personelin cumartesi günü sabah 08.00'de görev başında bulunmasını istedi. Talimat üzerine, dün tüm genel müdürlük personeli, normal iş gününde olduğu gibi 08.00'de görevinin başında oldu. 
     İçişleri Bakanı Sadettin Tantan'ın esnafla toplantısına katılan Genç, Kızılay mitinginin olaysız geçtiğini öğrendikten sonra, saat 14.30'da, bu kez tüm personel için "çıkış yapılabileceği" emrini verdi. 
     


 GÜNCEL 

































</TEXT>
</DOC>
