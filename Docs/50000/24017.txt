<DOC>
<DOCNO> 24017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/yasam/ayas.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Toprak Ana’ya Hagi çalımı 
</HEADLINE>
<TEXT>

Hakem Ersoy'a hakaretten davalık Hagi’ye bir darbe daha indi.. Ayşe Toprak, kiracısı Hagi’yi icraya verdi.. 
     NEZİH GÜROL, CENNET NAR İstanbul 

     Türk adaleti, "Karpatlar’ın Maradonası" ünvanıyla dünyaca ünlü Romen futbolcu George Hagi'nin yakasına yapıştı. 
     Ali Sami Yen Stadı'nda 10 Mart'ta oynanan Galatasaray - Gençlerbirliği karşılaşmasının orta hakemi Erol Ersoy'a hakaret ettiği gerekçesiyle bir yıla kadar hapis cezası istemiyle hakkında dava açılan Hagi'nin başı, ev kirasını ödememesi nedeniyle de derde girdi. 
     Şişli Cumhuriyet Savcısı Turgay Evsen'in hazırladığı iddianamede, sözkonusu karşılaşmada kırmızı kart gören Hagi'nin, orta hakem Ersoy'a hakaret ettiği, tükürdüğü ve ayağına bastığı belirtildi. Şişli Cumhuriyet Savcısı Evsen, Hagi'nin 'müessir fiil' ve 'hakaret' suçlarından bir yıla kadar hapisle cezalandırılmasını talep etti. 
     
     Geçen hafta adliyedeydi 
     Adliyeye geçen hafta Avukatı Fatih Volkan'la gelen Hagi ise, Ersoy'un şahsına hakarette bulunmadığını belirterek, ifadesinde şunları söylemişti 
     "Kırmızı kart görmüştüm. Sporun heyecanı içerisinde kendisini tenkit ettim. Puanımızı çaldığı gerekçesiyle iyi Türkçe bilmediğim için hırsız kelimesini kullandım. Hiçbir hakaret kastım yoktu. Kendisine değil yere tükürdüm. Olaylar maç içerisinde oldu ve ikimiz de cezamızı çektik. Ben de, kötü yönetimi nedeniyle hakem de altışar maç ceza aldık." 
     
     30 bin doları ödememiş 
     Hagi'ye bir dava da, işadamı Halis Toprak'ın eski eşi Ayşe Toprak açtı. 
     Ayşe Toprak'ın talebi üzerine, evinin 30 bin dolar tutarındaki kira borcunu ödemediği gerekçesiyle, Hagi hakkında icra takibi başlatıldı. 
     İstanbul 7. İcra Müdürlüğü'ne başvuran Toprak, Yeşilköy İstanbul Caddesi Toprak Sitesi'ndeki evini, Hagi'ye aylık 4 bin dolar karşılığında kiraladığını bildirdi. Başvuruda, Galatasaray Spor Kulübü eski Asbaşkanı Ergun Gürsoy'un da kefil sıfatıyla imza attığı kiranın, üç ayda bir peşin olarak ödenmesi gerektiği halde altı aydır ödenmediği iddia edildi. Alacağın faiziyle tahsilini isteyen Ayşe Toprak'ın avukatlarının, George Hagi ve Ergun Gürsoy aleyhine 24 Mayıs'ta icra takibine geçtikleri belirtildi. 
     



 YAŞAM 


























</TEXT>
</DOC>
