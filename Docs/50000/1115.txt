<DOC>
<DOCNO> 1115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/guncel/gun03.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Destek bulursa ömrü uzatacak 
</HEADLINE>
<TEXT>

Doç. Neva Çiftçioğlu, böbrek taşına neden olan "nanobakteri"nin yolaçtığı bütün hastalıkları tedavi etmeyi amaçlıyor... 
     Böbrek taşlarına "nanobakteri" adı verilen bir mikroorganizmanın yol açtığını belirleyen Doç. Dr. Neva Çiftçioğlu, buluşuna destek bekliyor. Çiftçioğlu, "Eğer bizim dediğimiz şey gerçekten doğru ise hakikaten aynı bakteriden kaynaklanan birçok hastalık yok olacak, yaşam uzayacak. Şu anda tedavi yöntemlerini hayvanlarda deniyoruz. Akademik kuruluşlardan destek görürsek sonuç daha kısa sürede olur" dedi. 
     10 yıldır Finlandiya’da yaşayan ve Kuopio Üniversitesi Tıp Fakültesi Biyokimya ve Biyoteknoloji Bölümü’nde görevli Çiftçioğlu, buluşuyla "nanobakteri"nin neden olduğu rahatsızlıkları tedavi etmeyi hedefliyor. Çiftçioğlu, kısa bir süre için Türkiye’ye gelerek, Finlandiyalı bir bilim adamıyla birlikte, "böbrek taşlarına normal bir bakteriden yüz kat daha küçük bir mikroorganizmanın yol açtığını belirlediği" buluşunu anlattı. 
     
Bakterinin 100’de biri      "Nanobakteri"nin dünyada daha önce tanımlanmamış bir şey olduğunu söyleyen Çiftçioğlu, "Aynen bakteriye benziyor, bakteri gibi ürüyor, hastalıklara sebep oluyor. Bakterinin 100 kat küçüğü olduğu için nanobakteri dedik. İşin önemli yanı MayoClinic, Şikago Üniversitesi Nefroloji Bölümü gibi dünyada tıbbi araştırmalarıyla ünlü büyük hastanelerin araştırmaları bizim araştırmalarımızı tasdik edecek şekilde sonuçlanırsa artık bu tedavi de geliştirilmiş olacak" diye konuştu. 
     Çiftçioğlu, nanobakteri konusunda NASA uzay üssü uzmanlarıyla da ortaklık kurduğunu belirterek, NASA uzmanlarının 1996’da Kuzey Kutbu’nda bulunan meteor taşlarında da aynı yapıya rastladıklarını söyledi. 
     


 GÜNCEL 




















</TEXT>
</DOC>
