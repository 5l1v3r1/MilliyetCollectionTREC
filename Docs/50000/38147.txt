<DOC>
<DOCNO> 38147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/ekonomi/eko07.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine’nin halka arzına büyük ilgi 
</HEADLINE>
<TEXT>

Hazine’nin düzenlediği iki halka arzdan dövize endeksli tahvile bankalar, 58 günlük bonoya ise vatandaşlar yoğun ilgi gösterdi 
     HARUN GÜREK Ankara 

     Hazine’nin dövizdeki artışı frenlemek, borçlanmada ikinci bir seçenek yaratmak için yaptığı halka arzların beklenenin üzerinde ilgi gördüğü bildirildi. Dövize endeksli ve TL bonolara gelen talebin kasımdaki borç ödemesini kolaylaştıracağı kaydedildi. 
     Hazine’nin dün bankalar ve aracı kurumlar vasıtasıyla halka arzettiği bir yıl vadeli dövize endeksli, yüzde 11.46 getirili tahvil ile 58 gün vadeli, yüzde 92.5 bileşik faizli bonoya dün sabahtan itibaren yoğun talep geldi. Dövize endeksli tahvile bankaların ve açık pozisyonlarını kapatmak isteyen şirketlerin yoğun talebi olduğu belirtilirken vadesi 58 gün olan bonoya vatandaşların yoğun ilgi gösterdiği ifade edildi. 
     Gelen talep, Hazine’de yüzlerin güldürürken Hazine yetkilileri, kesin satışların, halka arzın bitmesinden sonra belli olacağını belirtti. Yetkililer, çıkan sonuca göre, satışın daha önceki açıklamada yer aldığı gibi kesilerek, halka arzın tamamlanacağını söyledi. Hazine’nin ilk etapta bono arzını kesmesi bekleniyor. 
     Yetkililer, gelen talebin boyutları konusunda ise "Çok büyük bir talep var. Öyle ki, kasımı bile rahatlatabilecek bir talep" yorumunda bulundular. 
     Bankacılar da ihalelere ilginin yüksek olduğunu teyit ederken müşterilerin genellikle vadesi kısa olan 58 günlük TL cinsinden ihraç edilen bonoya ilgi gösterdiğini kaydetti. Bononun yıllık bileşik faizinin yüzde 92.5, reponun yüzde 70’lerde olduğunu kaydeden bankacılar, dövize endeksli tahvilin geri ödemesinin TL olarak yapılacağını duyan vatandaşların tahvile ilgisinin azaldığını belirtti. 
     
     Piyasalar sakin 
     Öte yandan halka arzları ve Milli Güvenlik Kurulu toplantısının sonucunu bekleyen bono piyasası sakin bir gün yaşadı. Çok düşük işlem hacmi olan piyasada 6 Mart 2002 vadeli bononun faizi bir puan düşerek yüzde 92.86’ya geriledi. Dolar ise bankalararası piyasada 1 milyon 325 bin - 1 milyon 340 bin aralığında hareket ederken, serbest piyasada 13 bin lira yükselerek günü 1 milyon 438 bin liradan günü kapattı. 
     



 EKONOMİ 


















</TEXT>
</DOC>
