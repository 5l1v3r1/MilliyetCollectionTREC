<DOC>
<DOCNO> 14585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sondun18.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda Başbakanı Kok'tan Türkiye'ye Galatasaray benzetmesi 
</HEADLINE>
<TEXT>

     Hollanda'yı ziyaret etmekte olan Cumhurbaşkanı Ahmet Necdet Sezer, Lahey'de Başbakan Wim Kok'un onuruna verdiği öğle yemeğine katıldı. 
     Kraliçe Beatrix'in de katıldığı yemekte konuşan Kok, Türkiye ile ikili ilişkilerin önemi ve kaydedilen gelişmeler üzerinde durdu. 
     Türkiye'nin, bölgesinde gelecekte daha güçlü bir ülke olacağına inandığını söyleyen Kok, Türkiye'nin AB'ye entegrasyon konusunda attığı adımları takdirle karşıladığını bildirdi. 
     Kok, ''Nasıl Galatasaray bugünlerde Şampiyonlar Ligi'nin başarılı takımlarından biriyse, Türkiye de gelecekte Avrupa Birliği denilen ligin önemli oyuncularından biri olabilir'' dedi. 
     Başbakan Kok, Türkiye'nin ekonomik durumunun geçen yıla göre daha az elverişli olmasının hedeflerine ulaşmasında daha hırslı olmasını gerektirdiğini belirterek, şöyle devam etti 
     'Hiçbir ülke komşularını seçemez. Türkiye'ye komşu kimi ülkeler, bizi karmaşık sorunları dikkate almak durumunda bırakıyor. İşbirliği çözüm bulmanın ön koşullarını yaratmakla kalmaz, bizatihi çözümün özünü oluşturur. Türkiye ile Yunanistan'ın son yıllarda işbirliği imkanı arama yönündeki çabalarını alkışlıyoruz. Bu bize umut veriyor. Daha yoğun işbirliği bölgesel sorunlar konusunda olumlu sonuçlar alınmasına yol açabilir.'' 
     Kok, Cumhurbaşkanı Sezer'in kişiliği hakkında da övgü dolu sözler söyleyerek, Sezer'e hitaben, ''Hukuk devleti ilkelerine ve yolsuzlukla mücadeleye verdiğiniz destek, demokrasinin güçlendirilmesi ve insan hakl arına saygı konusundaki ısrarınız Türkiye'nin AB'ya katılma çabasında büyük önem taşıyor'' diye konuştu. 
     Türkiye ile Hollanda arasındaki ilişkilerin önemsenmesinde Hollanda'da yaşayan Türklerin önemli bir bağ oluşturduğunu belirten Kok, ''İki toplumun bütünleşmesi için yoğun çabaya ihtiyaç vardır ve bu konuda ortak sorumluluklarımız bulunuyor'' dedi. Türkiye ile ilişkilerin geliştirilmesini zorunlu kılan ikinci bağın NATO üyeliği olduğunu belirten Kok, Avrupa'nın bütünleştirilmesi yolunda işbirliği konusunda gösterilen ortak iradenin de diğer ortak bir boyutu oluşturduğunu kaydetti. 
     Kok, Türk askerinin NATO İstikrar Gücü ve Kosova Barış Gücü'ne katılımının Balkanlar'da istikrar ve demokrasinin geliştirilmesi açısından büyük anlam taşıdığını ifade etti. Sezer de Hollanda'daki Türk toplumunun, iki ülke arasındaki ilişkilerin geliştirilmesinde köprü işlevi gördüğünü yineledi. Türk toplumunun Hollanda'daki eğitim olanaklarından daha fazla faydalanması gerektiğini vurgulayan Sezer, AB'ye tam üyelik konusunda Hollanda'nın desteğini arzuladıklarını kaydetti. Yemeğe Kraliçe Beatrix'in yanı sıra Senato ve Meclis Başkanları, Dışişleri Bakanı İsmail Cem, Hollandalı meslektaşı Jozias Van-Aartsen ve diğer yetkililer katıldı. 




</TEXT>
</DOC>
