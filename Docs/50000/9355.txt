<DOC>
<DOCNO> 9355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/sondun06.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakan Yardımcısı Walker Ankara'ya geliyor 
</HEADLINE>
<TEXT>

     ABD Dışişleri Bakan Yardımcısı Edward Walker, temaslarda bulunmak üzere bu gece Ankara'ya geliyor. 
     Diplomatik kaynaklardan edinilen bilgiye göre, ABD'nin Yakın Doğu'dan Sorumlu Bakan Yardımcısı Walker, bir günlük ziyareti çerçevesinde, Dışişleri Bakanlığı Müsteşar Yardımcısı Büyükelçi Uğur Ziyal ile diğer üst düzey yetkililerle görüşmeler yapacak. 
     Bölge turu çerçevesinde ilk olarak Türkiye'ye gelecek olan Walker'ın yarın akşam Ankara'dan ayrılarak, Lübnan ve Kuveyt gibi ülkeleri de kapsayan turuna devam etmesi öngörülüyor. 
     Walker ile yapılacak görüşmelerde, ABD'nin yeni yönetiminin bölgeye ilişkin izleyeceği politika çerçevesinde, ABD'nin Irak'a düzenlediği son operasyon, Ortadoğu Barış Süreci gibi konuların gündeme gelmesi bekleniyor. 
     ABD'li yetkilinin ziyareti, Başbakan Bülent Ecevit'in ABD'ye, Irak'a düzenlediği son operasyondan Türkiye'yi haberdar etmemesi nedeniyle yönelttiği eleştirilerin ardından yapılması açısından önem taşıyor. 
     Bu arada, dün Brüksel'de konuşan bir Amerikan yetkilisi, Walker'ın Ankara'daki temasları sırasında, Türkiye'den Kerkük-Yumurtalık Petrol Boru Hattı'nın denetimini BM'ye bırakmasını isteyeceğini öne sürmüştü.Yetkili, ''Türkiye, petrol boru hattını BM'nin denetimine vermeyi kabul eden Suriye gibi davranmalı'' demişti. 
     ABD Dışişleri Bakanı Colin Powell da Brüksel ziyareti sırasında yaptığı açıklamada, petrol boru hatlarının BM denetiminde çalışmasının, Irak'ın petrol ihracatını daha iyi denetleme olanağı vereceğini söylemişti. Dışişleri Bakanı Cem de dün Brüksel'de, ABD Dışişleri Bakanı Colin Powell ile ilk kez biraraya gelmiş ve Türkiye'nin görüşlerini aktarmıştı. 




</TEXT>
</DOC>
