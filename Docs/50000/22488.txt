<DOC>
<DOCNO> 22488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/guncel/gun14.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanslı polisler 
</HEADLINE>
<TEXT>

413 polis dolarla maaş alacak 
     TOLGA ŞARDAN Ankara 

     Yaşanan ekonomik krize karşın maaş ve tazminat sorunları çözülemeyen emniyet teşkilatı personeli, dolarlı maaşı olan yurtdışı misyon koruma görevi için açılan sınavda kıyasıya yarıştı. Sınavı kazanan 413 polis, üç yıllık görev nedeniyle yurtdışına gidip dolarla maaş alacak. 
     ABD, Kanada, Japonya gibi ülkeler için 5 bin dolar yaklaşık 5.5 milyar lira aylık maaş ödenecek. Diğer ülkelerdeki görev için gidecek olan polisler yaklaşık 3 bin dolar yaklaşık 3.3 milyar lira aylık maaş alacak. Görev hakkı kazanan polisler halen Türkiye'de 240 - 320 milyon lira 220-300 dolar maaş alıyor. 
     
Dört aşamalı sınav      Dolarlı maaş alacak "şanslı polisler" dört aşamalı sınav sonucunda belirlendi. Önce yazılı sınava, ardından spor ve atış sınavlarına giren adaylar son olarak geçen hafta emniyet yetkililerinden oluşan komisyon önüne çıkarak sözlü sınava girdi. Hem Türkiye'yi, hem de Emniyet teşkilatını temsil edecek olan adaylar zorlu bir sözlü sınav geçirdi. Sözlü sınava girmeye hak kazanan adaylar birbirleriyle kıyasıya yarıştı. 
     Sözlü sınav sonucunda, başvuru yapan 15 bin aday arasından seçilen 413 şanslı polis, yurtdışı misyon koruma için görevlendirilecek. Sınavı kazanarak 413 kişilik listeye girmeyi başaran polislerin 156'si amir rütbesindeki personel oldu. 257 polis memuru da sınavı kazanırken, amirler arasında 5, memurlar arasında da 13 kadın polis yer aldı. Sınavı kazanan polisler, 2002 yılından itibaren geçici görevle Dışişleri Bakanlığı kadrosuna geçerek görev süresi biten memurların yerine yurtdışına atanacak. 
     



 GÜNCEL 























</TEXT>
</DOC>
