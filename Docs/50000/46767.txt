<DOC>
<DOCNO> 46767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/spor/aspo.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
SİHİRLİ REÇETE 
</HEADLINE>
<TEXT>

Galatasaray Teknik Direktörü Lucescu kadroyu bilerek şişirdi, rekabet ortamını getirdi. En formda isimleri takımdan kesti, yedek futbolculara her hafta şans vermeye başladı, Hasan, Sergen, Suat Arif gibi yıldızlar kendini kulübede buldu, banko oyuncu devri kapandı. Formayı kaybetmemek için herkes iki misli fazla çalıştı, Rumen hoca hedefine ulaştı 
     HALİL ÖZER 

     Cesur sistem 
     GALATASARAY’ın hem Avrupa’da, hem de ligde fire vermeden yoluna devam etmesinde Teknik Direktör Lucescu’nun uyguladığı cesur sistem önemli bir rol oynadı. Rumen hoca önce elindeki kadronun mümkün olduğu kadar şişirilmesini istedi, yönetim kurulu her fırsatta oyuncu almaya çalıştı. Lucescu, elindeki oyuncu sayısı 26 kişiye ulaşınca planını uygulamaya başladı. En formda isimleri takımdan kesti, bir hafta süper oynayan ertesi hafta kendini kulübede buldu. Yedek futbolculara bir anda şans doğdu. 
     
     Bir taşla iki kuş 
     TAKIMIN banko oyuncuları bile "ne oluyoruz" derken kendilerini inanılmaz bir rekabetin içinde buldular. Takımda banko isim kalmayınca çalışmalardaki tempo ve hırs iki misli çoğaldı. Lucescu Mondragon, Hasan Şaş, Suat, Sergen ve Arif’i tek tek kulübeye çekti. Ama hiç kimse itiraz edemedi. Bu oyuncular da ilerleyen dakikalarda oyuna girince takımdan kopmamak için daha fazla özveriyle oynamaya başladı. Böylece Rumen teknik adam bir taşla iki kuş vurdu, yorgun futbolcuları da dinlendirmiş oldu. 
     
     Arkası gelecek 
     LUCESCU bu şekilde oyuncularını yeniden tek tek kazandı. Serkan golle tanıştı, Vedat yıllar sonra formayı kaptı. Sergen kendine geldi, gerçek kimliğini sahaya yansıtmasını bildi. Arif adeta baştan doğdu. Ayhan yavaş yavaş kendine geldi. Ve Lucescu, Göztepe maçından sonra mucize reçeteyi açıkladı "Daha arkası gelecek. Bu takımda herkes oynayacak. Bugünkü futbol sisteminde inanılmaz enerji harcanıyor. Hiçbir organizma bunu kaldırmaz. O yüzden oynamak için tüm futbolculara sıra gelecek." 
     
Aslan’ın performansı Şampiyonlar Ligi ön elemeleri Galatasaray-Vlaznia 2-0 4-1 Galatasaray-L.Sofya 2-1 1-1      
Şampiyonlar Ligi Galatasaray-Lazio 1-0 PSV-Galatasaray 3-1 Nantes-Galatasaray 0-1      
Süper Lig Gaziantep-Galatasaray 1-1 Galatasaray-Denizli 1-0 Ç.Rize-Galatasaray 3-6 Galatasaray-Antalya 2-1 Malatya-Galatasaray 0-2 Galatasaray-Fenerbahçe 2-0 Gençlerbirliği-Galatasaray 1-3 Galatasaray-Göztepe 4-1      
     
İtalyanlar abarttı      CORRİERE dello Sport Gazetesi, AC Milan’ın bu kez de Galatasaray’dan, Hasan Şaş dışında Ümit Karan’ı da alacağını ileri sürdü. Gazetede, "Milan’da Türk Ümit Karan ve Hasan Şaş" başlığıyla verilen haberde, "Yalnızca Hasan Şaş değil, Galatasaray’ın bombacısı Ümit Karan da hedefte. Karan için 5 milyon dolar yeterli" denildi. 
     TRANSFER haberlerinde ayrıca, Hakan Şükür’ün Blackburn Rovers takımının önerisini geri çevirdikten sonra Milan’a gelebileceği olasılığı da yeniden ortaya atıldı. Bu arada Milan’da uzun yıllar oynadıktan sonra geçen ay İspanya’nın Celta De Vigo takımına transfer olan Hırvat oyuncu Boban da futbolu bırakacağını açıkladı. 
     



 SPOR 

























</TEXT>
</DOC>
