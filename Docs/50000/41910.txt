<DOC>
<DOCNO> 41910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/yasam/yas06.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Binalardaki 600 Türk yaşıyor mu 
</HEADLINE>
<TEXT>

Dünya Ticaret Merkezi'nde bulunan 600 Türk için endişe var.. New Yorklu Türkler, dehşeti anlattı.. 
     AYTEN GÖRGÜN İstanbul 

     Uçaklı saldırı sonrası yerle bir olan Dünya Ticaret Merkezi'nde çalışan Türklerden 500 - 600'ünün hayatını kaybetmiş olabileceği öne sürüldü. New York'ta çalışan Türk vatandaşları yaşanan dehşeti şöyle anlattı 
     
     Nilgün Özdemir İnşaat mühendisi 
     'Ben Dünya Ticaret Merkezi'nin 73'üncü katında çalışıyordum. Ancak uçağın kuleye çarptığı saatlerde 44'üncü kattaki kafeteryada kahvaltı yapıyordum. Patlamayı önce deprem sandım. Eşyalarımı almaya yukarı yöneldim, arkadaşlarım engelledi. Sakince yangın çıkışlarına yöneldik. Merdivenler tıklım tıklım doluydu. Merdivenlere insan akıyordu. 21’inci kata geldiğimizde üstü başı yanmış kişilerden uçak çarptığını duyduk. Ardından ikinci uçağın diğer kuleye çarpma gürültüsü duyuldu. Yangın söndürme devreye girdi. Bileklerimize kadar sulara battık. Alt katlardan da duman geliyordu. Sabah 08.45'te merdivenlerden yürümeye başladık, ancak 45 dakika sonra ben ve servisten dört arkadaş caddedeydik. 15 dakika sonra da birinci kulenin çöktüğünü duyduk. Uçak bizim kulenin 78. katına çarptı. O katın üstünde kalanların çoğu sanırım kurtulamadı.' 
     
Geç gelen kurtulmuştur’      Oğuz Alpoge 
     'O sırada World Trade Center'a 20 kilometre uzakta bir okulda elektronik dersi alıyordum. Patlama anında aklıma ilk gelen binadaki Türkler oldu. Telefona sarıldım, ailece görüştüğüm Türk arkadaşlara ulaşamadım. Konsolosumuz da ulaşmaya çalışmış, bulamamış. O binalardaki büyük firmalarda çalışan Türk arkadaşlarımız var. Özellikle Morgan Stanley ve Dean Witter adlı borsa firmalarında çalışan birçok Türk var. Binada birçok Türk şirketinin de ofisi vardı. En az 500 - 600 Türk işadamı, mühendis ve çalışanı kaybettik. Uçak 08.45 sularında gökdelene çarptı. Çoğu insan 09.30'da işe geliyor. Geç gelenler kurtulmuştur. Saldırı saat 11.00 sıralarında olsaydı, ölü sayısı 40 - 50 bin olurdu.' 
     
Felaket çok büyüktü’      Simay Alpoge Elektronik mühendisi 
     'Binanın iki sokak ötesindeki Chez Manhattan 1 numaralı binada çalışıyorum. İlk kuleye çarpan uçağı gördük. Bir süre sonra birden bire acayip bir ses çıktı. Etraf simsiyah, göz gözü görmüyor. Bina içinde daha büyük felaket olabilir gerekçesiyle dışarıya çıkılmaması için sürekli anonslar yapıldı. 23. kattan 10. kata indik ve durdurulduk. Sonra tekrar bir ses geldi. Yine korkunç bir karanlık ve toz. Saat 14.30 sıralarında çıktık. Sokaklarda tamamen hayat durmuş vaziyette, sadece enkaz yığınları vardı.' 
     
Filmler böyle olamaz’      Elif Özmenek 
     'Güneşli bir günde uyanmıştık ama dünyamız karardı. Kıyamet günü sandım. Yıllardır üst katından New York'u kuş bakışı seyrettiğim Dünya Ticaret Merkezi'nden insanlar atlıyordu. Bir şey yapmak istiyordum ama yapamadım, kimse yapamadı. Önüme düşen k ğıtlardan birinde, bir adama ait e-mail mesajı vardı. Dünya Ticaret Merkezi'nin ikizleri, bulunduğum binaya 5 dakika uzaktaydı. İkinci uçağın çakılmasıyla çalıştığım ofisin bulunduğu 60 katlı bina da sarsıldı. Işıklar kesilmeye başladı. Çok korktum. Dışarı çıktığımızda göz gözü görmüyordu. Film sahnesi bile bu şekilde olamaz.' 
     



 YAŞAM 


















</TEXT>
</DOC>
