<DOC>
<DOCNO> 27334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/son/sondun09.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlılar kendilerini tehdit altında hissediyor 
</HEADLINE>
<TEXT>

     Yunanistan'da yapılan bir kamuoyu araştırması, halkın çoğunluğunun, komşu ülkelere güvenmediğini ve tehdit altında olduğunu düşündüğünü ortaya koydu. 
     Atina'da yayımlanan To Vima gazetesi, Opinion adlı kamuoyu şirketinin Yunan Silahlı Kuvvetleri için yaptığı ve 18 yaşın üzerinde, ülke genelinde 1600 kişiyi kapsayan araştırmanın sonuçlarını yayınladı. 
     Yunan halkının yüzde 56'sının komşu ülkelere güvenmediğini ortaya çıkaran araştırmanın sonucuna göre, bunların da yüzde 85'i ülkelerinin Türkiye tarafından tehdit edildiğine inanıyor. Halkın yüzde 58.9'u sorunların diyalog yoluyla çözümlenmesi yönünde görüş belirtirken, yüzde 40'ı buna rağmen savunma harcamalarının artırılmasını istiyor. Savunma harcamalarının azaltılmasından yana olanların oranı yüzde 18.4'te kalıyor. Türk-Yunan ilişkilerinde ilerleme kaydedildiğine inananların oranı yüzde 41.9 olurken, halkın yüzde 50.7'si ilişkilerde değişiklik olmadığı, yüzde 6.1'i ise daha da kötüye gidildiği inancını taşıyor. Yunanlıların son yıllarda izlenen savunma politikasını yüzde 63 gibi bir oranla başarılı bulduklarını ortaya koyan araştırmanın sonuçları, halkın başta Savunma Bakanı Akis Çohacopulos olmak üzere, Dışişleri Bakanı Yorgo Papandreu ve Kamu Düzeni Bakanı Mihalis Hrisohoidis'i 1974'ten bu yana görev yapan en başarılı bakanlar olarak gördüklerini ortaya koydu. 







</TEXT>
</DOC>
