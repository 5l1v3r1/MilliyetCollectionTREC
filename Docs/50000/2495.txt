<DOC>
<DOCNO> 2495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/ekonomi/eko06.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Deutsche Telekom’a özel tanıtım yapılacak 
</HEADLINE>
<TEXT>

Türk Telekom’un satışı için gelecek hafta Almanya'da, en büyük alıcı konumunda olan Deutsche Telekom’a özel sunuş yapılacak 
     Türk Telekom’un yüzde 33.5'lik hissesinin blok satışı için Özelleştirme İdaresi Başkanlığı ÖİB yetkilileri, gelecek hafta roadshow’a tanıtım ve bilgilendirme turu çıkmayı planlıyor. Bazı ihale komisyonu üyelerinin de katılmasının beklendiği roadshow’un en önemli durağı Almanya olacak. 
     
     İlk durak Almanya 
     Özelleştirme yetkilileri, Almanya'da, T. Telekom’un yüzde 33.5'lik hissesinin blok satışında en büyük alıcı konumundaki Deutsche Telekom ile görüşecekler. Deutsche Telekom'un, Türk Telekom ile yakından ilgilendiği ve bu konuda çok detaylı bilgi istediği belirtiliyor. 
     Türk Telekom'un 14 Aralık 2000 itibariyle verilen ilanlarla başlayan özelleştirmesinde, ihale şartnamesinin alımından sonraki süreçte, ilgilenen yatırımcılar arasından, Bakanlar Kurulu kararı hükmündeki özelliklere sahip potansiyel yatırımcılar tespit edilecek. Tespit edilen bu yatırımcılara şirkette hazırlanan veri odasına giriş izni verilebilecek. Yatırımcılara şirket tarafından yönetim sunuşu gerçekleştirilecek. Yapılacak yazılı ve sözlü istişareler neticesinde kesin ihale koşulları belirlenecek. Son teklif verme tarihi olan 14 Mayıs 2001'de tekliflerin alınmasını takiben, en yüksek ilk iki teklif sahibi açık artırmaya davet edilerek, ihale teknik olarak sonuçlandırılacak. 
     Rekabet Kurulu ve Bakanlar Kurulu Kararı ile Cumhurbaşkanı onayının ardından ihale sonuçlanmış olacak. 
     


 EKONOMİ 












</TEXT>
</DOC>
