<DOC>
<DOCNO> 28480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/ekonomi/eko08a.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünal, yabancılara göz kırpıyor 
</HEADLINE>
<TEXT>

2001’de yüzde 10 büyümeyi hedefleyen Ünal Tarım, gıda ve temizlikte yabancılarla ortaklık için aracılarla görüşüyor 
     AYFER YILDIZ 

     Atatürk Hava Limanı Serbest Bölgesi'nde vergi avantajı sağlamak amacıyla şube açan Ünal Tarım Ürünleri İhracat Sanayi, 25 milyon dolar sermayeyle kurulan şubenin k rlılık marjını artırmasını bekliyor. Yönetim organizasyon yapısında da yeniden yapılanmaya giden şirketin Yönetim Kurulu Başkan Vekili Latif Ünal, ürün çıkışlarının ağırlıklı olarak İstanbul ve İzmir'den yapıldığını, Ege Serbest Bölgesi’nden sonra Hava Limanı’ndaki şubeyi açtıklarını söyledi. Geçen yıl 58 milyon dolar ihracat yapan şirket, bu yıl 65 milyon dolarlık ihracat gerçekleştirmeyi planlıyor. 2001 yılı için yüzde 10 büyüme hedefleyen şirket, yılsonunda 3 milyon dolar k r etmeyi bekliyor. 
     
     Yönetim organizasyon yapısı değişiyor 
     Ekonomideki olumsuz hava yüzünden, gıda ve temizlik ürünleri faaliyetlerinde yabancılarla stratejik ortaklık yapmayı düşündüklerini ifade eden Ünal, "Ortaklıkları kolaylıklaştırmak için hem Ünal Tarım'da, hem de Holding'de organizasyon değişiklikleri yapıyoruz. Daha kurumsal bir yapı oluşturacağız. Ortaklığı düşünenlerin daha şeffaf bir yapı görmeleri için böyle bir yapı oluşturuyoruz" şeklinde konuştu. İhracat ağırlıklı çalışan bir şirket olmaları nedeniyle dalgalı kurun satışlara pozitif etkisi olduğuna dikkat çeken Ünal, maliyetlerdeki artış nedeniyle, dalgalı kurun etkisinin bir kaç ay sonra netleşeceğini söyledi. 
     
     "İhracat rejimi değiştirilmeli" 
     İhracatçı şirketlerin KDV alacaklarının geç ödendiğini hatırlatan Ünal, AB ile entegrasyona giderken, ihracat rejiminin değiştirilerek, teşvik sistemi veya AB'nin Türkiye'ye uyguladığı gümrüğü kaldırıcı önlemler getirilmesi gerektiğini ifade etti. Tarım potansiyelinin iyi kullanılması gerektiğini belirten Ünal şöyle konuştu "Türkiye 500 - 600 milyon dolarlık meyve ihracatını, 5 - 6 milyar dolar seviyesine çıkartabilir. İsrail, Yunanistan, İspanya bunu yapıyor. Fas, Mısır'da bile ilerlemeler var. Tarım politikamızın ciddi bir revizyona ihtiyacı var." 
     



 EKONOMİ 






















</TEXT>
</DOC>
