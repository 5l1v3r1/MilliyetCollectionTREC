<DOC>
<DOCNO> 49814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/soneko25.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
"IMF'den acı ilaç geliyor"... Financial Times gazetesinin yorumu... 
</HEADLINE>
<TEXT>

     10. Gözden geçirme kapsamında bu 
     günlerde Ankara'ya yeni bir heyet gönderecek olan IMF'den ek yardım müjdesi bekleyen Türkiye'nin, IMF'den acı ilaç almakla yetineceği öne sürüldü. ABD'li bir yetkilinin, "Bunlar Türkiye'ye ceza değil, her yıl sıraya girip 10 milyar dolar borç istemesini önlemeye yönelik ilaç" dediği belirtildi. Financial Times Gazetesi, IMF ve G7 ülkelerinin Türkiye'ye gelecek yıl için verdikleri ek yardım sözünün ardından "kaynağı kim sağlayacak" tartışmasına düştüklerini ileri sürdü. IMF Başkanı Horst Köhler'in Pazartesi günü, "Ekonomi politikasının güçlendirilmesi ve Türkiye en iyi nasıl desteklenmeye devam edilebilir" konularını görüşmek üzere Ankara'ya bir heyetin gönderileceğini açıkladığı anımsatılan haberde, "Türkiye'nin Ekonomi Bakanı Kemal Derviş, dün uluslararası finans kuruluşlarına, ki G7, Avrupa Birliği ve NATO için son derece önemli Türkiye için yararlı olabileceği konusunda hem fikirler, ABD'ye yönelik 11 Eylül tarihli saldırının olumsuz etkileri gözönüne alınarak dış yardım önerisinde bulundu" denildi. Haberde, Derviş'in konuşmasının Köhler'in konuşmasının hemen ardından oldukça dikkatli sözcüklerin seçilerek yapıldığına dikkat çekildi. 
     
     Ankara'nın açığı 10 milyar dolar 
     Türkiye Masası Şefi Juha Kahkonen başkanlığındaki IMF heyetinin kısa vadeli önceliğinin, "Gelecek yıl için öngörülen katı bütçe hedeflerinin başarılması için Türk hükümetiyle spesifik politikaları sonuçlandırmak" olduğu kaydedilen haberde, "Bunlar sadece, iki yıl içinde Türkiye'nin dördüncü uluslararası kurtarma operasyonu olacak 2002 yılı için yeni paranın şartları değil, aynı zamanda 
     Şubat ayındaki harap edici devalüasyonun ardından IMF ve Dünya Bankası tarafında Türkiye'ye garanti edilen 15.7 milyar dolarlık kurtarma paketinden 3 milyar dolarlık kredinin bir an önce serbest bırakılması için bir ön koşul" denildi. 
     Gerek gelecek yıl için 10 milyar dolarlık açığı olan Ankara'nın gerekse IMF'nin, G7 ülkelerine herhangi bir yeni fon paketi için ikili katkı yapılması konusunda baskı yaptığını ifaden eden İngiliz gazete, bir yetkilinin, "Eğer Fon bu yardımı tek başına yapacaksa, bu bir ülkeye yönelik riskle ilgili tüm tarihsel standartlara aykırı olacak ve borçlu ülkeler için eşitlik konusunu meydana getirecek" sözlerine yer verildi. 
     
     Ceza değil ilaç 
     ABD'nin ise stratejik önemi nedeniyle Türkiye'ye yönelik finansal yardımın katı koşullarının gevşeyeceği yönündeki izlenimi yok etmeye çalıştığı öne sürülen haberde, ABD'li bir yetkilinin, "Bu şartlar Türkiye'ye yönelik bir ceza değil. Ancak, Türkiye'nin her yıl sıraya girip 10 milyar dolar yeni bir yardım almasını önlemek için alması gereken ilaç" dedidiği kaydedildi. 
     






</TEXT>
</DOC>
