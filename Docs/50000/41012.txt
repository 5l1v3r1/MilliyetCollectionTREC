<DOC>
<DOCNO> 41012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sontur14.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleyman Demirel ilkokul açılışına katıldı, siyaset konuştu... 
</HEADLINE>
<TEXT>

     Türkiye'nin 9. Cumhurbaşkanı Süleyman Demirel, Türkiye'de anayasa tartışmasının mutat olduğunu söyledi. 
     Demirel, ''Sayın Yargıtay Başkanı'nın ifade ettiği hususlarda dikkate alınması gereken pek çok nokta vardır. Zaten kim eleştirse bir takım haklı noktaları da bulur. Anayasalar gökten inen kitaplar değildir. Biz de vaktiyle çok eleştirdik anayasaları. Ama anayasa yapmak, eleştirmek kadar önemli olan mesele, bir anayasa yapınca ona inanmaktır'' dedi. 
     Demirel, Çankaya'da Sayit Sarısaçlı tarafından kurulan Özel Emre İlköğretim Okulu'nun yenilenen binasını hizmete açtı. 
     Süleyman Demirel, törenden ayrılırken gazetecilerin sorularını yanıtladı. Yargıtay Başkanı Sami Selçuk'un dünkü konuşmasında ''Anayasa'yı polis tüzüğüne benzettiğini'' anımsatarak, bu konuda değerlendirme isteyen bir gazeteciyi yanıtlarken Demirel, Türkiye'nin 150 senedir Anayasa tartıştığını söyledi. 
     Türkiye'de ilk anayasa olan Kanunu Esasi'nin 1876'da yapıldığını ve bir yıl sonra askıya alındığını, imparatorluğun sona ermesinin ardından 1921'de ve 1924 anayasalar hazırlandığını anımsatan Demirel, 1924 Anayasası'nın 1950-60 döneminde hep eleştirildiğini ifade etti. Demirel, 1961 Anayasası'nın da 10 sene eleştirildiğini, bu Anayasa'ya eklemeler yapıldığını, son olarak 1982 Anayasası'nın yapıldığını, 61 ve 82 Anayasası'nın referandumdan geçtiğini belirtti. 
     Demirel, şöyle devam etti 
     ''Türkiye'de anayasa tartışması mutattır, yani yadırganılan bir olay değildir. Tabi ki Sayın Yargıtay Başkanı'nın ifade ettiği hususlarda dikkate alınması gereken pek çok nokta vardır. Zaten kim eleştirse bir takım haklı noktaları da bulur. Anayasalar gökten inen kitaplar değildir. Biz de vaktiyle çok eleştirdik anayasaları. Ama anayasa yapmak, eleştirmek kadar önemli olan mesele bir anayasa yapınca ona inanmaktır. O anayasaya göre kanunlar, yasalar yapmak ve onları uygulamaktır. Yani kanun yapmak da mesele değildir. 
     Hadise bir ülkenin anayasasına inanması, ona uyan kanunlarını yapması ve uygulamasıdır. Türkiye'nin bu açıdan çok büyük eksiği vardır. Biz eleştiri yaparken bu eleştirileri anayasa inancını tümüyle ortadan kaldırarak, kanun inancını zedeleyerek yapıyoruz. Anayasanın şöyle veya böyle olmasını önemserim, onun kadar uygulamayı, ona olan inancı önemserim.'' 
     Koray Aydın'ın istifası 
     Demirel, bir başka gazetecinin ''Sayın bakanların istifasıyla Türkiye'de yolsuzlukların önü kesilebilecek mi 2 gün önce de Koray Aydın istifa etti '' şeklindeki sorusu üzerine Demirel, şunları kaydetti 
     ''Bunlar güncel meselelerdir. Türkiye'de ve dünyada çok olaylar oluyor. Siyasi meseleleri genel olarak değil de hepsini teker teker ele almak lazım. Yolsuzluk bir ülkenin başına gelebilecek en büyük beladır. Bununla uğraşırken sistemi felç etmeyecek şekilde uğraşmak lazım. Sistemi felç ettiğiniz takdirde, o zaman devletin işleri görülmüyor. Evi farelerden kurtarın, ama evi yakmayın.'' 
     
     







</TEXT>
</DOC>
