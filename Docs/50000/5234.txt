<DOC>
<DOCNO> 5234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/ekonomi/eko07.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'nin zengini Kombassan'la da ortaklık yapmış 
</HEADLINE>
<TEXT>

1. Lig maç yayınları hakkını DigiTurk ile birlikte alan Yunus Doğan, Kombassan'la da Petlas'ı almasından sonra kısa bir süre ortak oldu 
     HARUN GÜREK 

     Türkiye 1. Ligi futbol maçlarının naklen yayın hakkını Çukurova Grubu'na bağlı DigiTurk ile birlikte 610 milyon dolarlık brüt teklifle kazanarak dikkat çeken MHP'li işadamı Yunus Doğan'ın Petlas özelleştirmesi sonrasında Kombassan Holding ile kısa bir ortaklık yaptığı iddia edildi. 
     Ankara Gölbaşı’nda inşaat malzemesi ticareti yaan Doğan, ANAP'tan Gölbaşı Belediye Başkan adayı oldu. Siyasete girince işleri bozulan Doğan'ın şirketi battı. 
     Daha sonra müteahhitliğe soyunan Doğan 1994'te RP’li Şükrü Karatepe'nin başında bulunduğu Kayseri Büyükşehir Belediyesi'nin de yer aldığı İldem Yapı Kooperatifi'nin bin konutluk ihalesini kazandı. Ancak işi bitirmedi. 
     Doğan 1997’de Kombassan’a satılan Petlas'a da ortak oldu. Kombassan'a devredildikten sonra Petlas'tan yüzde 12.75 hisse alan Doğan ortak olduktan sonra Petlas, Vakıfbank'tan 30 milyon dolar kredi aldı. Kredi döneminde devreye giren Doğan paranın çıkmasının ardından ortak olduktan üç ay sonra şirketten ayrıldı. Doğan'ın buradan sağladığı parayla Atlas Yapı ve Işık TV ile diğer şirketlerini kurduğu öne sürüldü. 
     Doğan'ın 601 milyar lira toplam sermayeli 12 şirketinden sadece bir tanesinin kuruluş tarihi 1986. Diğerleri 1995’den sonra kuruldu. Kamu ihalelerine katılan şirketleri ise 1999 ve 2000’de kuruldu. Doğan şirketlerine yakınlarını ve şoförünü de ortak olarak aldı. 
     
     


 EKONOMİ 


















</TEXT>
</DOC>
