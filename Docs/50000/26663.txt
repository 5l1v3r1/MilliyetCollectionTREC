<DOC>
<DOCNO> 26663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sonspo11.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş basketbolda bu sezon yabancısız oynayacak 
</HEADLINE>
<TEXT>

     Beşiktaş Kulübü gelecek sezondan itibaren Erkekler Basketbol Birinci Ligi'nde yabancı oyuncusuz mücadele etme kararı aldı. 
     Beşiktaş Kulübü Basketbol Şubesi Sorumlusu Mehmet Hotiç, bundan sonra özellikle basketbolda Türk oyunculara ağırlık vereceklerini belirterek, ''Beşiktaş yönetimi olarak bir misyon üstlenmeye karar verdik. Bu misyonun özü, amatör spor dallarında genç yetenekleri keşfetmek, uluslarası standartlarda fiziki ve sosyal becerilere sahip olan sporcular yetiştirmek, basketbol, voleybol ve hentbol gibi branşlarda Türk sporcusuna yatırım yapmaktır'' diye konuştu. 
     Bu misyon doğrultusunda Beşiktaş'ın ilk yatırımını basketbol branşında yaptığını ve Troy Pilsner'in 5 genç oyuncusunu transfer ettiğini ifade eden Hotiç, ''Gelecek sezon Beşiktaş Basketbol Takımı bütünüyle yerli oyunculardan oluşacak. Yüzde 100 Türk yeteneklerden kurulu Beşiktaş'ın yakın bir gelecekte birçok ulusal ve uluslararası başarıya imza atacağını ümit ediyoruz'' dedi. 
     Beşiktaş Basketbol Takımı Antrenörü Ahmet Kandemir ise Türk basketbolunun uygulaması gereken bu kararı ilk olarak Beşiktaş'ın aldığını ve bir öncülük yaptığını bildirdi. 
     Kandemir, bir Türk antrenörü olarak Türk gençlerine inandığını kaydederek, ''Biz 2001-2002 sezonunda kaçıncı sırada yer alırsak alalım, bu önemli değil. Türk oyuncularla yolumuza devam edeceğiz. Uzun vadeli bir plan yaptık ve 3 sezon sonra genç Türk oyuncularımızla çok iyi bir yere geleceğimize inanıyoruz'' diye konuştu. 
     Bu arada Mehmet Hotiç, Ülkerspor'un talip olduğu Muratcan'ı kesinlikle vermeyeceklerini ve takımda tutacaklarını açıkladı. 






</TEXT>
</DOC>
