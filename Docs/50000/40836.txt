<DOC>
<DOCNO> 40836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sontur11.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pınar konuştu kafaları karıştırdı... Tekrar DGM'ye çağırılabilir 
</HEADLINE>
<TEXT>

     İşadamı Üzeyir Garih'in öldürülmesine ilişkin, İstanbul Devlet Güvenlik Mahkemesi Cumhuriyet Savcılığı'nda ''tanık'' sıfatıyla dün ifadesine başvurulan Pınar Konuşkan'ın, ''Yener Yermez'le mezarlıkta birlikteyken Garih'in kendilerini gördüğünü, cinayetin de bu yüzden işlendiğini söylediği'' bildirildi. 
     DGM Cumhuriyet Savcılığı'ndan alınan bilgiye göre, ''tanık'' sıfatıyla ifadesi alınan Pınar Konuşkan, olaydan bir gün önce 10 milyon lira para karşılığında Eyüp Mezarlığı'nda birlikte olduğu Yener Yermez'le, cinayetin işlendiği 25 Ağustos Cumartesi günü tekrar aynı yerde buluşmak için sözleştiklerini anlattı. 
     Olay günü Yener Yermez'le aynı yerde buluştuklarında Üzeyir Garih'in kendilerini sevişirken gördüğünü belirten Konuşkan, bu sırada Garih ile Yermez arasında sözlü tartışma çıktığını, bunun üzerine çok sinirlenen Yermez'in önce boynundan olmak üzere Garih'i bıçaklamaya başladığını, Garih yere düşünce de ceplerini karıştırdığını ve cüzdanından para ile cep telefonunu aldığını, daha sonra ise olay yerinden kaçtıklarını kaydetti. 
     İfadesinde, 2 yaşındayken annesinin öldüğünü ve bunun üzerine Çocuk Esirgeme Kurumu'nda kaldığını, 13 yaşındayken de ''fuhuşu ticarete döktüğünü'' ifade eden Konuşkan, babasının da ''Her gün eve 10 milyon lira para getireceksin'' diye kendisini zorladığını bildirdi. 
     Sorgusunda 2.5 aylık hamile olduğunu, ancak bebeğinin babasını bilemediğini söyleyen Pınar Konuşkan, para olmadığı için bebeği aldıramadığını belirtti. 
     Yüzleştirmede ne oldu 
     Bu arada katil zanlısı er Yener Yermez'in, Kayseri'den İstanbul'a getirildikten sonra, ''Pınar Konuşkan'ı tanımadığı'' yolundaki beyanları üzerine İstanbul Asayiş Şube Müdürlüğü Cinayet Büro Amirliği'nde teşhis amacıyla Pınar Konuşkan'ın karşısına 7 kişi çıkarıldı. Konuşkan, bu kişiler arasından Yermez'i teşhis etti. 
     Bunun üzerine yüzleştirme yöntemine başvuruldu. Yüzleştirmede Konuşkan ''Yermez'i tanıdığı'', Yermez ise ''Pınar Konuşkan'ı tanımadığında'' ısrarlı davrandı. 
     Konuşkan'ın anlatımlarına göre Garih cinayeti ''tesadüfen gerçekleşen bir cinayet'', Yener Yermez'in yer göstermedeki anlatımlarına göre ise ''gasp amacıyla işlenmiş bir cinayet''. 
     Bu çelişkili ifadelerden ''Pınar Konuşkan'ın anlatımlarının doğru olduğu'' görüşünü paylaşan yetkililer, Yermez'in ise ''mezarlıkta sevişmeyi kabullenemediği için Pınar Konuşkan'ın varlığını inkar yolunu seçtiğini'' bildirdiler. 
     Yener Yermez'in psikolojik tedavi gördüğünü, bu nedenle ilaç kullandığını anlatan yetkililer, ancak Yermez'in günde bir tane alması gereken haptan olay günü 5-6 tane içtiğini ve ''kafasının iyi olduğunu'' kaydettiler. 
     Savcılık yetkilileri, verdiği ifadenin aksine bugün basında ''Yener Yermez'i tanımadığı'' yolunda beyanı bulunan Pınar Konuşkan'ın, aradaki çelişkiyi ortadan kaldırmak amacıyla tekrar DGM'ye çağrılarak ifadesine başvurulabileceğini söylediler. 
     
     
     






</TEXT>
</DOC>
