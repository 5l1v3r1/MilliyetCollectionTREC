<DOC>
<DOCNO> 13484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sonspo07.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Basketbol Takımı Menajeri "Ölümle tehdit edildik" 
</HEADLINE>
<TEXT>

     Beşiktaş Basketbol Takımı Menajeri Ümit Tarhan, Bayanlar Birinci Basketbol Ligi'nde dün yapılan play-off ilk tur 2. maçında, antrenörleri Aziz Akkaya'nın, Giresun Fiskobirlikspor Kulübü İkinci Başkanı Ali Bayrak tarafından ölümle tehdit edildiğini savundu. 
     Ümit Tarhan, ligde aynı takımla deplasmanda yaptıkları maç öncesinde de çok sayıda olayın meydana geldiğini hatırlatarak, ''Şehir çıkışlarını taraftarlar tutmuş, polisle çatışmalar olmuş ve kulüp bu olaylarla ilgili olarak fedarasyondan sadece ihtar almış. Tüm bunlardan sonra dünkü maçta da antrenörümüz ölümle tehdit edildi'' diye konuştu. 
     Maçta herhangi bir olay olmamasına karşın, Giresun Fiskobirlikspor Kulübü İkinci Başkanı Ali Bayrak'ın sahaya inerek antrenörleri Akkaya'yı suratından tutup, ''Kendinize dikkat edin, buradan sağ çıkamazsınız'' dediğini ifade eden Tarhan, yöneticilerin de salonda silahla dolaşarak kendilerini bir anlamda korkutmaya çalıştığını ileri sürdü. 
     Tarhan, Giresun Fiskobirlikspor maçı için salona, panzerler ve yüzlerce polis nezaratinde girdiklerini kaydederek, sözlerini şöyle sürdürdü ''Bunlara niye ihtiyaç duyuluyor. Yunanistan'da bile maçlara daha rahat girip çıkıyoruz. İşin bu noktaya getirilmesi sporu spor olmaktan çıkarıyor. Giresun Fiskobirlikspor yöneticileri yanlış yolda ilerliyor. Böyle bir yere varamazlar.'' 
     Giresun Fiskobirlikspor'un gelecek sezon Avrupa kupası maçları oynayacağına dikkati çeken Tarhan, kulübün bu tutumunu sergilemesi durumunda, Türkiye'yi Avrupa'ya rezil edeceğini söyledi. 
     Tarhan, ''FIBA, maçlarında böyle tutumlar takınan yöneticilerin gözünün yaşına bakmaz. Aynı davranışlarını yapmaya kalkarlarsa, Türkiye olarak da rezil olup, ağır bedeller öderiz'' diye konuştu. Yaşamı boyunca yurtiçi ve dışında çok sayıda maça gittiğini ancak,böyle gergin bir ortam görmediğini anlatan Tarhan, ''Kendi kentlerinin güvenlik görevlileri dahi elenseler de kurtulsak bunlardan diyor. Bu insanlar için federasyonun gerekli işlemleri yapması gerekiyor'' dedi. 
     Tarhan, 31 Mart Cumartesi günü Giresun Fiskobirlikspor ile BJK Süleyman Seba Salonu'nda karşılaşacaklarını ve bu maçı almaları durumunda tur atlayacaklarını da vurgulayarak, ''Taraftarlarımız bize sahip çıksın. Yendiğimiz taktirde tur atlayacağız. Bir daha Giresun'a gidersek daha büyük olaylar olabilir'' diye konuştu. 




</TEXT>
</DOC>
