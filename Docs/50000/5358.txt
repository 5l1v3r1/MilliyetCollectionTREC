<DOC>
<DOCNO> 5358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/son/sontur05.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransızlara radar tokadı 
</HEADLINE>
<TEXT>

     Devlet Hava Meydanları İşletmesi Genel Müdürlüğü, bugüne kadar Türkiye'deki bütün radar ihalelerine katılan Fransız Thomson firmasının bu yıl yapılacak radar ihalelerine alınmamasına karar verdi. 
     DHMİ Genel Müdürlüğü yetkililerinden alınan bilgiye göre, kurum, Fransa Cumhurbaşkanı Jacques Chirac'ın, Sözde Ermeni Soykırımı Yasa Tasarısı'nı onaylamasının ardından Thomson firmasının, DHMİ'nin radar ihalelerine katılmamasını kararlaştırdı. 
     Öte yandan, kurumun, 2 yeni radar projesi bulunuyor. Bu projelerden, Avrupa Sivil Havacılık Otoritesi'nin EUROCONTROL havacılık standartları kapsamında, doğu illerindeki bazı yerler ile Esenboğa ve Atatürk havalimanlarına yeni modern radar sistemlerinin kurulmasına yönelik olanı yaklaşık 35 milyon dolara mal olacak. Hava trafiğinin daha güvenilir olarak gerçekleştirilmesini amaçlayan proje için bu yılın ilk 6 ayı içerisinde ihaleye çıkılması ve projenin bu yıl tamamlanması hedefleniyor. 
     
     



</TEXT>
</DOC>
