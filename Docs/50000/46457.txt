<DOC>
<DOCNO> 46457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/spor/ysenay.html </URL>
<DATE> 2001/10/12/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Buyrun lige 
</HEADLINE>
<TEXT>

     Leverkusen’deki Fenerbahçe’nin rakibi ile yaptığı kazanma boğuşması unutulmaz oyunlar listesine girecek kadar anlamlıdır bizce. 
     İlk yarıda Almanları dahi şaşırtan bir oyun düzeni ve yüksek tempoyu yaratabilen Fenerbahçe, Johnson’a çıkartılan çok ayıp bir sarı kartla oyundan düşmeye başlamış ve özellikle ikinci yarıda bir eksikle mücadele etmenin zorluklarını taşıyamayarak, sonuca teslim olmuştur... UEFA, Lüksemburglu bir banka veznedarını böyle bir oyuna gönderirken, bu üçlü hakkında nedenli teknik bilgilere sahipti çok merak ederim... Johnson’a çıkardığı ikinci sarı kart kararı önceki günkü çok profesyonel oyunun para hesapları yanında "pek amatör" kalmıyor muydu sizce de .. Ayrıca maç boyunca çaldığı faul kararları yan hakemlerin işgüzarca kalkıp, inen bayrakları iki taraf oyuncularını da çileden çıkartacak kadar basit, ilkesiz ve UEFA’ya yakışmayacak kadar da sıradandı... 
     Evet Fenerbahçe, Almanya’da iyi döğüşmüş, Ali’nin kafasıyla sonucu garantiye alma şansını kıl payı kaçırmış, Serhat’ın golünde acemi yan hakemin bayrağıyla ofsaytlanmış, ama neticede Şampiyonlar Ligi’nde üçüncü kez yenilmiştir. 
     Ancak maçtaki olağanüstü gayretlere rağmen görülmüştür ki, Fenerbahçe, Avrupa liglerinde bayrak açarak yarışacak, yurt dışındaki taraftarlarını Güney’den Kuzey’e, Kuzey’den Güney’e koşturacak bir komple ekip değildir henüz... Fenerbahçe, geçen yılın şampiyonluk mahmurluğu içine sıkışıp, kalmış ve Avrupa için ne doğru transferler, ne doğru stratejilerle yola çıkabilmiştir... Denizli, karşılaşma biterkenki oynayan ekibin üstüne gider ve Almanya’daki kazanma hırslarıyla donanımlı bir şekilde lige sarılırsa, bizce en doğruyu yapar... Avrupa’ya çıkış, kadronun dışarıda yarışır kalitelerdeki isimlerle donanımı konusu da bu yılki iç yarışmalarla paralel olarak değerlendirilir ve Fenerbahçe ancak o zaman Batı’da ses getirici sonuçlarla el sıkışabilir... Öyleyse buyrun lige ve gelecek yılların çağdaş düşüncelerine. 
     



 SPOR 






















</TEXT>
</DOC>
