<DOC>
<DOCNO> 40664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sontur01.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakalandığı otobüsten kimse Yermez'i tanımamış... 
</HEADLINE>
<TEXT>

     İşadamı Üzeyir Garih'in katil zanlısı olarak aranırken yakalanan Yener Yermez'in Ankara'dan Kayseri'ye gelirken yakalandığı otobüsün sürücüsü Yılmaz Amaratlıcan, ''Yener Yermez'i, otobüse bindiği an ve yolculuk boyunca muavin ve yolculardan tanıyan olmadı'' dedi. 
     Amaratlıcan, Yener Yermez'in koyu renk gözlük kullandığını, kafasında da şapka olduğunu sonradan fark ettiğini belirterek, şunları söyledi 
     ''Sabah 06.00'da Ankara Otogarı'ndan 5 numaralı koltuğa bilet alarak bindi. Yolculuk sırasında Yener Yermez'in şüpheli davranışı olmadı. Hiçbirimiz, polisin peşinde olduğu Yener Yermez olduğunu anlayamadık. Otobüsteki yolcunun Yener Yermez olduğunu bilseydim mola yerinde mutlaka polise haber verirdim.'' 
     Amaratlıcan, Yener Yermez'in Kayseri'de yakalandığını öğleden sonra televizyondan öğrendiğini belirterek, şöyle devam etti 
     ''Kayseri'nin girişindeki Boğazköprü Köyü'nde polisler otobüsü durdurdu ve yolcuların kimlik kontrollerini yaptı. Yener Yermez'in üzerinden kimlik çıkmayınca polisler onu otobüsten indirdiler ve bize yolumuza devam edebileceğimizi söylediler. Seferden sonra istirahat etmek için evime gelmiştim. Öğleden sonra, televizyonu açtığımda, haberleri izlerken Yener Yermez'in yakalandığını öğrendim. O zaman bizim otobüsten indirdikleri kişinin Yener Yermez olduğunu öğrendim.'' 
     Yermez'in yakalandığı otobüsün ait olduğu Kent Turizm Limited Şirketi'nin yönetim kurulu başkanı Hacı Ali Aslan ise günde binlerce yolcu taşıdıklarını, insanları sima olarak tanımalarının mümkün olmadığını ifade etti. 






</TEXT>
</DOC>
