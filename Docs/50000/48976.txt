<DOC>
<DOCNO> 48976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sonspo10.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş takipte... 
</HEADLINE>
<TEXT>

     Milli Takımlar Teknik Direktörü Şenol Güneş, 2002 Dünya Kupası finallerine gidebilmek için baraj maçı oynayacak Türkiye'nin rakibinin belirleneceği İsrail ile Avusturya arasında yarın yapılacak karşılaşmayı izlemek üzere Tel Aviv'e gitti. 
     Şenol Güneş, Atatürk Havalimanı'nda yaptığı açıklamada, baraj maçında karşılarına çıkacak ekibin kim olduğunun fazla önemi bulunmadığını vurgulayarak, şunları söyledi 
     ''Bizim Dünya Kupası'na gitme yolunda bir sözümüz var. Mutlaka Dünya Kupası'na katılmak istiyoruz. Uzun yıllardır özlemimiz bu. Bu aşamada grup ikincisi olarak baraj maçı oynamak durumundayız. 
     İsrail-Avusturya maçının sonucunda hangi takım çıkarsa onunla oynayacağız. Bizim için İsrail ya da Avusturya fark etmez. Önemli olan bu turu geçerek Dünya Kupası'na gitmek.'' 
     
     Güneş'in favorisi yok 
     İsrail ile Avusturya arasında yarın oynanacak maçta bir favorisi olmadığını belirten Güneş, iki takımın da oyun tarzlarının farklı olduğunu söyledi. 
     Avusturya'nın geçmişten bir tecrübesi olduğu için daha soğukkanlı oynadığını ifade eden Güneş, İsrail'in de bir Akdeniz ülkesi olarak daha ateşli bir taraftara sahip olduğunu, teknik ve fizik açıdan daha saldırgan oynadığını anlattı. 
     
     'Savaş ortamı maçın havasını bozdu...' 
     Uluslararası alanda yaşanan gerginliklerin maçın havasını olumsuz yönde etkilediğini kaydeden Şenol Güneş, şöyle devam etti 
     ''Özellikle bu tip müsabakalar yapılırken, onlara gölge düşsün istemiyoruz. Maalesef şu aşamada uluslararası alanda olan gerginlikler, savaş ortamı, bu maçın da havasını bozdu. İsrail ve Avusturya arasında oynanacak bu maç öncesi Avusturya'nın en son aşamada öğrendiğimize göre 14 tane oyuncusunun Tel Aviv'e gitmeyeceği söyleniyor. Bu oldukça büyük bir rakam.'' 
     






</TEXT>
</DOC>
