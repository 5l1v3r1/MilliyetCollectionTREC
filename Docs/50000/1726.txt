<DOC>
<DOCNO> 1726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sontur11.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Harp Akademileri Komutanı "AB, ülkemize karşı haksız ve vefasız" 
</HEADLINE>
<TEXT>

     Harp Akademileri Komutanı Orgeneral Nahit Şenoğul, Türkiye'nin, Avrupa Birliği AB üyeliğini içtenlikle destekleyen AB'ye üye bir ülke söylemenin mümkün olmadığını belirterek, ''Washington Zirvesi'nde alınan kararlara rağmen Nice Zirvesi'nde bu kararların yok farz edilerek, Türkiye'nin, AGSK karar organlarının dışında tutulması, AB'ye katılımın 2010 yılından sonrasına ertelenmesi, AB'nin ülkemize karşı haksız ve vefasız tutum ve davranışları olarak algılanmakta ve Türkiye'yi aldatılmışlık duygusuna sevk etmektedir'' dedi. 
     Orgeneral Şenoğul, Harp Akademileri Komutanlığı'nda düzenlenen ''Avrupa Güvenlik ve Savunma Kimliği, Avrupa Birliği ve NATO İlişkilerinin Geleceği, Türkiye'ye etkileri'' konulu sempozyumda yaptığı konuşmada, AB'nin bağımsız bir güvenlik örgütü kurması çalışmalarının NATO'yu, Avrupa'da etkinliği azalan bir örgüt haline getireceğini söyledi. 
     İki asırdır özlemi çekilen çağdaşlaşma idealinin gerçekleşmesi açısından AB adaylığından mutlu olunduğunu, çünkü bu sayede AB deneyiminden yararlanarak Türkiye'nin demokratik-çağdaş uygarlık seviyesine hızla yükseltileceğine inandıklarını belirten Orgeneral Şenoğul, ''Ancak AB üyesi ülkelerin bizim gibi mutlu olduklarını söylemek mümkün değildir'' dedi. 
     Bazı AB üyesi ülkelerin Türkiye'ye karşı önyargılı olduklarını ve her zaman Türkiye karşıtı hareketin içinde yer aldıklarını kaydeden Orgeneral Şenoğul, ''Bu ülkeler aslında Türkiye'nin AB'ye üye olmasına sıcak bakmamaktadırlar. Bazı Avrupa ülkeleri ise Türkiye'yi AB'ye almak yerine AB ile Türkiye arasında yakın işbirliğini içeren bir statüde kalmasını istemektedirler'' şeklinde konuştu. 




</TEXT>
</DOC>
