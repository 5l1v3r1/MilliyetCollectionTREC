<DOC>
<DOCNO> 8664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/spor/spo04.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyon STOP 
</HEADLINE>
<TEXT>

Trabzonspor’da kötü gidişle ilgili önlemler sezon sonuna bırakıldı 
     Sümer engel oldu 
     TRABZONSPOR’da üst üste alınan yenilgilerin ardından beklenen "operasyon" rafa kaldırıldı. Başkan Özkan Sümer ve yönetiminin, teknik heyetle yaptığı toplantı sonrası, operasyon yapılmasının mümkün olmadığı ifade edildi. "Takımdaki tüm oyuncuları değiştirmek ya da istediğimiz kadroyu yaratmak gibi bir şeye soyunamayacağımıza göre, bu takıma sahip çıkacağız" görüşünde birleşildi. 
     
     Neştere vakit var 
     TOPLANTIDA ayrıca takımın gidişatına göre neşterin sezon sonunda vurulması kararı alındı. Kötü gidiş futbolcuların büyük bölümünün öz güvenlerini kaybetmesine bağlanırken, bunun sürmesi halinde sezon sonunda geniş bir operasyon yapılacak. Öncelikle savunmada revizyona gidilecek, kaliteli bir libero ve stoper alınacak. Orta saha ve forvete de takviye yapılacak. 
     
     Tekelioğlu’na tam destek 
     TRABZON Başkanı Özkan Sümer, Teknik Direktör Sadi Tekelioğlu’na garanti verdi. Sümer, "Anlaşmamız sezon sonuna kadar. Ancak kendisiyle uzun süre çalışmak istiyoruz. Hiç kimse yollarımızı ayıracağımızı düşünmesin. Teknik kadronun yetersiz olduğunu da düşünmüyoruz. Onların bu yükün altından kalkacağına inanıyoruz. Tüm gücümüzle onların yanındayız" diye konuştu. Başkan, transfere de değinerek, "Önümüzdeki sezon kaliteli isimleri renklerimize bağlayacağız" açıklamasını yaptı. 
     


 SPOR 





























</TEXT>
</DOC>
