<DOC>
<DOCNO> 36621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sontur06.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Lokanta sattıran telefon faturası 17 günde 9 milyar 
</HEADLINE>
<TEXT>

     Samsun'da, telefonuna 17 günde 9 milyar liralık fatura gelen lokantacı, faturayı ödeyebilmek için, işyerini satılığa çıkardı. 
     Alınan bilgiye göre, Canik Beldesi'nde lokanta işleten Süleyman Demirkır, işyeri telefonuna 17 günlük görüşme karşılığı 9 milyar liralık fatura gelince, çılgına döndü. Yanlışlığı düzeltmek için bağlı bulunduğu telefon idaresine giden Demirkır, görevlilerin faturada bir yanlışlık olmadığını ve görüşmelerin tamamının 900'lü erotik hatlar olduğunu söylemesi üzerine, adeta yıkıldı. 
     Aynı mahallede daha önce de kahvehane işlettiğini, son 10 yıldır da lokantacılık yaptığını belirten Süleyman Demirkır, başına gelen bu olaya inanmak istemediğini belirterek, şunları söyledi 
     ''Faturalar geldiğinde arkadaşlar şaka yapıyor zannettim. Ancak durumun böyle olmadığını anlayınca, itiraz etmek üzere ilgili birime gittim ve dökümlü fatura istedim. Faturada tüm konuşmaların 900'lü erotik hatlarla yapıldığı çıktı. İşin ilginç yanı, telefonum 17 gün içinde gece gündüz hiç kapanmamış. Devamlı 900'lü hatlarla görüşülmüş. Ben bu zaman içinde hiç mi başka yerle görüşmedim. Bunlar ortada yok.'' 
     Demirkır, lokantaya gelen görevlilerin hattı iyice kontrol ettiğini ve haricen giriş bulunmadığını rapor ettiklerini de kaydederek, ''Kesinlikle çevremden hatta girilmemiş. Lokantada 3 işçi çalışıyor ve onlar da benimle birlikte işyerine girip, birlikte çıkıyor. Ortada çok büyük bir yanlışlık var'' dedi. 
     Dava açabilmesi için mutlaka faturaları ödemesi gerektiğini de ifade eden Süleyman Demirkır, ''Ne yaptıysam derdimi anlatamadım. Görevliler, fatura bedelinin ödenmesi gerektiğini söylediler. Dava açacağım. Ancak faturayı ödeyemediğim için açamıyorum. 9 milyarı nasıl biraraya getirebilirim Tek çarem lokantayı satmak. Bu yüzden satılığa çıkardım'' diye konuştu. 
     Türk Telekom yetkilileri, faturada herhangi bir yanlışlığın olmadığını, mutlaka tahsil edileceğini, ancak söz konusu kişinin itiraz hakkının bulunduğunu söylediler. 







</TEXT>
</DOC>
