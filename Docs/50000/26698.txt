<DOC>
<DOCNO> 26698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sontur21.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu kavruluyor 
</HEADLINE>
<TEXT>

     Yurdun büyük bölümünü etkisi altına alan sıcaklar Şanlıurfa ve çevresinde yaşamı olumsuz yönde etkiliyor. Sıcak nedeniyle yüksek gerilim hatlarından çıkan kıvılcımlar ise hububat ekili alanlarda yangınlara neden oluyor. 
     Şanlıurfa Meteoroloji Bölge Müdürü Hasan Altunpak, hava sıcaklığının mevsim normallerinin 3 derece üzerinde seyrettiğini söyledi. 
     Yaşlı ve çocukların güneş ışınlarının dik olarak geldiği öğlen saatlerinde mecbur olmadıkça sokağa çıkmamaları gerektiğini belirten Altunpak, şöyle konuştu 
     ''Hava sıcaklıkları mevsim normallerinin 3 derece üzerinde seyrediyor. Gölgede en yüksek sıcaklık 38 derece olarak ölçüldü. Nem oranı şu anda mevsim normallerinde seyrediyor. Sıcaklık Perşembe günü artacak. Cuma günü mevsim normallerine döndükten sonra tekrar yükselecek.'' 
     Öte yandan, aşırı sıcaklık nedeniyle yüksek gerilim hatlarından çıkan kıvılcımlar sonucunda 13 günde, il genelinde çıkan yangınlarda, 3 bin 255 dönüm hububat ekili alan yandı. 
     Bu arada, aşırı sıcaklardan bunalan vatandaşların, Fırat Nehri kenarına ve ormanlık alanlara akın ettiği bildirildi. 







</TEXT>
</DOC>
