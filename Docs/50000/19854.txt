<DOC>
<DOCNO> 19854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/son/sonspo06.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yükselme grubunun derbisi Göztepe-Diyarbakırspor maçında rekor hasılat 
</HEADLINE>
<TEXT>

     İkinci Futbol Ligi Yükselme Grubu'nda zirvenin iki ekibi Göztepe ile Diyarbakırspor'un karşı karşıya geldiği maçta, İzmir olağanüstü bir Pazar yaşadı. 
     1152 polisin görev yaptığı maçta güvenlik önlemleri, Alsancak Stadı'nın dışında başladı. Alsancak Siloları'nın önünde ilk barikatı kuran emniyet kuvvetleri, stadın 100 metre önüne bileti olmayanları almadı. 
     Zirve mücadelesinin iki ortağının mücadelesinde zaman zaman saha içinde, zaman zaman tribünlerde gergin anlar yaşandı. Maç öncesinde bölücü terör örgütü aleyhinde tezahürat yapan sarı-kırmızılı taraftarlar, bu tepkisini sürdürdü. Şeref tribününde, bir kişinin Göztepe Başkanı Hamdi Türkmen'e bölücü terör örgütü ile ilgili atılan sloganları kastederek, ''Niye böyle bağırtıyorsunuz '' şeklindeki sözleri, büyük gerginlik yarattı. Türkmen, bu sözlere şiddetli tepki gösterince, kimliği öğrenilemeyen şahıs şeref tribününü terketmek zorunda kaldı. 
     İzmir'deki derbi maçta uzun yılların hasılat rekoru da kırıldı. 12 bin 220 biletli seyircinin izlediği karşılaşmada 28 milyar 604 milyon lira hasılat elde edilirken, özellikle biletsiz seyirciler stada sokulmadı. Yetkililer, tribünlerin tamamının biletli seyircilerden oluştuğunu belirterek, uzun yıllar sonra ilk kez böyle bir durum yaşandığını kaydettiler. 







</TEXT>
</DOC>
