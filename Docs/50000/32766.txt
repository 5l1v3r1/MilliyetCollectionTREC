<DOC>
<DOCNO> 32766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/guncel/agun.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
At üstünde gittiler bisikletle geliyorlar 
</HEADLINE>
<TEXT>

Köklerinin 3200 yıl önceki bizim Bartın’a kadar uzandığını öne süren Veneto’lu İtalyanlar Paflagonia’ projesiyle atalarının izini sürecek 
     AYŞEGÜL SÖNMEZ 

     Sicilyalı rock şarkıcısı, Carmen Consoli’nin geçtiğimiz günlerde piyasaya çıkan albümündeki bir şarkının adı "İl Sultano". Şarkıda Consoli, sevgilisini, bir Osmanlı Sultanına benzetiyor. Bu, yıllardır 21 bölgeden oluşan İtalya’nın bölge halklarının artık kendi kültürlerinin, tarihlerinin yanısıra dış kültürlerle de alışverişe geçtiklerini gösteriyor. İtalya’daki bu multikültüralizm rüzgarından nasibini alanlardan biri de İtalyan Veneto Bölgesi halkı. Paflagonia projesi de tam böyle bir proje. 
     
     17 Ağustos’ta Karadeniz’deler 
     Veneto Bölgesi, Venedik, Padova gibi İtalya’nın kuzeydeki zengin şehirlerini içine alan bölge. Yıllardır bölge halkının bağımsız olma isteği yerini Venetolu olmanın tadını çıkarmaya bırakmış. Bu amaçla önce köklerini aramaya karar vermiş Venetolular. "Paflagonia Projesi Köklere Dönüş" fikrine göre 3 bin 200 yıl önce Batı Karadeniz’deki antik adıyla Paflagonia, şimdiki adıyla Bartın’da yaşamış Enetlerin, soyundan geldiklerine inanıyorlar. Bir grup Venetolu, bu proje kapsamında 17 Ağustos’ta bundan 3200 yıl önce demir atlarla ayrıldıkları Batı Karadeniz topraklarına Elite marka bisikletleriyle dönmeye hazırlanıyor. Bu projeye de destek hem Türk Kültür Bakanlığı’ndan hem de Marsa, Alitalia gibi büyük şirketler destek oluyor. 
     
     Vazolardaki Enetler 
     Projenin başı, Venetolu tarih öğretmeni Ugo Silvello, Batı Karadeniz’den göç eden Enetler’in, ataları olduğundan emin. Bu iddiaya kanıt olarak, büyük ozan Virgil’in yazdığı Eneide ve Homeros’un İlyada kitaplarını gösteriyor. "Homeros İlyada’da Akalarla savaşan Troyalılara yardıma gelen Enetler’in Paflagonia’dan geldiğini yazmış" diyor. Civil Müzesi’ndeki, Padova’dan çıkarılan 3000 yıllık vazolar ve duvar anıtlarının Troya uygarlığına ait izler taşımaları bu iddiayı kanıtlar nitelikte. Demir atlarıyla tanınan Enetlerin at üstündeki figürleri, siyah seramik vazoları ve dönemin duvar yazıtlarını süslüyor. 
     
İşte Paflagonia ekibi      5 bisiklet ve 1 karavanı kullanacak ekip, Beppe Forti, Guiseppe Pavan, Stefano Bonamin, Giovanni Rebellato, Aleeandro Bizzotto, Flavio Spiga, Aladino Tognon ve Ugo Silvello’dan oluşuyor. Aralardan Guisseppe Pavan, 56 yaşında emekli bir müze görevlisi. Pavan’ın, atalarının bu müzedeki vazoların üstündeki demir atlılar olduğunu öğrenmesiyle, bu projeye katılmaktan başka şansı kalmamış. Pavan, New York Engelliler Olimpiyatları’nda bir altın madalya kazanmış bir sporcu... 
     



 GÜNCEL 
















</TEXT>
</DOC>
