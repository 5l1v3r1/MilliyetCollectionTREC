<DOC>
<DOCNO> 17513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/son/sondun10.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'ya gemiyle 900 kaçak geldi 
</HEADLINE>
<TEXT>

     İtalya'nın güneyindeki Gallipoli limanına bu sabah gemiyle yaklaşık 900 kaçak insan geldi. 
     İtalyan haber ajansları, ''Kojduk-s'' adlı geminin Gallipoli limanının yaklaşık 5 mil açığında motorlarını kapatarak, yardım istediğini bildirdi. Yardım çağrısı üzerine Gallipoli liman başkanının koordinasyonunda İtalyan askeri birimleri tarafından gönderilen bir ekibin gemiye çıktığı belirtildi. Motorları çalıştırılan geminin römorkör eşliğinde limana getirildiği kaydedildi. 
     İtalyan yetkililer, geminin, Ahmet Enon adına İstanbul'da kayıtlı olduğunu öne sürerken, Türkiye'den hareket ettiği iddia edilen geminin bir tarafında da Ahmet Enon isminin yazdığı belirtiliyor. Gallipoli limanına getirilen gemideki yaklaşık 900 kaçaktan 200'ünün çocuk, 200 kadarının da kadın olduğu ve 20 otobüsle ''Don Tonino Bello'', ''Regina Pacis'' ve ''Lorizzonte'' adlı sosyal merkezlere götürüldükleri bildiriliyor. Gemi mürettebatından henüz kimsenin bulunamadığını söyleyen yetkililer, mürettebatın, geminin motorlarını durdurduktan sonra teknelerle karaya çıkmış olabileceğini veya kaçakların arasına karıştığının sanıldığını ifade ediyorlar. 




</TEXT>
</DOC>
