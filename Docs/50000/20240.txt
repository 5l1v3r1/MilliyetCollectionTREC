<DOC>
<DOCNO> 20240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/ekonomi/eko01.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom’da son tango 
</HEADLINE>
<TEXT>

     ANKARA Milliyet 

     - Telekom’da yetki devri nedeniyle çıkan sorun Öksüz ile Derviş’in dün yaptıkları iki görüşmede de çözülemedi 
     - Derviş ile Öksüz bu sabah yeniden biraraya geliyor. Uzlaşma sağlanamazsa konu liderler zirvesinde çözülecek 
     - Niyet mektubunda Telekom bölümü boş bırakıldı. IMF’nin toplanacağı salı gününe kadar yasanın çıkması gerekiyor 
     
     IMF yardımı için şart koşulan Telekom’un özelleştirilmesi konusundaki düğüm dün yapılan toplantılarda da çözülemedi. Ulaştırma Bakanı Enis Öksüz ile Devlet Bakanı Kemal Derviş’in bu sabah da bir araya geleceği, Derviş’in Öksüz’e yetki devri konusunda bir öneride bulunacağı öğrenildi. Sorun iki bakan arasında halledilemezse, liderlerin bu konu için bir araya gelmesi bekleniyor. Ama MHP Lideri Devlet Bahçeli’nin İstanbul’da olması, ANAP Lideri Mesut Yılmaz’ın bugün yoğun bir programa sahip olması, zirvenin yapılmasını güçleştiriyor. 
     Önceki gün yapılan liderler zirvesinde nihai bir sonuç alınamaması üzerine dün sabah erken saatlerde Başbakan Yardımcısı Hüsamettin Özkan, Derviş ve Öksüz bir araya geldi. Bu toplantıda, çözüm alınamadı. Özkan, Derviş ve Öksüz akşam Başbakanlık’ta yeniden buluştu. 
     
     Sorun yetki devri 
     Dün gün boyu bakanlar arasında Öksüz’ün itiraz ettiği, Ulaştırma Bakanlığı’nda bulunan lisans verme yetkisinin Telekomünikasyon Kurulu’na devredilmesi ile Telekom’un özelleştirilmesi prosedürünün Özelleştirme İdaresi Başkanlığı’nca belirlenmesi konuları tartışıldı. 
     Görüşmelerde özeleştirme ile yetki devrinin ayrı ayrı tasarılarda olması görüşünü dile getirdiklerini söyleyen Öksüz, "Derviş’in yetki paylaşımına yönelik değişiklik için Ulaştırma Bakanlığı’nın kuruluş yasasında değişikliği öngören bir önerisi oldu. Bu konuda farklı düşünceler var. Hazine bir tasarı hazırlayacak. Bunu görüşeceğiz" dedi. 
     
     IMF tasarıları bekliyor 
     Toplantıda Derviş’in yetkilerin düzenlenmesinin özelleştirme ile ilgisi olmadığını söylediği, "Fakat yetki ile ilgili düzenlemeler IMF’ye verilen tahhahütler arasında" dediği bildirildi. Öksüz’ün de yanıt olarak "Ulaştırma Bakanlığı’nın yetkileri içinde lisans yetkisi var. Bu Anayasa’da da geçiyor. Değiştirebilirseniz değiştirin" dediği öğrenildi. 
     Bu arada, geçen hafta IMF’ye gönderilen niyet mektubunda Telekom ve bankalar yasalarına ilişkin bölüm boş bırakıldı. Prosedüre göre, niyet mektubunun son şeklinin IMF İcra Kurulu toplantısından bir hafta önce kurul üyelerine dağıtılması gerekiyor. 
     Bu çerçevede, IMF İcra Kurulu’nun salı günü yapacağı toplantı öncesinde metnin Telekom ve bankalar bölümünün de kurul üyelerine bugün ulaştırılmasının şart olduğu vurgulanıyor. Ayrıca, salı günü Türkiye’ye verilecek kredinin onaylanması için, bu tarihe kadar Telekom ve bankalar yasasının Meclis’ten geçmesi gerekiyor. 
     Telekomünikasyon Kurulu Başkanı Fatih Mehmet Yurdal da telekomünikasyon hizmetlerine ilişkin lisans verme yetkisinin, gelişmiş ülkelerin büyük çoğunluğunda bağımsız düzenleyici otoritelerde bulunduğunu bildirdi. 
     
Derviş Siyasi rant dağıtma süreci bitmeli      Başbakanlık’ta hem sabah hem de akşam saatlerinde arka arkaya Başbakan Yardımcısı Hüsamettin Özkan ve Ulaştırma Bakanı Enis Öksüz ile görüşen Devlet Bakanı Kemal Derviş, Türk Telekom’un özelleştirilmesine ilişkin yasanın bir an önce çıkması gerektiğini söyledi. Derviş, dün öğle saatlerinde İstanbul’a gitmek üzere Başbakanlık’tan ayrılırken, milli güvenlik açısından önemli olan altın hisse ile ilgili çalışmaların sonuçlandığını belirterek, şunları söyledi 
     "Var gücümüzle çalışıyoruz. Önemli olan en iyi yasanın çıkması. Şu andaki çalışmalar daha ziyade sektörün yönetimi ve lisans verme yetkisi ile ilgili. Bu düzenlemeleri de bitireceğiz." 
     İstanbul’da TİSK Danışma Konseyi toplantısına katılan Derviş, burada yaptığı konuşmada, Telekom’da hisse satış oranının çok önemli olmadığını belirtirken, "Ama yönetimi profesyonel, çağdaş olmalı ve siyasal rant dağıtma süreci içinde olmamalı. Esas sorunumuz bu" dedi. 
     Derviş, uygulanan ekonomik programı herkesin sahiplenmesi gerektiğini belirterek, " Ben bu programı destekliyorum demekle iş bitmiyor. Başka hiçbir şansımız yok. Öyle bir noktaya geldik ki bir üçüncü bunalımı yaşarsak bunun faturası çok büyük olacaktır’’ diye konuştu. 
     Derviş toplantının hemen ardından Ankara’ya döndü. Akşam Başbakanlık’ta Özkan ve Öksüz ile biraraya gelen Derviş, toplantıdan sonra yaptığı açıklamada görüşmelerine bugüne kaldığı belirterek , "Liderler konuyu ele alacak" dedi. 
     TÜSİAD’dan Öksüz’e tepki 
     Bu arada TÜSİAD bir açıklama yaparak, Telekom yasasının, hükümetin yapısal reformlara yönelik anlayışını sergilemesi açısından temsili bir misyon üstlendiğini vurguladı. Açıklamada, lisans verme işlevinin Telekomda Üst Kurul’na ait olması gerektiği vurgulandı. 
     
Başbakanlık’ta GERGİN TRAFİK      08.00 Başbakan Yardımcısı Hüsamettin Özkan, Devlet Bakanı Kemal Derviş ve Ulaştırma Bakanı Enis Öksüz Başbakanlık’ta bir araya geldi. 
     13.00 Başbakanlık’taki toplantıdan ayrılan Derviş, halen tartışılan konular olduğunu, ancak sorunun hemen çözülmesi gerektiğini vurgulayarak İstanbul’a geçti. 
     14.00 Ulaştırma Bakanı Öksüz, Başbakanlık’tan ayrılarak, MHP Genel Başkanı ve Başbakan Yardımcısı Devlet Bahçeli ile görüşmek üzere parti merkezine gitti. 
     15.00 Derviş İstanbul’da TİSK’in Danışma Kurulu toplantısında yaptığı konuşmada Türk, Telekom’un yönetimi konusunda, Siyasi rant dağıtma sürecinde olmamalı’ dedi. 
     16.00 Öksüz yeniden Başbakanlığa geldi. Özkan’la görüştü. 
     19.00 Derviş, İstanbul’dan Ankara’ya geldi ve Türk Telekom’un özelleştirilmesine ilişkin yasa tasarısını görüşmek üzere Başbakanlığa geçti. Derviş, sabaha kadar da olsa tasarının bitmesi gerektiğini söyledi. Özkan, Derviş ve Öksüz yeniden bir araya geldi. 
     19.50 Toplantıya, "Sorun çözülmeli. Gerekirse Sabaha kadar görüşebiliriz" diyerek giren Derviş 50 dakika sonra Başbakanlık’tan ayrıldı ve konunun bu sabah liderler düzeyinde çözülebileceğini söyledi. 
     20.30 Başbakanlık’tan ayrılan Öksüz, sorunun Ulaştırma Bakanlığı’nın yetkileri üzerinde yapılmak istenen değişiklikten kaynaklandığını savundu. 
     



 EKONOMİ 
















</TEXT>
</DOC>
