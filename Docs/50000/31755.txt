<DOC>
<DOCNO> 31755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/ekonomi/eko05a.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Alarm gibi rapor 
</HEADLINE>
<TEXT>

Birleşmiş Milletler Kalkınma Raporu’na göre Türkiye nüfusunun en zengin yüzde 20’si tüketimin yüzde 47.7’sini, en yoksul yüzde 20’si ise yüzde 5.8’ini gerçekleştiriyor 
     ANKA 

     Birleşmiş Milletler BM İnsani Gelişme Raporu’nun sonuçları, Türkiye’de "Biri yer, biri bakar" atasözünün yaşama geçtiğini gösteriyor. 
     BM Kalkınma Programı tarafından yayımlanan İnsani Gelişme Raporu’nun son istatistiklerine göre, Türkiye gelişmemiş ülke’ özelliklerinin çoğunu taşıyor. Rapora göre Türkiye nüfusu, 2015’te 79 milyona ulaşacak. Köyden kente göç ise son hızla devam edecek. 1975’te yüzde 41.6, 1999’da ise yüzde 74.1 olan şehir nüfusu, 2015’te toplamın yüzde 84.5’ine ulaşacak. 
     Raporda, 1975’te 57.9 olan ortalama ömür süresinin 2000’de neredeyse 10 yıl uzayarak 69’a yükseldiği kaydedildi. Çocuk ölümlerinde ise Türkiye’nin büyük bir başarı yakaladığı göze çarpıyor. 1970’te her bin çocuktan 201’i ölürken, 1999’da ölüm sayısının 48’e düştüğüne işaret ediliyor. 
     Türkiye’de yeterli sağlık hizmetine ulaşabilenlerin oranı yüzde 91, temiz su kullanabilenlerin oran yüzde 83, gerekli ilacı bulabilenlerin oranı ise yüzde 99. Tarlada doğum olaylarında ise azalma olduğu ve kadınların yüzde 81’ine uzmanlar tarafından doğum yaptırıldığı belirtiliyor. 
     Gelir dağılımındaki eşitsizlik ise tüm acımasızlığıyla rapora yansıdı. Türkiye’nin en fakir yüzde 10’luk kesimine dahil grup yüzde 2.3, en fakir yüzde 20’lik grup ise yüzde 5.8 oranında tüketim yapabilirken, Türkiye’nin en zengin yüzde 10’u yüzde 32.3, en zengin yüzde 20’si ise yüzde 47.7’lik tüketim yapabiliyor. 
     
     Kadınlar daha çok okuyor 
     Türkiye, Milli Hasıla’dan yüzde 2.2 pay ile Ermenistan’dan sonra eğitime en az pay ayıran ülke oldu. Ancak GSMH’sının yüzde 5’ini askeri harcamalara ayıran Türkiye, Ürdün, Umman ve Suudi Arabistan’dan sonra bu sektöre en fazla pay ayıran dördüncü ülke olarak sıralamada yer aldı. 
     Kadınların okuma yazma oranında ise geçen yıllara oranla büyük bir artış yaşandı. 1999 yılında 15-24 yaş arası kadınların yüzde 93.6’sının okuma yazma bildiği belirtildi. Okuma yazma bilen her 100 erkeğe karşılık 95 kadın okuma yazma biliyor. BM Raporu’nun sonuçlarına göre, kadınlar yüzde 86 oranında erkeklere oranla işsiz kalabiliyor. 
     



 EKONOMİ 



























</TEXT>
</DOC>
