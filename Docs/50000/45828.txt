<DOC>
<DOCNO> 45828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/dunya/dun03.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İNGİLİZ GAZETECİ ARTIK ÖZGÜR 
</HEADLINE>
<TEXT>
Yvonne Ridley Peşaver’e ulaştı 
     DIŞ HABERLER SERVİSİ 

     Afganistan'da Taliban yönetimince bir süre önce tutuklanan ve 10 gün tutsak kalan İngiliz gazeteci Yvonne Ridley, serbest bırakıldı. Dün salıverilen İngiliz Sunday Express gazetesi muhabiri Yvonne Ridley 43 , gece saatlerinde Pakistan'ın Peşaver kentine ulaştı. 
     Afganistan-Pakistan sınırındaki Pakistan yetkilileri, Taliban'ın serbest bıraktığı Ridley'in sınıra geldiğini doğruladığı anda, ABD'nin Afganistan'a yönelik ikinci gün bombardımanı başladı. Taliban, Ridley'i 28 Eylül'de Afganistan'a yasadışı yollardan girdi diye tutuklamış ve casusluk suçuyla yargılanabileceğini ima etmişti. 
     
     Baskı ağır geldi 
     Taliban yönetimi Ridley’i ajanlık suçlaması ve idam talebiyle yargılayacağını duyurmuş, uluslararası baskı karşısında geri adım atmıştı. Geçen cumartesi Taliban yönetiminin dini lideri Molla Ömer, Ridley'in serbest bırakılması yolunda çağrı yapmış, ardından Taliban yönetimi kadın gazetecinin serbest bırakıldığını açıklamıştı. 
     



 DÜNYA 















</TEXT>
</DOC>
