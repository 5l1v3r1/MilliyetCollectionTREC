<DOC>
<DOCNO> 34507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/spor/spo03.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MİLANO'DA PAZARLIK 
</HEADLINE>
<TEXT>

Galatasaray Başkanı Mehmet Cansun, Jardel için Portolu yöneticiler ile buluştu. Brezilyalı golcü bugün İtalya’ya gelip, kararını verecek. Ayrıca De le Pena için de harekete geçildi 
     ERHAN TELLİ 

     Gizli görüşme 
     SARI - Kırmızılı kulübün Başkanı Mehmet Cansun, dün Milano’da Porto kulübü asbaşkanı Adeli Caldero ile bir araya gelip, Jardel’in transferini görüştü. Yönetici Eren Talu ve menajer Bayram Tutumlu’nun de yer aldığı gizli buluşmada gazetecilerin görüntü almasını engellemek isteyen Porto Asbaşkanı, Mehmet Cansun’la ayrı masalarda oturdu. Taraflar daha sonra Jardel’in transferi için pazarlığa başladı. 
     
     Jardel süre istedi 
     BAŞKAN Cansun, Jardel için Porto’dan 10 milyon doların yanı sıra Ricardo Costa ve Aleintchev’i istedi. Yaklaşık üç saat süren görüşmede Jardel sık sık aranarak, fikri soruldu. Brezilyalı golcü bir gün süre isteyince, anlaşma bugüne kaldı. Jardel bu sabah Milano’ya gelip, iki tarafla görüşecek ve kararını açıklayacak. Porto Başkanı Jorge Pinto Da Costa ise ön anlaşmaya vardıklarını açıkladı. 
     
     De La Pena gündemde 
     JARDEL için Başkan Mehmet Cansun’un Valencialı yöneticilerle de görüşüp, teklif alacağı bildirildi. Öte yandan Cansun, geçen yıl Lazio’da kiralık oynayan Barcelona’nın orta sahasında görev yapan De la Pena’nın transferi için harekete geçti. Tarafların prensipte anlaştığı, maliyeti 4 milyon doları bulan İspanyol oyuncunun transferinin Jardel’den gelecek paraya bağlandığı bildirildi. 
     
     LUCESCU Jardel acı çektirdi 
     GALATASARAY Teknik Direktörü Lucescu, Brezilyalı futbolcunun uyum sorununu aşması için çok çalıştığını, ancak başarısız olduklarını söyledi. Rumen hoca, "Jardel, Brezilyalı futbolcuların klasik adaptasyon sorununu yaşadı. Tüm çabalarıma rağmen bunu aşamadı. Ne kendisi, ne karısı, ne de ailesi mutlu oldu. Yazık, ona çok üzüldüm" dedi. 
     GOLCÜ futbolcunun kendini her şeyden soyutladığını vurgulayan Lucescu, şöyle devam etti "Jardel bana çok acı çektirdi. Çünkü tüm futbolcularım gibi onu da evladım olarak görüyordum. Ayrılmaya karar verdiğinde, anlaşarak git ve kulübüne iyi para kazandır tavsiyesinde bulundum. Hatta onun için birkaç kulüple görüştüm, aracı olmaya çalıştım." 
     
     İstanbul’a döndüler 
     SARI - Kırmızılı futbolcular, Şampiyonlar Ligi ön elemesinde Vlaznia maçının hemen ardından gittikleri İsviçre’den dün geri döndüler. Burada iki hazırlık maçı oynayan Sarı - Kırmızılılar, Benfica’ya 1 - 0, İspanyol Villa Real’e 4 - 3 yenilmişti. Böylece İsviçre’deki üçüncü etap kampını da tamamlayan Galatasaray, yarın rövanş maçı için Arnavutluk’a gidecek. 
     



 SPOR 
























</TEXT>
</DOC>
