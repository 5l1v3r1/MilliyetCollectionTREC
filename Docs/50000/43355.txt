<DOC>
<DOCNO> 43355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/spor/spo15.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Mutlu şaşırttı      GENÇLİK ve Spor Genel Müdürü Kemal Mutlu, Dünya Güreş Şampiyonası’nın organizasyonuna talip olmayacaklarını açıkladı. ABD’de 26 - 29 Eylül’de yapılması planlanan, ancak terör olayları nedeniyle ertelenen şampiyona için GSGM’nin izninin şart olduğunu vurgulayan Mutlu, "FILA’nın, Güreş Federasyonu’na ilettiği öneriyi değerlendirdik ve talip olmamaya karar verdik" dedi. 
     
Karate ligi kuruluyor      KARATE Federasyonu Başkanı Halil Durna, sporcuların daha çok müsabaka yapma olanağı bulabilmesi için Karate Ligi’ni kurma kararı aldıklarını açıkladı. Teknik kurulun gerekli çalışmayı yaptığını belirten Durna, "İlk etapta 1. ve 2. Lig olmak üzere iki kategori yapmayı planlıyoruz. Talep olursa 3. Lig’i de düşüneceğiz. Genel müdürlükten onay çıkarsa, iki ayda çalışmalar tamamlabilir" dedi. 
     
Ünlü’nün umudu      SPORDAN Sorumlu Devlet Bakanı Fikret Ünlü, KKTC’ye uygulanan spor ambargosunun bir gün sona ereceğine inandığını söyledi. KKTC Gençlik ve Spor Bakanı Dr.Ahmet Kaşif’i kabul eden Ünlü, KKTC’nin uluslararası yarışmalarda yer alamamasına üzüldüğünü vurgulayıp, "Biz destek vermeyi sürdüreceğiz. Zamanla bu sorunun çözüleceğine inanıyorum" dedi. 
     
Start günü      BUZ hokeyinde Kıtalararası Kupa heyecanı başlıyor. Bu yıl ilk kez düzenlenen, 6 grupta yapılacak kupanın A grubu maçları İzmit’te gerçekleştirilecek. İlk maçtalarda 17.00’de Polis Akademisi-Progym Romanya , 19.00’da da Torpedo Kazakistan -Partizan Yugoslavya oynayacak. 
     
Okta hüsran      ÇİN’DEKİ 41. Dünya Okçuluk Şampiyonası’nda Huriye Ekşi Kahraman da elendi. 60 ülkeden 430 sporcunun katıldığı şampiyonada mücadelesini sürdüren tek sporcumuz Ekşi, makaralı yayda çeyrek finalde İsveçli Sjoewal’a 108- 106 yenilerek madalya şansını yitirdi. 
     
Yozgatlı’dan ret      İSTANBULSPOR’UN genç yeteneği Mehmet Yozgatlı, "Beşiktaş’tan teklif gelse bile kulübümden ayrılmam" dedi. Golcü futbolcu, şu anda yalnızca İstanbulspor’un başarısını düşündüğünü vurgulayarak, "Beşiktaş’tan bana böyle bir teklif gelmedi. Gelse bile teklifi kabul etmeyi düşünmüyorum" diye konuştu. 
     
Ölene kadar Beşiktaşlı’yım’      GÖZTEPE’NİN 1.93’lük golcüsü Ersen Martin, Serdar Bilgili başkanlığındaki Beşiktaş yönetimine kırgın olduğunu söyledi. Sarı - Kırmızılı takımda beş maçta dört gol atan 22 yaşındaki genç futbolcu, "Ölene kadar Beşiktaşlı’yım. Beşiktaş, beni hiç sormadan Siirt Jetpa’ya satmıştı. Bilgili yönetimi şimdi dönmemi istese kılımı bile kıpırdatmam" dedi. 
     
Yanal’dan gözdağı      ANKARAGÜCÜ Teknik Direktörü Ersun Yanal, Beşiktaş maçı öncesi takımını kampa aldı. Genç hoca, "Birkaç haftadır aldığımız kötü sonuçları Beşiktaş’ı yenerek geride bırakmak istiyoruz. Bunu da başaracağımıza inanıyorum. Rakibimizin durumu bizi hiç ilgilendirmiyor" dedi. 
     



 SPOR 




























</TEXT>
</DOC>
