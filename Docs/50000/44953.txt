<DOC>
<DOCNO> 44953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/ekonomi/eko01.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ENFLASYON COŞTU 
</HEADLINE>
<TEXT>

Eylül ayı enflasyonu en kötümser tahminleri bile aştı. Okul ve kışlık ihtiyaçlardaki talep artışı yüzünden, eylül enflasyonu toptan eşyada yüzde 5.4, tüketicide yüzde 5.9 oldu 
     EKONOMİ SERVİSİ 

     Okul ve kışlık ihtiyaçlardaki yoğun alışveriş, eylül enflasyonunu ateşledi. Yıllık enflasyon, toptan eşyada yüzde 75’e dayandı. Böylece enflasyonda üç yıl önceki rakamlara geri dönüldü. 
     Devlet İstatistik Enstitüsü DİE tarafından açıklanan enflasyon rakamları en kötümser tahminleri bile aştı. DİE’ye göre, aylık bazda toptan eşya fiyatlarındaki TEFE artış yüzde 5.4, tüketici fiyatlarındaki TÜFE artış da yüzde 5.9 olarak gerçekleşti. TEFE’de yıllık enflasyon yüzde 74.7, TÜFE’de ise yüzde 61.8’e çıktı. 
     2000 Eylül ayında yıllık enflasyon toptan eşyada yüzde 43.9, tüketici fiyatlarında yüzde 49.0 olmuştu. Buna göre yıllık enflasyon eylül ayında, önceki yılın toptan eşya fiyatının 30.8 puan, tüketici fiyatının ise 12.8 puan üstünde gerçekleşti. 
     2000 Eylül ayında, TEFE’deki artış yüzde 2.3, TÜFE’deki artış ise yüzde 3.1 olmuştu. 2000 yılı Eylül ayı ile karşılaştırıldığında, bu yılın aynı ayında enflasyon, TEFE’de 3.1 puan, TÜFE’de 2.8 puan üzerinde gerçekleşti. 
     Bu yılın ocak - eylül döneminde enflasyon oranları TEFE’de yüzde 62.9, TÜFE ise yüzde 47.7 oldu. 
     Bu arada eylül ayı itibarıyla 12 aylık ortalamalara göre yıllık enflasyon ise TEFE’de yüzde 49.7, TÜFE’de yüzde 47.8 olarak hesaplandı. 
     
     Çekirdek enflasyon yüzde 5.4 
     TEFE’de eylül ayında görülen yüzde 5.9’luk artışta, devletin payı 1.3, özel sektörün payı da 4.1 puan oldu. 
     Bu arada çekirdek enflasyon olarak nitelenen imalat sanayinde özel sektördeki fiyat artışı yüzde 5.4 olarak hesaplandı. 
     Eylül ayında, sektörel bazda en yüksek fiyat artışı yüzde 9.7 ile madencilik ve taşocakçılığı sektöründe gerçekleşti. Tarım, avcılık, ormancılık ve balıkçılıkta fiyatlar yüzde 5.1, imalat sanayinde yüzde 5.3, elektrik, gaz ve su sektöründe yüzde 5.4 oranlarında arttı. 
     
     Giyim yüzde 13 arttı 
     Tüketici fiyatları endeksine göre, eylül ayında en yüksek fiyat artışı yüzde 12.8 ile giyim - ayakkabı harcamalarında görüldü. 
     Aynı dönemde, fiyatlar gıda, içki ve tütünde yüzde 6.4, konut yüzde 5.0, ev eşyası yüzde 4.5, sağlık yüzde 3.4, ulaştırma yüzde 6.2 oranlarında arttı. 
     
     Okul dergisi şampiyon 
     Yeni öğretim yılına geçen ay başlanması ile birlikte en yüksek oranlı zamları eğitim malzemeleri gördü. 
     DİE’nin eylül ayında, bir önceki aya göre, tüketici fiyatlarında en yüksek artış gösteren maddeler listesinde yüzde 92.3 ile okul dergisi ücreti birinci sırada yer aldı. 
     Okul dergisi yıllık bazda yüzde 92.3 zamlanırken, dergiyi yüzde 56.2 ile üniversite harcı, yüzde 30.4 ile kreş ve anaokul ücreti, yüzde 26.7 ile okul önlüğü izledi. 
     
Memur maaşına yüzde 5.8 zam      Devlet İstatistik Enstitüsü’nün DİE açıkladığı enflasyon rakamları sonrasında, devlet memurlarına da yüzde 5.8 oranında enflasyon zammı yapılacak. 
     Tüketici fiyatlarının eylül ayında yüzde 5.9 artış göstermesiyle birlikte, dokuz aylık enflasyon da yüzde 47.7’ye ulaştı. 
     Böylece en son 15 Eylül’de yapılan zamla yüzde 41.5’e ulaşan memur maaşlarındaki toplam artış, enflasyonun altında kaldı. 
     Yapılan zamla yılbaşından bu yana maaşlardaki toplam artış da 2 puanlık refah payı ile birlikte yüzde 49.7’ye yükselecek. Söz konusu zam, sözleşmeli personel ile memur emeklilerine de aynen yansıtılacak. 
     



 EKONOMİ 























</TEXT>
</DOC>
