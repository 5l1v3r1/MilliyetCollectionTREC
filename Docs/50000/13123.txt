<DOC>
<DOCNO> 13123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/yazar/ulagay.html </URL>
<DATE> 2001/03/26/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Çok değerli on yılımızı çaldılar 
</HEADLINE>
<TEXT>

     Ülke ekonomisini bir kez daha çöküşün eşiğine getirdikten sonra ecel korkusuyla Kemal Derviş’e sarılan siyaset erbabının, ayak oyunlarıyla Derviş’i marke ederek puan toplama çabaları da sürüyor. 1991’de ilk kez başbakan olduktan sonra "ekonomide sorun var" diyerek erken seçime giden ve on yıl boyunca yenilgiden yenilgiye koştuğu halde yerini koruyan Yılmaz Mesut’umuz, bu işin en ustası. Ayak oyunu yapmak şöyle dursun, ayakta zor durduğu izlenimini veren Başbakan Ecevit, Derviş’e sarılmanın rahatlığıyla durumu idare ediyor ama DSP ve MHP içinde de, Derviş tedirginliği yaşayanlar hayli fazla herhalde. Onlar Derviş’in, ekonomiyi ve ülkeyi uçurumun kenarından alıp yeniden batırmak üzere siyaset erbabına teslim etmesini garantiye almak için önlemlerini alıyorlar şimdiden. 
     
     10 yılda 250 kat artış 
     Önümde, Milliyet hafta sonu eklerinin editörü Deniz Alpan sayesinde elime geçen, on yıl öncesine ait bir gazete kupürü duruyor. 22 Mart 1991 tarihli Milliyet gazetesinin ekonomi sayfasında yer alan ve birinci sayfa manşetine de taşınan, Vahap Munyar imzalı haberin başlığı şöyle "Dolar 4 bin lirayı gördü." Haberin girişinde "Merkez Bankası’nın sessizliği ve bankacıların şaşkınlıkları sırasında dolar 4 bin liralık fiyata da ulaştı", deniyor. Haberden, ABD dolarının bir ay içinde 25 dolayında değer kazanarak 4 bin liraya dayandığı anlaşılıyor. 
     İşte böyle başlayan 1991 yılında başbakan olan ve "ekonomide durum kritik" diyerek erken seçime giden Sayın Yılmaz’ın bu doğru saptamasından tam on yıl sonra dolar bu kez 1 milyon TL’ye dayandı, ekonomideki yaralar kangren oldu, bizimki hiç Yılmaz ya, ayak oyunu yapmaya devam ediyor. Kolay değil tabii doları on yılda 250 kat değerlendirmeyi başaran siyasetçi takımımın içinde hep lider olarak kalıp, Mesut olmak. 
     Aslında tek başına onun adını anıp Mesut Yılmaz’a haksızlık etmeyelim. Türkiye’nin barış şartlarında savaş enflasyonu yaşamasında diğer siyaset erbabının da en az onun kadar payı var. Sayın Yılmaz’ın kaybettiği 1991 seçimlerinin galibi olarak yeniden başbakanlık koltuğuna oturan ve popülist politikalarla ekonomideki sorunları ağırlaştırdıktan sonra Çankaya’ya kaçan Sayın Süleyman Demirel’i onun Türk siyasetine armağan ettiği, 1994 krizinin mimarı Sayın Tansu Çiller’i özellikle anmamız gerekiyor, bu bağlamda. 1991 seçimlerine girilirken ekonominin sorunlarını onlar da Sayın Yılmaz kadar biliyorlardı, Sayın Çiller’in hazırladığı ünlü "UDİDEM" programında bu sorunlar sergilenmiş, Sayın Demirel ise devletin borç çıkmazını "beş kara delik" deyimiyle özetlemişti. 
     
     Sorunlar on yıllık 
     Ekonomide yapısal sorunların bulunduğunu on yıl önce saptayan bu liderler sonra ne yaptılar Hangisini çözdüler bu sorunların Hiçbirini. Onların sayesinde Türkiye 21. yüzyıla hazırlık dönemi olması gereken çok değerli on yılı kaybetti, barış şartlarında savaş enflasyonu yaşamaya devam etti, fert başına milli geliri 3.000 dolar dolayında çakılıp kaldı. Bu arada yolsuzluk çarkları da dönmeye devam etti. 
     1999’da bu kötü mirası devralıp durumu kurtarmaya çalışan mevcut hükümet de kendi marifetiyle son iki krizi yaratmayı başardı. Şimdi ekonomimiz uçurumun kenarında ve dünyanın alay konusu. Zor koşullarda görev kabul eden Kemal Derviş, durumu kurtarmaya çalışıyor ve ülkeyi bu duruma getirenler de onu çelmelemek için ayak oyunları yapıyor. Gel de isyan etme bakalım 
     
Barışta savaş enflasyonu      DİE’nin "Osmanlı Devletinde Bilgi ve İstatistik" dizisinin yeni kitabı "İstanbul ve Diğer Kentlerde Fiyatlar ve Ücretler 1469 - 1998" tam anlamıyla bir bilgi hazinesi. Prof. Şevket Pamuk tarafından hazırlanan kitapta bu topraklardaki 500 yıllık fiyat ve ücret hareketlerinin seyri ortaya konmuş. Bu dev araştırmanın en çarpıcı bulgularından biri İstanbul’da 1469’dan 1914’e kadar geçen yaklaşık 450 yılda 300 kat artan fiyatların, 1914 - 1998 arasında kalan 85 yılda 19 milyon kat artmış olması. Grafikte de görüldüğü gibi 1. ve 2. Dünya Savaşı yılları enflasyonun patlama yaptığı dönemler olarak dikkati çekiyor. İlginç ve üzücü olan ise özellikle son 30 yılda Türkiye’yi yönetenlerin, bize barış koşullarında savaş enflasyonu yaşatmayı başarmış olmaları. Bu kısır döngüyü kırmadan geleceğe umutla bakamayız. 
     
Kaplan ve Ejderha      Oscar Ödülleri’ni bu yıl kimlerin kazanacağını merak edenler yarın sabaha kadar meraklarını gidermiş olacaklar. Bu vesileyle peş peşe gösterime giren Oscar adayı filmlerden Kaplan ve Ejderha’yı izleyince kendi seçimimi yaptım ben. Daha önce görmüş olduğum Gladyatör ve Çikolata da kendi türlerinde başarılı sayabileceğim filmler ama Kaplan ve Ejderha defalarca izlenebilecek bir görsellik şöleni. Çeşitli sanatların iç içe kullanıldığı bu filmi izlerken, örneğin benzersiz bir bale gösterisine dönüşen dövüş sahnelerinde, büyülü bir deneyim yaşıyor insan sanki. Heyecanla romantizmin, karanlıkla aydınlığın, erkekle kadının, aşkla saygının nasıl aynı bütünün öğleri olduğunu hissediyorsunuz. Çok farklı filmlere imza atan Ang Lee umarım eli boş dönmez bu geceki törenden. 
     
Küresel kriz de zorlar Derviş’i      Hala ayak oyunlarıyla siyasi mevta olmaktan kurtulmaya çalışan politikacılarımız durumun vahametinin ne kadar farkında, doğrusu bilmiyorum ama ben Türkiye’nin bu işin içinden nasıl çıkacağını pek net göremiyorum. 
     Görünen o ki Türkiye, aslında mevcut siyasi yapıyı da değiştirecek, tutarlı bir ekonomik program ortaya koymadan ve bunu uygulayacak bir siyasi iradenin bulunduğunu kanıtlamadan, yeni dış destek bulmakta zorlanacak. Bu durum, Kemal Derviş’i, "dış kaynak bulup mevcut siyasi kadrolara zaman kazandıracak kişi" olarak görme eğilimindeki siyaset erbabının hesabını bozuyor ve Derviş’in bu siyasi kadroyla birlikte başarılı olma şansını da sınırlıyor. 
     Dünya ekonomisinin, kimi iddialara göre 1930’dan bu yana ilk kez küresel bir resesyonun daralmanın eşiğinde bulunması bu tabloyu daha da karmaşık hale getiriyor. The Economist dergisi, kapak konusu yaptığı değerlendirmede, dünya ekonomisinin 46’sını oluşturan ABD ve Japonya’nın birlikte durgunluğa girmeleri halinde bunun küresel resesyona yol açabileceğini ileri sürüyor. Bu ortamda Derviş’in işinin çok daha zor olacağı ortada. Siyasetçiler bir yana, bu ortamda, "küresel uyumdan, IMF ile anlaşmaktan vazgeçip kendi ulusal planımızı yapalım" diyenlerin sesi de daha gür çıkabilir. 
     
     





Bilim... 


Cenazede Meclis sitemi 


Sovyet Liderinin striptiz merakı 


Paskalya yumurtası peşinde 


Meclis derebeyi... Aşireti sağ olsun 


Herkes haklı 


MİR'in yerine 


Dünyanın en güzel mesleği 


Çok değerli on yılımızı çaldılar 


Milletvekilleri "işin ciddiyetini" anlayamadı 


</TEXT>
</DOC>
