<DOC>
<DOCNO> 32955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/guncel/gun11.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Veli Göçer de aftan yararlanıyor 
     Anayasa Mahkemesi'nin Şartla Salıverilme Yasası'nın kısmen kapsamını genişletmesiyle birlikte Marmara depreminde yapıp sattığı binalarda 169 kişinin ölümünden sorumlu tutulan müteahhit Veli Göçer, oğlu Can Göçer, ortağı Zafer Coşgun ve binaların fenni mesulü Derya Bilgin ile mimar İsmet Kösebalan'a da özgürlük yolu açıldı. Göçer'in avukatı Mehmet Kart, 23 Temmuz’da tahliye beklediğini söyledi. 
     
     Çeşme 3.5’la sallandı 
     İzmir'in Çeşme ilçesinde, Richter ölçeğine göre 3.5 büyüklüğünde bir deprem meydana geldi. Dün saat 12.23'te merkez üssü Çeşme olan depremde can ve mal kaybı olmazken, vatandaşlar kısa süreli panik yaşadı. Kandilli Rasathanesi yetkilileri, vatandaşları endişelenmemeleri konusunda uyardı. 
     
     Başhekimin istifası validen döndü 
     Sağlık Bakanı Osman Durmuş'un azarlamasının ardından istifa edeceğini açıklayan Karabük Devlet Hastanesi Başhekimi Nurullah Soyhan'ın bu istemi kabul edilmedi. Soyhan, Vali Nafiz Kayalı'ya gönderdiği istifa dilekçesinin kabul edilmediğini ve yıllık izne ayrıldığını söyledi. 1993 yılından beri hastanede görev yapan Soyhan’la, Bakan Durmuş arasında dört gün önce bir tartışma yaşanmıştı. 
     
     Beşiktaş’ta silahlı saldırı 
     Beşiktaş Barbaros Bulvarı'nda, nakliyeci olduğu öğrenilen Mehmet Çelik 44 , dün akşam saatlerinde kimliği belirlenemeyen bir kişinin silahlı saldırısına uğradı. Saldırı sırasında Çelik ile olay yerinden geçmekte olan Mithat Lim 64 bacaklarına isabet eden kurşunlarla yaralandı. Polis saldırganın yakalanması için operasyon başlattı. 
     
     Kapkaççı kıskıvrak yakalandı 
     Şişli'de Zuhal Karaca isimli kadının çantasını alarak kaçmaya çalışan Tarık Efe 30 , kapkaçla mücadele için yeni kurulan "Yıldırım Ekipler" tarafından kısa sürede yakalandı. Karaca'nın 250 dolar, 100 milyon lira ve kredi kartları bulunan çantası kendisine teslim edildi. Efe’nin çeşitli suçlardan daha önce sabıkası olduğu ortaya çıktı. 
     
     Tecimer’in kardeşi Marakeş’e uçtu 
     Fas'ın tatil kenti Marakeş'te yakalanan Ayşegül Tecimer'in kız kardeşi Nilüfer Ceylan Görgün, dün ablasını ziyaret için bu ülkeye gitti. Uçakla Milano'ya hareket eden Görgün, buradan Fas'a geçecek. Görgün, Atatürk Havalimanı'nda yaptığı açıklamada, "Ablam önceki akşam tutuklandı. Daha önce çıkan haberler doğru değil" dedi. 
     
     Collection dergisi bir yaşında 
     Türkiye'nin tek koleksiyon kültürü dergisi Collection, birinci yılını tamamladı. Ant Yayıncılık tarafından üç ayda bir çıkarılan dergi, D R satış merkezlerinde ve diğer seçkin kitabevlerinde satılıyor. Derginin son sayısında Cem Mahruki ile koleksiyonculuk, Mert Sandalcı ile de, Max Fruchtermann ve posta kartları üzerine yapılan söyleşiler de yer alıyor. 
     



 GÜNCEL 

















</TEXT>
</DOC>
