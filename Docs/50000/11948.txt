<DOC>
<DOCNO> 11948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/son/sondun06.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'le Filistin şap hastalığına karşı birleştiler 
</HEADLINE>
<TEXT>

     ''Deli dana''dan sonra tüm Avrupa'yı ve diğer kıtalardan bazı ülkeleri saran Şap hastalığı korkusu, 6 aydır çatışan İsrail ve Filistini de işbirliğine yöneltti. 
     İsrail, hastalığın bölgede yayılmasını önlemek için Filistin Yönetimi'ne 200 bin aşı verdi. Aşılar, Filistin Yönetimi'ne Batı Şeria'daki bir ortak bağlantı bürosunda teslim edildi. 
     Filistin Tarım Bakanı Hikmet Zaid, hastalıkla mücadele yollarını ele almak için yarın İsrailli meslektaşı Şalom Simhon ile biraraya geleceğini belirtti. Batı Şeria'daki İsrail sivil idaresi sözcüsü Peter Larner da ''Hastalıklar sınır tanımaz, kontrol noktalarında durmaz'' diye konuştu. İsrail'de Şap vakasına rastlanmazken, Batı Şeria'da Filistin denetiminde bulunan bazı bölgelerdeki hayvanlarda hastalık şüphesiyle testler yapıldı. Test sonuçları henüz alınmadı. 
     Bu arada, Birleşik Arap Emirlikleri'ndeki sağlık görevlileri, hastalığın yayılmasını önlemek için hastalık taşıyan 151 hayvanı itlaf etti. Basında çıkan haberlerde, yetkililerin Dubai'nin güneydoğusunda, El Ayn bölgesindeki 3 çiftlikteki 101 sığırla 50 keçiyi öldürüp yaktıkları belirtildi. 




</TEXT>
</DOC>
