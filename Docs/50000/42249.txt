<DOC>
<DOCNO> 42249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/guncel/gun19.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     Taksim ile Şişli bombaları aynı 
     İSTANBUL Milliyet 

     TAKSİM’DE, 2 polis memurunun şehit olduğu, bir turistin öldüğü ve 22 kişinin yaralandığı canlı bomba saldırısında kullanılan patlayıcı ve düzeneğin, dokuz ay önce Şişli İlçe Emniyet Müdürlüğü’ne düzenlenen saldırıda kullanılan bombayla aynı türde olduğu belirlendi. Terörist Uğur Bülbül’ün vücuduna sardığı yaklaşık 1.5 kilo ağırlığındaki patlayıcının düzeneğinin de elektrik tertibatlı ve dinamit destekli olduğu saptandı. 
     
     Kamyon otoyu biçti 6 ölü 
     KONYA DHA 

     ADANA’DAN Konya'ya ev eşyası taşıyan 30 yaşındaki Gürgün Aksu yönetimindeki kamyon, dün akşam Konya Ereğli karayolunun beşinci kilometresinde şerit ihlali sonucu, karşı yönden gelen Gazi Ali Sarıyıldız yönetimindeki otomobille çarpıştı. Kazada kapalı kasa kamyonun içinde yolculuk yapan bir çocuk ve Muteber Yardar adlı kadınla özel otomobil sürücüsü Sarıyıldız ve Mahmut Sarıyıldız ile kimlikleri belirlenemeyen iki kadın hayatını kaybetti, 4 kişi de yaralandı. 
     
     Romen karısını takside öldürdü 
     M.AKİF ERDEM İstanbul 

     FATİH’TE taksi içerisinde tartıştığı Romen uyruklu eşini bıçakla delik deşik eden çılgın koca yakalandı. Hayri Bakırtaş ile Romen uyruklu eşi Andrea Bakırtaş, dün akşam Yenikapı'da Ağa Babayiğit'in kullandığı taksiye bindiler. Sahil Kennedy Caddesi'nde ilerleyen takside, Andrea Bakırtaş’la Hayri Bakırtaş birden tartışmaya başladı. Eşinin kendisine bağırmasıyla çılgına dönen Hayri Bakırtaş, bıçağını rastgele salladı. Taksinin durduğu sırada kaçmak isteyen çaresiz kadın, kaldırımda can verdi. 
     
     Ölüm orucunda 34. ölüm 
     İSTANBUL Milliyet 

     F TİPİ cezaevlerine karşı başlatılan ölüm oruçlarında dün de Ümüş Şahingöz 32 hayatını kaybetti. Hayata Dönüş Operasyonu'nun ardından kaldırıldığı Şişli Etfal Hastanesi'nde tedavi kabul etmeyen Şahingöz, cezasının ertelenmesinin ardından Küçükarmutlu'da eylemini sürdürüyordu. Eyleminin 330. gününde hayatını kaybeden Şahingöz bugün Ankara Karşıyaka Mezarlığı'nda toprağa verilecek. Ölüm orucunda hayatını kaybedenlerin sayısı 34'e yükseldi. 
     
     Vagon devrildi 4 kişi öldü 
     İÇEL’İN Tarsus ilçesinde meydana gelen tren kazasında dört kişi öldü, 13 kişi de yaralandı. Mersin'den Adana'ya giden İbrahim Koçyiğit ve Kadir Akay yönetimindeki dört vagonlu banliyö treni, dün saat 17.50'de Yenice İstasyonu'nda hemzemin geçite girerken makas değiştirdi. Bu sırada katarın arkadaki vagonu koparken, üçüncü vagon da devrildi. Tıklım tıklım dolu trenden bir anda feryatlar yükseldi. Kazada dört yolcu yaşamını yitirirdi, yaralanan 13 kişi Tarsus Devlet Hastanesi'nde tedaviye alındı. 
     



 GÜNCEL 


























</TEXT>
</DOC>
