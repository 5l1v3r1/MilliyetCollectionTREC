<DOC>
<DOCNO> 31459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/yasam/yas03.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yangın iki mucize 
</HEADLINE>
<TEXT>

Kaçmasınlar diye anneleri onları eve kilitledi. Evde yangın çıkınca kardeşini battaniyeye sarıp dördüncü kattan atan abla, peşinden de kendisi atladı... 
     ŞAKİR AYDIN İstanbul 

     Yenibosna'da bir barda çalışan Sündüz Akbulut, yaklaşık iki ay önce çocuklarıyla birlikte Çınar Mahallesi'nde kiraladığı eve taşındı. Ev dördüncü kattaydı. Geceleri işe gitmek zorunda olan Akbulut, çocuklarının dışarı çıkmaması için her akşam dairenin kapısını kilitleyip öyle çıkıyordu. Önceki akşam, 12 yaşındaki Ç.A. ve 4 yaşındaki U.A., evde yine yalnızdı ve kapı üzerlerine kilitliydi. 
     Ancak saat 23.30 sıralarında, henüz bilinmeyen bir nedenden dolayı evde yangın çıktı. Kapı kilitli olduğundan kaçamayan iki kardeş çareyi balkona sığınmakta buldu. 
     Alevler iyice büyümüştü ve itfaiye de görünürlerde yoktu. İşte o an Ç.A., son bir umutla çılgınca bir yönteme başvurdu. Koşarak bir battaniye aldı ve ona sardığı kardeşini dördüncü kattaki balkondan attı. Saniyeler hızla tükeniyordu ve sıra ona gelmişti. Kararını verdi ve o da kendini boşluğa bıraktı. 
     
     Kızım evden kaçıyordu’ 
     Bu sırada, itfaiye ekipleri ve bir ambulans geldi. İki kardeş şans eseri hayattaydı ve faciayı kırıklar ve sıyrıklarla atlatmışlardı. 
     Anne Sündüz Akbulut soluğu çocuklarının yattığı hastanede alırken şunları söyledi "İşe gidince, kızım evden kaçıyordu. Bunu engellemek için ben de kapıyı üzerlerine kilitliyordum." 
     



 YAŞAM 




















</TEXT>
</DOC>
