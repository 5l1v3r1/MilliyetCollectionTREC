<DOC>
<DOCNO> 33458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sondun17.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Etna'nın lavları yayılıyor 
</HEADLINE>
<TEXT>

     İtalya'nın güneyindeki Sicilya adasında bulunan Etna yanardağı lav püskürmeye devam ediyor. 
     Yaklaşık 15 gündür faaliyette bulunan yanardağın püskürttüğü lavlar, giderek Nicolosi kasabasına yaklaşıyor. Yetkililer, lavların kasabanın 4,5 kilometre yakınına kadar geldiğini açıkladı. 
     Nicolosi Belediye Başkanı Salvatore Moschetto, düzenlediği basın toplantısında, bölgede ''olağanüstü hal'' ilan edilmesi gerektiğini belirtti. Moschetto, ''Sabırla G-8 zirvesinin bitmesini bekledim. Artık dikkatlerin Etna'ya çevrilmesi gerekir. Devletin çok acilen müdahale etmesi gerekiyor'' dedi. 
     Yetkililer, Etna yanardağı eteklerindeki turistik tesislerin tehlikede olmaları nedeniyle boşaltıldığını bildirdi. 
     Yanardağda meydana gelen patlamalardan sonra oluşan duman bulutlarının Catania kentini kirlettiği, halkın ev ve sokaklarda külleri temizlediği görüldü. 
     Bununla birlikte, ilgili uzmanlar, alarm verilmesini gerektirecek bir durumun henüz söz konusu olmadığını bildirdiler. 
     






</TEXT>
</DOC>
