<DOC>
<DOCNO> 3885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sondun11.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dalay Lama Kumbh Mela Festivali'nde 
</HEADLINE>
<TEXT>

     Tibet'in ruhani lideri Dalay Lama, dünyanın en büyük dini toplantısı Kumbh Mela festivaline katıldı. 
     Festivalde kendisini çiçeklerle karşılayan çocuklara çiçek yaprakları atan Dalay Lama, gazetecilere yaptığı açıklamada, burada bulunmaktan çok mutlu olduğunu söyledi. 
     Kumbh Mela törenlerine ilk kez 1966 yılında bulunduğunu belirten Dalay Lama, günahlarının silineceği ve reenkarnasyondan kaçınacakları inancıyla buzlu Ganj Nehri'ne giren milyonlarca Hindu'ya katılıp katılmayacağı yönündeki soruya, ''Sanmıyorum. Nehir çok soğuk'' yanıtını verdi. 
     Hint komandoları ve korumaları tarafından korunan Nobel Barış Ödülü sahibi Dalay Lama, 1.400 hektarlık festival alanının merkezindeki kışla tipi bir binada çocukları ve gazetecileri kabul etti. Dalay Lama, Hindistan'daki üst düzey Hindu liderleri ve Hıristiyanlarla Müslümanları eleştiren ve çok dinli Hindistan'ı Hindu devleti haline getirmek isteyen Dünya Hindu Konseyi'nin üst düzey yetkilileriyle biraraya geldi. Yetkililere göre, Kumbh Mela festivali çerçevesinde Ganj ve Yamuna nehirlerine giren insan sayısı dün 32 milyona ulaştı. 
     
     




</TEXT>
</DOC>
