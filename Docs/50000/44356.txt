<DOC>
<DOCNO> 44356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sondun02.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Cem, New York enkazında... 
</HEADLINE>
<TEXT>

     Dışişleri Bakanı İsmail Cem, ABD'yi 11 Eylül sabahı canevinden vuran, intihar yolcu uçaklarıyla tarihin en 
     geniş çaplı terör yıkımına uğrayan New York-Dünya Ticaret Merkezi DTM ikiz gökdelenlerinin enkazını inceledi. 
     Cem, kaldırılması 1 yıl sürebilecek DTM enkazını inceledikten sonra yardım ve kurtarma çalışmalarını koordine etmek amacıyla düzenlenen merkezde New York Belediye Başkanı Rudolph Giuliani ile görüştü. Cem-Giuliani görüşmesi, samimi bir havada geçti. 
     İsmail Cem, trajediden üzüntülerini ifade ederken, Giuliani, Türk hükümetinin desteği için teşekkürlerini iletti. 
     Giuliani, İsmail Cem'e, kurtarma çalışmalarında büyük işlevi olan polis ve itfaiye örgütlerini temsilen birer polis ve itfaiyeci şapkası hediye etti. 
     Dışişleri Bakanı İsmail Cem, bu akşam Türkevi binasında New York'taki Türk toplumu temsilcileriyle biraraya gelecek. 
     
     Enkaz kaldırnma çalışmaları 
     Amerikan Denetimli Yıkım Şirketi'nden Mark Loizeaux, arama-kurtarma ekipleri alandan çekildikten sonra ağır iş makinalarının gireceğini söyledi. 
     Enkaz kaldırma çalışmaları sırasında, 4.1 milyar dolar çeşitli onarım ve bölge metrosunun yenilenmesi, 3.6 milyar dolar da polis-itfaiye ve kentin diğer hizmetlilerinin fazla mesaisi için harcanacağı tahmin ediliyor. 
     ABD hükümeti, 110 katlı ikiz gökdelenlerin mali kaybını tahminen 40 milyar dolar olarak veriyor. Gökdelenlerin yeniden inşası için 
     karar verilirse ilk tahminde bunun 8.2 milyar dolara malolacağı hesaplanıyor. 
     






</TEXT>
</DOC>
