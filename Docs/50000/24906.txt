<DOC>
<DOCNO> 24906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/spor/yuru.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam final 
</HEADLINE>
<TEXT>

     ÖMER ÜRÜNDÜL 

     Ekstra Play - Off’un finali her yönüyle mükemmel bir mücadeleye sahne oldu. Tribünlerde büyük bir seyirci kitlesi, saha içinde de tempo, oyun disiplini ve teknik adamların karşılıklı taktik savaşı vardı. 
     Malatyaspor, kendi hücum organizasyonlarını tempolu bir şekilde ileride çoğalarak yapmaya çalışırken, Sakaryaspor’un orta sahasını da yakın presle rahatsız ederek savunma güvencesi oluşturdu. Buna karşılık Sakaryaspor, teknik direktör Coşkun Demirbakan’ın düşündüğü çeşitli hücum varyasyonlarını sahneleyemedi. Ama, bölüm bölüm dengeli ataklar ve topa sahip olma prensibini bırakmadı. Ayrıca savunma güvencesini de hiç ihmal etmedi. Bilhassa dörtlü defans uygulaması, ön libero Koray’ın da katkılarıyla kusursuzdu. 
     120 dakikalık mücadele günümüz futbolunun ilkelerine uygundu. Tempo vardı, pres vardı, disiplin vardı, yürekli mücadele vardı. Ve topu kazanan taraf rölantiyi değil, hücumu düşündü. Bütün bu olumlu görüntülere rağmen pozisyon kısırlığı yaşandı. Bu da takım savunmalarının başarısından kaynaklandı. İki takımı da gösterdikleri başarılı performanstan dolayı kutluyoruz. Tabii ki bu tip maçların sonu dramatik oluyor. Bir taraf kazanıp büyük sevinç yaşıyor, diğer taraf da üzüntüden kahroluyor. Bu sahneler, dün geceki penaltı atışlarından sonra da şekillendi. 
     Hakem Metin Tokat, mükemmel bir yönetim gösterdi. Fizik kondisyonu olağanüstüydü. Maçın tansiyonunu çok iyi elinde tuttu. Hiçbir yanlış karara düşmedi. Tokat’ı ve yardımcılarını da kutluyoruz. 
     
     


 SPOR 

























</TEXT>
</DOC>
