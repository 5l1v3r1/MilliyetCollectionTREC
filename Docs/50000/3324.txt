<DOC>
<DOCNO> 3324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/spor/spo04.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen’e ceza yolda 
</HEADLINE>
<TEXT>

Trabzon’daki iki idmana katılmayan yıldız oyuncuya üç milyarlık fatura kesilecek 
     TRABZONSPOR’da, önceki günkü iki antrenmana katılmayan Sergen’e, disiplin yönetmenliği gereği 3 milyar lira ceza kesilmesi bekleniyor. Sabahki çalışma için izin alan yıldız futbolcu, öğleden sonraki idmana da katılmamıştı. Teknik Direktör Sadi Tekelioğlu, "Raporumu vereceğim. Bu davranışı ceza gerektirir" dedi. 
     MİLLİ futbolcu, "Ayak bileğim ve belimdeki ağrılar nedeniyle Alman Hastanesi’nde muayeneden geçtim. Elimdeki raporları yönetime ve teknik kadroya sunacağım" diye konuştu. Sergen, disiplini bozma amaçlı her hangi bir düşünceye sahip olmadığını ifade ederek, "Hiçbir sorunum yok" ifadesini kullandı. 
     VERİLECEK cezaya da razı olduğunu sözlerine ekleyen Sergen, şöyle konuştu "Para konusunda sorunum olduğunu söyleyenler uyduruyor. Yönetim Kurulu ödemelerle ilgili garantileri, tüm futbolculara olduğu gibi bana da verdi. İzin için antrenörümle telefonda görüştüm. Ancak ceza verilecekse de, buna razıyım." 
     
     İki galibiyet 
     TRABZONSPOR, dün oynadığı iki özel maçı da kazandı. Bordo - Mavililer, sabah Trabzon’un 3. Lig’deki temsilcisi Telekom’u, Lange’nin 2 , Jarko ve Erman’ın golleriyle 4 - 1 yendi. Trabzon, Ali Yavuz’un jübilesi için Avni Aker Stadı’nda 2. Lig’den A.Sebat ile yapılan maçtan da Yanchev, Gökdeniz ve Zafer’in golleriyle 3 - 1 galip ayrıldı. 
     
     Okan için pazarlık 
     TRABZONSPOR’UN, Kocaelispor’a kiraladığı Okan, bu takımda kadroya alınmayınca Erzurum’un yolunu tuttu. Erzurumspor’la prensip anlaşmasına varan genç futbolcu, iki kulübün anlaşmasını bekliyor. Doğu ekibinin, Jarko ve Volkan için de temaslarını sürdüğü ifade edildi. Ramazan’ın sağlık kontrolünde sağ arka adalesinde sorun çıkınca, bu futbolcuya talip olan Y.Yozgat transfer için on gün bekleme kararı aldı. 
     
     Kritik sınavlar 
     TRABZONSPOR’DA, ligde Bursaspor, kupada da Galatasaray ile yapılacak maçlara büyük önem veriliyor. Özkan Sümer başkanlığındaki yeni yönetim ile Sadi Tekelioğlu’nun önderliğindeki teknik kadro için iki karşılaşma, bir anlamda rüştlerini ispatlama sınavları olarak nitelendiriliyor. Yöneticiler, teknik kadro ve futbolcular "Bu karşılaşmalar bizim yeniden var olma mücadelemiz olacak" yorumunu yapıyorlar. 
     
     


 SPOR 
























</TEXT>
</DOC>
