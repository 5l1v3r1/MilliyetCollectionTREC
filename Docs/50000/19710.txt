<DOC>
<DOCNO> 19710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/soneko05.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ile bankacılar bütün konularda anlaşmaya vardı 
</HEADLINE>
<TEXT>

     Türkiye Bankalar Birliği Yönetim Kurulu Başkanvekili Akın Akbaygil, Devlet Bakanı Kemal Derviş ve yetkililerin dikkatini çekmek istedikleri hususun, kamuoyunda ''hortumlama'' diye bilinen kötü niyetli davranışları yapanlarla, yapmayanlar arasında kanunda net ifadeler ve net ayırımlar yapılması olduğunu söyledi. 
     Akbaygil, Bakan Derviş ile yapılan görüşmenin ardından basın mensuplarının sorularını yanıtlarken, görüşmenin iyi geçtiğini belirterek, ''Görüş ayrılığı zaten yoktu. Bugün yaptığımız toplantıda sayın Bakan'a ve ilgili yetkililere Bankalar Birliği'nin görüşlerini aktardık. Hepsi bu'' dedi. 
     Kamu alacaklarının tahsili, kamu borçlarının ödenmesi konusunda hükümetin getirdiği yasa tasarısında, bir takım düzenlemeler olduğu ve Bankalar Birliği'nin buna karşı çıktığının hatırlatılarak, bu konuda nasıl bir sonuca varıldığı yönündeki soru üzerine Akbaygil, şunları söyledi 
     ''Bankalar Birliği buna karşı çıkmıyordu. Kamu alacaklarının bir an evvel tahsil edilmesini, kamuoyu gibi Bankalar Birliği de istiyor, herkes istiyor. Fakat kanunda bazı detaylar, ayrıntılı şeyler, hükümler var. Görüşmede onlar üzerinde konuştuk.'' 
     Bir basın mensubunun ''İtiraz ettiğiniz noktalarda değişiklik olacak mı '' sorusuna da Akbaygil, bütün meselenin uygulamaların hukuka uygun olması gerektiği yönünde olduğunu belirterek, ''Onun için görüşlerimiz vardı. Hukukçularımızın formüle ettiği görüşlerdi. Kanun taslağında bunların dikkate alınmasını istedik'' diye konuştu. 
     Akbaygil, bir basın mensubunun geçen hafta yapılan patronlar toplantısında, söz konusu yasanın bu şekilde geçmesi halinde ekonomide telafi edilmeyecek sorunlar yaratacağı yönünde görüş bildirildiğini, bunun üzerine bankacılık yasasında değişikliklerin gündeme geldiğini hatırlatarak, ''Derviş'in söyledikleri sizi tatmin etti mi '' sorusuna, ''Evet etti'' diye yanıt verdi. 
     Bizim önerdiğimiz nokta 
     ''Sizin önerinize, itiraz noktalarınıza nasıl yaklaştılar'' sorusuna Akbaygil, ''Bizim önerdiğimiz noktalar kanunun daha iyi işler hale getirilmesi için, hukuka daha uygun olması için...'' yanıtını verdi. 
     Tasarının hafta başında Millet Meclisi'ne sevk edileceğini ümit ettiğini kaydeden Akbaygil, bir basın mensubunun banka sahiplerinin, banka borçlarından dolayı diğer aktiflerine de el koyulması, bu aktiflerin nakite çevrilmesi konusunda bir değişiklik olup, olmayacağı sorusunu da şöyle yanıtladı 
     ''Bizim Sayın Bakan'ın ve yetkililerin dikkatini çekmek istediğimiz husus şu kamuoyunda hortumlama diye bilinen kötü niyetli davranışları yapanlarla yapmayanlar arasında net ifadeler olması, net ayırımlar olması. Esas bizim üzerinde durduğumuz konu buydu ve bu kanunun son değişikliklerle bizi tatmin edeceğini bekliyoruz.'' 
     






</TEXT>
</DOC>
