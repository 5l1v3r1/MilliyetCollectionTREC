<DOC>
<DOCNO> 27808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/magazin/mag02.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
999 kadını tuşa getirdi 
</HEADLINE>
<TEXT>

     Dünya gözüyle sarışın bomba Pamela Anderson’ı tahtından edecek bir güzel görebilir miyiz diye beklerken, yanıt İngiltere’den geldi. Dünyanın en sevilen erkek dergilerinden Maxim’in "Bütün Zamanların En Seksi 1000 Kadını" araştırmasında zirveye İngiliz yıldız Kelly Brook oturdu. 
     "Bütün Zamanların En Seksi Kadını" ünvanını göğüs farkıyla kazanan Kelly Brook, silikonsuz ve estetiksiz güzelliği ile sarışın bomba Pamela Anderson’ı tahdından etti. Anderson’ı başarısıyla bunalıma sokan kumral yıldızın yükselişi Channel 4’da yayınlanan "The Big Breakfast" adlı sabah programıyla oldu. İngilizlerin "Sabahları yataktan kalkmak için en iyi neden Kelly’nin yüzünü görmek" sözleriyle sevgisini dile getirdiği Brook’u İngiltere’nin bulvar gazetesi Daily Star keşfetti. 
     
     Garsonluk da yaptı 
     17 yaşındayken İngiltere’nin en iyi sahne okullarından Londra’daki Italia Conti’ye kabul edilen Kelly Brook, drama, medya ve Fransızca eğitimi aldı. Ancak aşçı olan annesi Sandra ve bir mağazada tezgahtarlık yapan babası Ken, kızlarının okul parasını karşılayamayınca Kelly de çareyi bir çay salonunda garsonluk yapmakta buldu. Daily Star’da fotoğrafları yayınlandıktan sonra şöhret basamaklarını hızla tırmanmaya başlayan yıldız, halen MTV UK ve Ireland’da "MTV Select On" isimli müzik programını sunuyor. İngilizlerin en sevdiği sunucu şu günlerde "Ripper" isimli sinema filminde rol almaya hazırlanıyor ve en büyük rakibi Pamela Anderson’ın da içinde olduğu 999 güzel kadını tuş etmenin haklı gururunu taşıyor. 
     



 MAGAZİN 











</TEXT>
</DOC>
