<DOC>
<DOCNO> 43437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/soneko21.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Gelişmiş ülkeler gelişmekte olanlarla araya mesafe koyabilir" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, ABD'de Dünya Ticaret Merkezi ve Pentagon'a yapılan saldırılardan sonra yeryüzünde hiçbir şeyin eskisi olmayacağını belirterek, ''Gelişmiş demokratik ülkeler, az gelişmiş veya gelişmekte olan ve çoğulcu demokratik bir yönetim tarzına sahip olmayan ülkelerle arasına mesafe koyabilir'' dedi. 
     Özilhan, Türkiye SİAD Platformu'nun Edirne'de düzenlenen ''5. Siad Zirvesi'' kapsamında Deveci Han Konferans Salonu'nda yaptığı konuşmada, Türkiye ekonomisindeki yapısal dengesizliklerin sanıldığından daha güçlü olduğunu söyledi. Çalkantılı dünyada Türkiye'nin ayakta kalabilmesi için, AB'ye kuvvetle aday bir ülke olması gerektiğini belirten Özilhan, üreten bir ekonomiye ve yöneten bir demokrasiye sahip olmak gerektiğini söyledi. 
     Başta ABD olmak üzere gelişmiş ülkelerin yeni ve kapsamlı ekonomik önlemler almadığı takdirde, mevcut gelişmelerin, batı ekonomisindeki durgunluğu derinleştirici etkide bulunabileceğini anlatan Özilhan, şunları kaydetti 
     ''Gelişmiş demokratik ülkeler, az gelişmiş veya gelişmekte olan ve çoğ ulcu demokratik bir yönetim tarzına sahip olmayan ülkelerle arasına mesafe koyabilir. ABD'nin misillemesinin çapı, kapsamı ve süresine bağlı olarak, petrol fiyatlarında meydana gelecek artışlar bizim ekonomimizi alt üst edebilir. Türkiye ekonomisindeki yapısal dengesizlikler sanıldığından daha güçlü. Ekonominin arz yönünü dikkate alan politikalar üretilmelidir. IMF ile masaya oturularak programın bazı varsayımları yeniden ele alınmalıdır. Borç faizlerimiz hesap dışı tutulursa, bütçe gelirleri milli gelirin yüzde 6'sı kadar giderleri aşacak. Ümit ediyoruz ki hükümet ABD'de gerçekleşen terörist saldırılara ilişkin misillemenin ve bunun yaratacağı sonuçların ''askeri'' bir mesele olduğu düşüncesine kapılmamıştır.'' 
     Çapı, kapsamı ne olursa olsun, tüm dünyayı etkileyecek askeri operasyonlardan sonra, dünya ülkeleri arasında daha belirgin saflaşmaların oluşacağını belirten Özilhan, buradaki en kalın ayrım çizgisinin ise bireysel özgürlükler ve demokrasi olacağını söyledi. Böyle bir yeniden saf tutma döneminde, Türkiye'nin AB üyeliği için müzakere aşamasına gelmiş bir ülke olması ile ilişkileri daha belirsizlik içinde olan bir ülke olması arasında ciddi farklılıklar bulunduğunu vurguladı.'' Özilhan, anayasa değişikliklerini dar siyasi çıkarlar ve parti politikaları açısından pazarlık konusu yapmanın, Türkiye'nin geleceğini pazarlık konusu yapmak anlamına geleceğini sözlerine ekledi. 
     5. SİAD Zirvesi İcra Komitesi Başkanı ve Antalya SİAD Yönetim Kurulu Başkanı Bekir Özsoy kamuoyuna sunulan, ''Edirne Başkanlar Kurulu Bildirisi''nde, Türkiye'nin küçük ve ortaboy şirketleri yutan bir girdaba doğru hızla sürüklendiğini söyledi. Üretim ve istihdam açısından ülkenin belkemiği olan unsurların tümüyle çaresizliğe ve umutsuzluğa sürüklendiğini ifade eden Özsoy, şunları kaydetti ''Ödeme zorluğuna düşen sağlıklı şirketlerin iflasa sürüklenmesi yerine, bankaların kredi kolaylığı ile yaşatılması gerekir. Borçlunun geleceği ile ilgili kararlar tüm bankaların ve diğer tarafların ortak onayları ile alınmalıdır. Varlık Yönetimi şirketi gibi önlemler zaman yitirmeden devreye sokulmalıdır. IMF ile anlaşarak faiz dışı bütçe fazlası yüzde 3'lere düşürülmelidir. Döviz kuruna istikrar kazandıracak önlemler alınmalıdır.'' TÜSİAD Ankara temsilcisi Zafer Yavan da, ''Bölgesel Yatırım Alanları'' çalışması ile ilgili gelişmeleri değerlendirdi. 







</TEXT>
</DOC>
