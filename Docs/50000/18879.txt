<DOC>
<DOCNO> 18879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/ekonomi/eko05a.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon’da çatı çekişmesi 
</HEADLINE>
<TEXT>

Fon’daki dört bankanın Etibank çatısı altında toplanmasına Türkbank’ın karşı çıkması konuyu yeni bir boyuta taşıdı 
     TARIK YILMAZ 

     Fon’daki satılamayan bankaların hangi bankanın çatısı altında birleştirileceği konusundaki tartışma gün geçtikçe büyüyor. 
     Etibank’ın çatı için düşünülen banka olduğu konuşulmasına karşın çatıya dahil olacak bankalardan Türk Ticaret Bankası’nın küçük ortağı Türkbank Munzam Sandığı’nın birleşme durumunda dava açacaklarını bildirmesi ortalığı karıştırdı. 
     
     Dava açılabilir 
     Satışa konulan ancak kriz nedeniyle teklif verenlerin vazgeçmesi üzerine birleştirilmesi gündeme gelen Türkbank, Etibank, Esbank ve İnterbank’taki çatı konusu yeni bir boyuta ulaştı. 
     Dün Bankacılık Düzenleme ve Denetleme Kurulu Başkanı Engin Akçakoca ile biraraya geldiği öğrenilen Munzam Sandık yetkililerinin Akçakocaya, Türkbank’ın yüzde 6 ortağı olarak birleşmenin her türlüsüne karşı olduklarını bildirdiği ifade edildi. 
     Önceki gün gazetelere verdikleri ilanlarla da hukuki olarak bunun yapılamayacağını bildiren Munzam Sandığın Türkbank’a el konulma kararının Anayasa Mahkemesi’nde iptal edilmesinden sonra Tasarruf Mevduatı Sigorta Fonu’nun TMSF bankaya Ticaret Kanunu’na göre ortak olduğu kaydedildi. 
     Sandık yetkililerinin Akçakoca’ya, "Türkbank TMSF’deki diğer bankalardan farklı. Çünkü TMSF buranın sahibi değil yüzde 85 ortağı. Türkbank birleşmenin çatısı olsa da olmasa da Sandık buna karşıdır. Çatı Türkbank olursa diğer bankaların hisselerinin hangi fiyattan devredileceği belli değil. Türkbank devredilirse de bizim yüzde 6’lık hissenin hangi fiyattan devredileceği belirsiz. Hukuken diğer Fon bankalarından farklı olan Türkbank’ın ortağı olarak birleşme kararında sorumluluğumuz var. Bu nedenle birleşme olursa dava açmak zorundayız. Aksi halde sorumlu oluruz" dediği belirtildi. 
     Bunun üzerine Akçakoca’nın konuyu hukukçulara incelettireceğini söylediği öğrenildi. 
     
Demirbank’a OYAK da talip      Tasarruf Mevduatı Sigorta Fonu TMSF , Demirbank’a teklif verme süresinin bazı yatırımcıların ek süre istemesi üzerine 18 Haziran 2001 tarihine kadar uzattı. TMSF’den yapılan açıklamada, daha önce ek süre talebi olan Ordu Yardımlaşma Kurumu’nun da OYAK teklif verme ve değerlendirme sürecine dahil edildiği bildirildi. 
     OYAK Bank’ın da talip olduğunun açıklanmasından sonra Demirbank’a teklif verenler dörde ulaştı. Satış için Demirbank yönetiminin yetkilendirildiği bankaya daha önce Aydın Doğan Konsorsiyumu, Uni Credito İtaliano SPA ve HSBC Bank teklif vermişti. Bu arada Deutsche Bank’ın da Demirbank’a talip olmayı planladığı belirtiliyor. 
     



 EKONOMİ 


















</TEXT>
</DOC>
