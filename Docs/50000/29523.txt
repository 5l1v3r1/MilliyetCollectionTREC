<DOC>
<DOCNO> 29523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sonspo15.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray kondisyon yüklüyor 
</HEADLINE>
<TEXT>

     Galatasaray, yeni sezon hazırlıklarını yaptığı antrenmanla sürdürdü. 
     Teknik Direktör Mircea Lucescu yönetiminde, Florya Metin Oktay Tesisleri'nde gerçekleştirilen antrenman yaklaşık 2 saat sürdü. Sağlık kontrolüne katılan oyuncuların yer almadığı antrenmanda, futbolcular koşu ve kültür fizik hareketleri yaptılar. Lucescu'nun, futbolcularına kondisyon yüklemek için çaba harcadığı gözlenirken, oyuncuların sıcak havaya rağmen istekli olmaları dikkat çekti. 
     Galatasaray'da futbolculara uygulanan sağlık kontrolleri bugün de sürdü. Sarı-kırmızılı futbolcuların bir bölümü, Özel Acıbadem Caroussel Hastanesi'nde kontrolden geçirildi. Yeni transferler Ayhan ve Berkant'la, henüz resmi sözleşme imzalamamasına rağmen, antrenmanlara katılan Ümit Karan da kontrolden geçerken, futbolcularda herhangi bir sorun belirlenmediği bildirildi. Beşiktaş'ta futbol oynadığı dönemde özel hayatında da gözlük kullanan Ayhan'ın, kontroller sırasında, bir gözünün 1.25, diğerinin ise 1.75 miyop olduğu belirlendi. 
     
     Fatih kızını medyaya tanıttı 
     Galatasaray'dan, İspanya'nın Real Mallorca takımına transfer olan Fatih Akyel, 3 gün önce dünyaya gelen kızını bugün medyaya tanıttı. Minik kızı Tuana ile medyaya poz veren Fatih, ''Babalık çok hoş bir duygu, daha önce böyle bir duygu yaşamamıştım'' dedi. Transferini de değerlendiren Fatih, artık Türk futbolcularının Avrupa'ya açılmaya başladığını belirterek, ''Ben de Türk futbolunu en iyi şekilde temsil etmeye çalışacağım. Eğer Avrupa Şampiyonlar Ligi'nde karşılaşırsak, bu benim açımdan çok zor bir maç olur herhalde'' diye konuştu. 







</TEXT>
</DOC>
