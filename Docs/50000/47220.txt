<DOC>
<DOCNO> 47220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sontur11.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk oylaması nasıl yapılacak 
</HEADLINE>
<TEXT>

     Milletvekillerinin ödenek ve yollukları ile özlük haklarını düzenleyen anayasa maddesi için halkoylaması süreci, değişikliğin Resmi Gazete'de yayımlanarak yürürlüğe girmesiyle başlayacak. 
     ''Anayasa Değişikliklerinin Halkoyuna Sunulması Hakkında Kanun'' 3376 sayılı kanun hükümlerine göre, Anayasa Değişikliği Kanunu'nun Cumhurbaşkanı Ahmet Necdet Sezer tarafından onaylanan 33 maddesinin Resmi Gazete'de yayınlanıp yürürlüğe girmesini takip eden 120. günden sonraki ilk pazar günü, 27. madde için halkoylaması yapılacak. 
     Halkoylamasına sunulma işlemleri, Yüksek seçim Kurulu'nun YSK 
     yönetim ve denetiminde seçim kurullarınca yürütülecek. 
     YSK, anayasa değişikliklerinin halkoylamasına sunulması için bütün tedbirleri almak ve hazırlıkları yapmakla yükümlü bulunuyor. Kurul, halkoylamasının sağlıklı ve düzenli bir şekilde gerçekleşmesini sağlamak amacıyla gerekli ilke kararlarını alma yetkisine sahip. 
     Halkoylamasında, beyaz Evet ve kahverengi Hayır renkli birleşik oy pusulası kullanılacak. Halkoylamasına katılacaklar, üzerinde özel işaret bulunan mührü, birleşik oy pusulasında tercih ettiği kısmın üzerine basarak oyunu kullanacak. 
     Seçimlerin Temel Hükümleri ve Seçmen Kütükleri Hakkında Kanun hükümleri uyarınca, halkoylaması gününden önceki yedinci günden itibaren propaganda konuşmaları yapılabilecek. ''Anayasa değişikliklerinin açıklanması ve tanıtılması amacıyla'' TBMM'de grubu bulunan partiler ile Cumhurbaşkanı, halkoylamasından önceki gün saat 18.00'e kadar radyo ve televizyondan ''propaganda'' yapabilecekler. 
     TBMM'de grubu bulunan partiler 10'ar dakikalık ikişer, iktidar partisine veya partilerine 10'ar dakikalık birer, iktidar ortağı partilerden büyük olanına ayrıca 10 dakikalık bir konuşma yapabilecekler. 
     Cumhurbaşkanına, dilerse biri en sonda olmak üzere 10'ar dakikalık iki konuşma hakkı verilecek. 
     Anayasa değişikliğine ilişkin kanun Resmi Gazete'de yayınlandıktan sonra TRT'de konuya ilişkin başka yayın yapılamayacak. 
     Oy verme kütüğünde ve sandık listesinde kayıtlı olan ve oy kullanma yeterliği bulunan her vatandaş halkoylamasına katılıp oy kullanabilecek. 
     Cumhurbaşkanı tarafından halkoylamasına sunulması kararı verilen 27. maddenin, değişikliğin yürürlüğe girmesinden 40 gün sonra halkoyuna sunulacağına ilişkin yorumlar, Anayasa değişikliğinin ardından referanduma ilişkin yasaya 1988'de eklenen bir geçici maddeden kaynaklanıyor. Yerel seçimler ile genel seçimlerin birleştirilmesine olanak sağlayan anayasa değişikliği TBMM Genel Kurulu'nda 6 Ağustos 1988 tarihinde kabul edilmişti. Bu değişikliğin TBMM'de kabulünün hemen ardından Anayasa Değişikliğinin Halkoyuna Sunulması Hakkında Kanun'a geçici beşinci madde eklenmişti. Geçici madde, ''yapılacak ilk anayasa değişikliğinin halkoyuna sunulması halinde 120 günlük sürenin 40 gün olarak uygulanmasını'' öngörüyordu. Anayasa değişikliği ile Anayasa Değişikliğinin Halkoyuna Sunulması Hakkında Kanun'daki düzenleme, 13 Ağustos 1988 tarihindeki Resmi Gazete'de yayımlanmıştı. Ancak, sözkonusu anayasa değişikliği halkoylamasına sunulmadı. Hukukçular, 1988'deki anayasa değişikliği ile 40 günlük süreye ilişkin geçici maddenin aynı tarihte yürürlüğe girdiğini, geçici düzenlemenin de bu anayasa değişikliğinin halkoylamasına yönelik olduğunu söylediler. 
     






</TEXT>
</DOC>
