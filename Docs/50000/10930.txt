<DOC>
<DOCNO> 10930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/siyaset/asiy.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefon vekiline göre çalar 
</HEADLINE>
<TEXT>

Milletvekilleri cep telefonlarına, yaşam felsefelerine ve siyasi görüşlerine uygun melodiler yükleyerek saatler süren sıkıcı toplantılara renk katıyor 
     SALİHA ÇOLAK Ankara 

     TBMM’de uzun süren Genel Kurul ve komisyon çalışmaları sırasında cep telefonlarını yanlarından ayırmayan milletvekilleri, salonda ve kulislerde ilginç melodilerin yankılanmasına neden oluyor. 
     Milletvekilleri cep telefonlarına, yaşam felsefelerine ve siyasi görüşlerine uygun melodiler yükleyerek saatler süren sıkıcı toplantılara renk katıyor. Vekiller cep telefonlarına siyasi mesaj içeren melodilerin yanı sıra, eğlence yerlerinde dillerden düşmeyen şarkıları da kaydediyor. Genel Kurul’da oturumu yöneten başkanların uyarılarına karşın, açık bırakılan telefonlarla salonda müzik dinleme yasağı da delinmiş oluyor. 
     Vekillerin en fazla ilgi gösterdiği cep telefonu melodisi, parti marşlarından sonra, Hakan Taşıyan’ın, "Güz Gülleri" parçası. 
     Cep telefonu melodisini sık sık değiştiren MHP’li Cemal Enginyurt ile DSP’li Perihan Yılmaz’ın cep telefonları, "Güz gülleri" şarkısıyla çalıyor. Enginyurt’un melodiyi kaydettiği ilk günlerde telefonunun sık sık çalması kuliste, "Şarkıyı dinlemek için sekreterine talimat vermiş. 10 dakikada bir kendisini arattırıyor. Uzun süre de telefonu açmıyor" esprilerine neden oldu. 
     Enginyurt güz güllerinin ardından telefonuna üç yaşındaki oğlu Alptürk’ün sesini de kaydetti. Kuliste birden bire çocuk sesiyle karşılaşarak şaşıran vekiller bir süre sesin kaynağının Enginyurt’un telefonu olduğunu fark ettiler. Enginyurt’un cep telefonu, "Baba telefonun çalıyooor" sesiyle çalıyor. 
     
     Hakan Taşıyan’a rağbet çok 
     DSP Samsun Milletvekili Tarık Cengiz, Zülfü Livaneli’nin "Karlı kayın ormanı" DSP İstanbul Milletvekili Bahri Sipahi de "10. Yıl Marşı" ile arandığından haberdar oluyor. 
     ANAP İstanbul Milletvekili Emre Kocaoğlu ise cep telefonu melodisini, "Türkiye’nin kurtuluşunun AB’de olduğu" yolundaki savı doğrultusunda seçmiş. Kocaoğlu, cep telefonunun her çalışında AB’nin "Avrupa Marşı" olarak kabul ettiği, Beethoven’in 9. Senfoni’sinin koral bölümünü dinliyor. DSP İstanbul Milletvekili Hüseyin Mert, "Galatasaray Marşı ile DSP Marşı"nı cep telefonu melodisi olarak seçerken, MHP’li Şevket Bülent Yahnici birçok MHP’li milletvekili gibi "Çırpınırdı Karadeniz", Mehmet Gül de "Ölürüm Türkiye" şarkısını tercih etmiş. 
     


 SİYASET 









</TEXT>
</DOC>
