<DOC>
<DOCNO> 6770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/ekonomi/eko05a.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyelerden alıp, ihracata verelim 
</HEADLINE>
<TEXT>

Hazine ve DPT bürokratları ihracatı ve üretimi rahatlatmak için, belediyelerin 500 trilyon liralık ödeneğini Eximbank'a aktarma önerisi hazırladı 
     ZÜLFİKAR DOĞAN Ankara 

     DPT ve Hazine bürokratlarından reel sektörün sorunlarıyla ilgili zirveye sunulan raporlar ve üzerinde çalışılan çözüm formüller konusunda bir model hazırladılar. 
     Edinilen bilgilere göre, hazırlanan çözüm modeli, yerel yönetimlerin, belediyelerin yatırım ödeneklerinin ya tümüyle, ya da "acil olanlar dışında" yüzde 85'inin Türk Eximbank'a aktarılmasını öngörüyor. 
     Hükümet açısından ciddi ve sıkıntı yaratacak bir siyasi tercihi gündeme getirecek önerinin, kabulü durumunda "zincirleme" olarak ekonominin hemen tüm alanlarında rahatlama ve ilave kaynağa gerek kalmaksızın, olumlu sonuçlar vereceği savunuluyor. 350 - 500 trilyon lira arasındaki bir kaynağın yerel yönetim yatırımlarının durdurulması suretiyle Türk Eximbank'a aktarılmasının, reel sektörde ve buna bağlı olarak da mali sektördeı rahatlama yaratacağı belirtiliyor. 
     Ekonomi bürokratlarının geliştirdikleri bu çözüm modelinin bir yıl süreyle belediyelerin yatırımlarının en alt düzeye indirilmesi, ödeneklerinin kesilmesi kararını gerektirdiği belirtilerek, hükümetin bu yönde bir siyasi iradeyi ortaya koyup, koymama yönünde tercih sorunuyla karşı karşıya kalacağı kaydediliyor. 
     Özellikle hükümetin MHP ve ANAP kanatlarının kendilerine bağlı belediyeler açısından bu formüle sıcak bakmayacakları konuşulurken hükümetin formüle yaklaşımının aynı zamanda reel sektörle ilgili olası kararların "siyasi popülizm, ya da seçim kaygısı" ile gündeme gelip gelmediği konusunda da ölçü olacağı belirtiliyor. 
     
     


 EKONOMİ 




















</TEXT>
</DOC>
