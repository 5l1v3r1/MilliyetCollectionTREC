<DOC>
<DOCNO> 11039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sonspo12.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe kaptanı Ogün "Hagi'ye yakışmadı" 
</HEADLINE>
<TEXT>

     Fenerbahçe Futbol Takımı Kaptanı Ogün Temizkanoğlu, Birinci Futbol Ligi'ndeki 300. maçı olan Antalyaspor karşısında takımının galibiyet golünü atmasının kendisi için çok anlamlı olduğunu söyledi. 
     Ogün Temizkanoğlu, internetteki ''www.oguntemizkanoglu.com'' sitesinde yaptığı açıklamada, ligin güçlü Anadolu takımlarından birisi olan Antalyaspor'u zor da olsa yendiklerini hatırlatarak, ''Galibiyet golünün benimle gelmesi elbette adıma çok güzeldi. Ama liglerde çıktığım 300. maçımda böyle bir gol atmam benim için çok daha anlamlı oldu. Böyle bir günü yaşadığım için sevinçliyim. Sonuçta şampiyonluk yolunda bir adım daha atıldı'' diye görüşlerini belirtti. 
     Antalyaspor maçında zaman zaman çok zorlandıklarını anlatan Ogün, şunları kaydetti 
     ''Özellikle ilk yarıda bir türlü oyun düzenimizi oturtamadık. Devre arasında soyunma odasında bir sessizlik vardı. Bunu ilk bozan teknik direktörümüz Mustafa Denizli oldu. Hocamız, 'kendiniz gibi oynayın yeter, o zaman kazanırsınız' diyerek herkesi havaya sokmaya başladı. 
     Ben de takım kaptanı olarak hocamıza destek vermeye çalıştım ve tüm arkadaşlarımızı tek tek ateşlemeye çaba gösterdim. İkinci yarıda hocamız oyun anlayışında da bazı değişikliklere gitti. En önemlisi de Mert Meriç ve beni biraz daha ileri çekti. Bunun kanımca çok büyük etkisi oldu ve 2. yarıda çok daha fazla pozisyon bulduk. Ancak bir konuyu kabullenmek zorundayız. Antalyaspor karşılaşmasında, milli takım kampına gittiği için aramızda olmayan Johnson'ı çok aradık. O'nun yeri takım içinde çok önemli. Rüştü'yü de ayrıca kutlamak gerekiyor. Antalyaspor maçında zorlandığımız dakikalarda yaptığı kurtarışlarla hepimize moral verdi. Bu arada, Andersson'a da 'hoşgeldin' diyorum. İsveçli arkadaşımız sakatlığını atlattı ve aramıza döndü. İlerleyen haftalarda form tutacak ve takıma daha büyük yararlar sağlayacaktır.'' 
     Galatasaray ile Gençlerbirliği arasında yapılan maçta, Galatasaraylı Hagi'nin gördüğü kırmızı kart sonrası yaptığı açıklamaları da gündeme getiren Ogün, internet sitesinde daha sonra şu görüşlere yer verdi 
     'Bizler futbolcu olarak, bu konulara çok girmeyiz. Bizim işimiz sahada. Ancak Hagi gibi tecrübeli bir futbolcunun Fenerbahçe ile ilgili söylediklerine üzüldüğümü belirtmeliyim. Konuştukları O'na hiç yakışmadı. Hakem hataları her zaman olmuştur ve olacaktır. Yanlışlıklar sonucu geçmişte biz de çok puan kaybettik, kartlar gördük. Bu doğaldır. Ancak olayları bazı boyutlara taşımamak gerekir. Sonuçta herkes sahada verdiği mücadelenin karşılığını alır. İşte Galatasaray. Avrupa Şampiyonlar Ligi'nde başarılı maçlar oynuyor ve karşılığını alıyor. İşte Fenerbahçe. Ligde iyi mücadele ediyoruz ve karşılığında liderlik koltuğundayız. Bunları bir yerlere bağlamak kimseye yarar getirmez.'' 




</TEXT>
</DOC>
