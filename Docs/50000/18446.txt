<DOC>
<DOCNO> 18446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/ekonomi/eko05.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mektubun yarısı BANKALAR 
</HEADLINE>
<TEXT>

     Yeni ekonomik program ve dış finansman ayağıyla birlikte, IMF ile yapılacak 18’inci stand - by anlaşmasının hazırlıkları tamamlanma noktasına geli. IMF’ye sunulacak niyet mektubu, yaklaşık 30 sayfadan oluşuyor. 
     Mektubun yarısını, Fon’daki bankalar ve kamu bankalarının görev zararları ile gecelik borçlanma maliyetlerinin nasıl tasfiye edileceği oluşturuyor. Yetkililer, IMF ve Dünya Bankası’ndan bu yıl gelecek 14.3 milyar dolarlık kredinin önemli bir kısmını ve harcama önceliğini, bankacılık sektörünün oluşturacağını vurguluyor. Mektupta, Fon ve kamu bankalarının özelleştirilmesi konusuna bu yıl içinde çözüm bulunacağı ifade ediliyor. 
     
     İç borç 65 katrilyon 
     Dış kaynağın belli olması nedeniyle, programın para politikası, iç borçlanmayı hafifletecek bir şekilde değişiyor. Yani, bu yılki iç borçlanma gereği, 80 katrilyondan 65 katrilyon liraya geriliyor. Niyet mektubu, yeni dış kaynağa göre şekillenmesinin ardından, Washington’da bulunan Devlet Bakanı Kemal Derviş tarafından imzalandıktan sonra, IMF Türkiye Masası yönetimine sunulacak. 
     Türkiye Masası uzmanları, bu mektuba IMF yazışma şekli kazandırıp, kendi düşüncelerine de ekleyecek. IMF İcra Direktörleri Kurulu, 10 gün içinde toplanarak, yeni stand - by’ı görüşecek. Bu düzenlemenin, mayıs ayının ilk yarısına kadar onaylanarak yürürlüğe gireceği belirtiliyor. 
     
     Kredi 17 milyar dolar olabilir 
     Önceki anlaşmalardan kalan 4.3 milyar doların yanı sıra yeni 10 milyar dolarlık ek destekle birlikte, bu yıl toplam 14.3 milyar doları bulacak mali yardımın belirli bir kısmı, IMF ve Dünya Bankası tarafından hemen serbest bırakılacak. IMF’nin, ilk dilimi, ek bütçeyi gördükten sonra serbest bırakacağı görüşü ağırlık kazanıyor. 
     Türkiye’nin, IMF ve Dünya Bankası’nın yanı sıra Japonya ve AB’den gelecek kredilerle, bu yıl içinde alacağı toplam kredi miktarı 17 milyar doları bulabilecek. Yetkililer, Japonya’nın, Dünya Bankası’nın tavrına bakarak, mali sektör için vereceği kredi miktarının 1.5 milyar dolara çıkabileceğini kaydediyor. Avrupa Birliği Yatırım Bankası’ndan da, proje kredisi olarak 400 -450 milyon dolarlık bir kredi alınması planlanıyor. 
     



 EKONOMİ 



















</TEXT>
</DOC>
