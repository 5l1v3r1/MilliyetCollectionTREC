<DOC>
<DOCNO> 43262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sontur05.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeğenlerinin ikiz kulelerden kaçışını TV'den izlediler 
</HEADLINE>
<TEXT>

     ABD'deki terörist saldırılardan şans eseri kurtulanlar arasında, Kocaeli'nin Gölcük İlçesi'ne bağlı İhsaniye beldesinde oturan Soğukoğlu ailesinin bir ferdi de bulunuyor. 
     Kocaeli Elektrik Dağıtım A.Ş Genel Müdürlüğü'nde memur olarak çalışan Ahmet Soğukoğlu, bilgisayar mühendisi olan yeğeni Eftal Soğukoğlu'nun 26 , ikiz kulelerden birinin 18. katında bulunan Microsoft firmasındaki çalıştığı ofisini, kulelerin çökmesinden 5 dakika önce terk edip, ölümden kılpayı kurtulduğunu söyledi. Soğukoğlu, yeğeninin kule çökmeden kaçışını televizyondan izlediklerini belirtti. 
     Ağabeyi Hasan'ın eşi ve çocukları ile birlikte 1990'dan bugüne kadar New York'ta oturduklarını bildiren Soğukoğlu, şu bilgileri verdi 
     ''Saldırı olunca ağabeyimi telefonla aradım, ama ulaşamadım. Gölcük'te 2 yıl önce deprem acısını yaşadık, ardından böyle bir saldırıyı yaşayınca, şok olduk. Ağabeyim, New York'ta taksicilik yapıyor. 
     O sabah 08.30'da Eftal'i ikiz kuleler önünde bırakmış ve ardından da uçakların ikiz kulelere çarpışını canlı olarak seyretmiş. Kontağını kapattığı takside baygınlık geçirmiş ve kendine gelince yanan kulelerden oğlunu nasıl kurtaracağının hesabını yapmaya başlamış. Ancak, o da, bir süre sonra diğer insanlar gibi çaresizlik içinde kaçışmaya başlamış.'' Yeğeni Eftal'in, ikiz kuleleri çökmeden önce terkettiğini 3 saat sonra öğrenebildiklerini ifade eden Soğukoğlu, ''Onu, Televizyonlara yansıyan kaçışan insanlar görüntüsünün içinde tesadüfen farkettik, çok heyecanlandık ve de sevindik. Bu fotoğraf, sonraki gün gazetelere de yansıdı'' dedi. Ahmet Soğukoğlu, ikiz kulelerin çökmesiyle hayatını kaybedenlerin kendilerini üzüntüye boğduğunu da anlatarak, insanlığın böyle bir dram yaşamaması için günlerdir dua ettiklerini de kaydetti. 







</TEXT>
</DOC>
