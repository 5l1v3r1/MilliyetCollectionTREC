<DOC>
<DOCNO> 43727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/25/dunya/dun03.html </URL>
<DATE> 2001/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
BOMBA ihbarları BM’yi boşalttı 
</HEADLINE>
<TEXT>

Polisler alarm sesleri üzerine hepimizi yaka paça bodrum katında korumaya aldılar. Binanın aranmasından sonra serbest bırakıldık 
     SEMA EMİROĞLU NEW YORK 

     New York’luların yaşadıkları korku ve dehşetin boyutları hayatlarını öylesine kökünden değiştirdi ki, artık iki hafta öncesine kadar normal sayılan her hareketin, şimdi güvenli olup olmadığı yeniden hesaplanıyor. Metro istasyonlarına inip bir semtten diğerine seyahat etmek, bugünlerde büyük bir cesaret gerektiriyor. Kente gelen turistlerin uğrak yeri olan 86 katlı ünlü Empire State gökdeleni, Trump Tower, Pennslyvania ve Grand Central tren istasyonlari ile Birleşmiş Milletler binası da, teröristlerin bundan sonraki hedeflerine aday olarak görüldüğü için artık "kaçınılan" yerler arasında. 
     Gerçekten de dünyanın zirvesindeki liderlerin ziyaretlerine yarım asırdan fazla ev sahipliği yapan Birleşmiş Milletler gökdeleninin, bugünlerde nasıl gerçek ötesi bir manzaraya büründüğünü bizzat yaşayarak görüyorum. Manhattan’ın doğusundaki 39 katlı bu gökdelene giden tüm cadde ve sokaklar, tam anlamıyla kuşatma altında. İnsana bir film setinde olduğunu hissettirircesine, yol ağızlarında dev kum kamyonlarıyla barikatlar kurulmuş ve caddeler, araç trafiğine kapatılmış. Bölgeye BM kimliğine sahip olmayan hiç kimseyi sokmayan polis, karadan, denizden ve havadan yaptığı devriye gezileri ile adeta kuş uçurtmuyor. 
     
     Sokaklar h l bomboş 
     Dünya diplomatlarını buluşturan bu binaya sık sık bomba ihbarı yapıldığı için pek çok yabancı gazeteci, 11 Eylül saldırısından sonra mecbur olmadıkça BM binasına gelmemeyi tercih ederken, ben, dev gökdelenlerin ortasında polis kordonuna alınmış bomboş sokaklardan tek başına süzülüyorum. Bu öylesine tuhaf bir duygu ki... Bir yandan gücü ve iktidarı simgeleyen onlarca haşmetli ve dev yapının ortasındasınız, diğer yandan bu görüntüye tam bir tezat teşkil eden sessizlik ve boşlukta kaygılı ve yapayalnızsınız. Bu sabah da yine barikatları aştıktan ve sıkı güvenlik kontrolünden geçtikten sonra güçlükle vardığım BM gökdeleni, adımımı attıktan hemen sonra alarm sesleri ile sarsıldı. Bomba ihbarı yapıldığını söyleyen polisler, hepimizi yaka paça bodrum katında korumaya aldılar. Binanın sıkı bir aramaya tabii tutulmasından sonra serbest kaldık, ama kimse tehdidin geçtiğini tamamen garantileyemiyor. 
     



 DÜNYA 















</TEXT>
</DOC>
