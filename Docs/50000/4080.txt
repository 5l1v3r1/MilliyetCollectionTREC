<DOC>
<DOCNO> 4080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/soneko15.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Öksüz "Uyduya abone olan şirketler 10-15 gün sonra yayına başlayabilecek" 
</HEADLINE>
<TEXT>

     Ulaştırma Bakanı Enis Öksüz, uyduya abone olan şirketlerin 10-15 gün sonra yayına başlayabileceklerini belirtti. 
     Bakan Öksüz, Giresun Valiliği ve İktisadi Araştırma Vakfı’nın düzenlediği "Giresun’un Ekonomik Gelişmesi" konulu seminere katıldı. Bakan Öksüz seminerden sonra yaptığı açıklamada, Şubat ayının ilk haftasında uydunun yayına başlayabileceğini belirterek, şunları söyledi 
     "Şimdiye kadar fırlatılan uydular içinde yalnız bizim uydumuz yüzde 96 doluluk oranıyla fırlatılan uydu oldu. Bu kapasiteyi yakaladığımız için de, 150 milyon dolarlık kredi hiçbir garanti istenmeden bize verildi. Şu anda arızasız ve zamanlama bakımından sıfır hatadayız. Uyduya abone olan şirketler 10-15 gün sonra yayına geçebilecek." 
     Bakan Öksüz, uydu konusunda Fransızlarla ortaklığın devam ettiğini vurgulayarak, şunları kaydetti "O ortaklık kurulmuş ve devam eden bir ortaklıktır. Ortaklar bu konuda işlerini tamamlamış ve bitirmiştir. İşletmesi de Türkiye’nin elindedir. Fransızların uyduya karışma şansı yoktur. Bundan sonra ihale gibi benzeri şeylerde Fransız Hükümeti’nin tavrına göre hareket edeceğiz. Buna göre bir tavır geliştireceğiz. 
     Ama işi şimdiden şu veya bu şekilde yaparız heyecanına getirmek istemiyoruz. Bir görelim bakalım, Fransa nerede duracak Çünkü durma ihtimali vardır." Bakan Öksüz, Fransız Hükümeti’ni adaletli olmaya da davet ederek, sözlerini şöyle sürdürdü 
     "Kötü ihtimal ortaya çıktığı zaman ne yapabileceğimiz konusunda çalışmalar devam ediyor. Onun için şimdiden konuyu bir kargaşa ortamına getirmek istemiyorum. Yapılabilecek çok şey vardır. İnşallah Fransız Hükümeti kendine düşen görevi yapar da, biz de o zaman daha kötü şeylerle karşı karşıya kalmayız. Türkiye’nin belli bir konumunu kendilerine göre çizmişler. 
     O sahanın dışında oynama hareketini engelleme vardır. İyi niyetli değildir. Organize bir harekettir. Sabırla, metanetle beklerken sürekli ikili temaslar yapıyoruz. İnşallah Fransızlar bir akılsız hareketin içine girmezler." 
     




</TEXT>
</DOC>
