<DOC>
<DOCNO> 15383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sondun16.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton Hindistan ziyaretinde file bindi 
</HEADLINE>
<TEXT>

     Eski ABD Başkanı Bill Clinton, geçen yıl Hindistan ziyaretinde yapamadığını bu yılki ziyaretinde yaparak, Racasthan eyaletinin Caipur kentinde, ABD'de Cumhuriyetçi Parti'nin sembolü olan file bindi. 
     Clinton, Caipur kentindeki 250 yıllık Kent Sarayı Müzesi'ne, ağaç merdivenle tırmandığı filin sırtında 3 dakika süren yolculuğunun ardından ulaştı. 
     Filin sırtından indikten sonra gazetecilere yaptığı açıklamada Clinton, fil yolculuğunu sevdiğini belirterek, bu işi geçen yıl Hindistan ziyareti sırasında yapmak istediğini, ancak filin muhalefetteki Cumhuriyetçilerin sembolü olmasının bu arzusunu engellediğini anlattı. Binalarının çoğunluğu gül renginde olduğundan ''Pempe Kent'' olarak da bilinen Caipur'daki müzede sanat galerisini gezen Clinton, sarayı ziyaretinde, 105 yıllık iki dev ''gümüş küp''e olan hayranlığını da gösterdi. Guinness Rekorlar Kitabı'na dünyanın en büyük gümüş objeleri olarak geçen ve her birinin ağırlığı 345 kilogram olan küpler, 1902 yılında Ganj nehrinin kutsal sularını İngiltere'ye taşımak için kullanılıyordu. Öte yandan, Clinton'ın, Ocak ayındaki depremde yerle bir olan Hindistan'ın Gujarat eyaletiyle başlayan Hindistan ziyaretinin son ayağı başkent Yeni Delhi'ye gittiği belirtildi. 




</TEXT>
</DOC>
