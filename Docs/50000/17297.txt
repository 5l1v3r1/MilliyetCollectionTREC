<DOC>
<DOCNO> 17297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/ekonomi/eko01.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel tim korumasında arazi satışı 
</HEADLINE>
<TEXT>

Kısa süre içinde 537 trilyon liralık gayrimenkulün satılacağı İstanbul’da Defterdarlık ihalelere çetelerin müdahelesini önlemek için Terörle Mücadele Şubesi’nden yardım alacak 
     NEDİM ŞENER 

     Hükümetin hazırladığı iç kaynak arayışında kamu arazilerinin satışı önemli yer tutarken, gayrimenkul yönünden en büyük potansiyel İstanbul’da bulunuyor. Metrekaresi milyarlarca lira eden arsaların bulunduğu İstanbul’daki kamu arazilerinin satışı için hazırlıklar tamamlandı. 
     
     Çeteciler belirlendi 
     Toplam 1 milyar 600 bin metrekare arsanın satışa hazır olduğu İstanbul’da Defterdarlık’a bağlı Milli Emlak Müdürlüğü hazırlığını tamamlayarak 78 dosya dolusu evrağı bakanlık izni için Ankara’ya gönderdi. Defterdarlık, bir yandan satış için hazırlıkları tamamlarken, diğer yandan kamu arazilerin satışı sırasında ihaleye müdahale edebilecek çete benzeri örgütlerle mücadele için düğmeye bastı. 
     Teminat yatırmadığı halde ihale salonunda bulunan yada ihale salonu kapısında bekleyerek, gelen alıcıları caydıran arazi ve ihale çetelerine bağlı belli isimlerin belirlendiğini söyleyen İstanbul Defterdarı Kadir Boy, bu kişilerin Defterdarlık binasına girmelerini önlediklerini söyledi. 
     
     Namuslulara davet 
     Kadir Boy şöyle konuştu "Kamu arazi ve taşınmazlarının namuslu insanlar tarafından alınması için herşeyi düşündük. İhalelerin şeffaf bir şekilde gerçekleşmesinde her türlü hazırlığı yapıyoruz. Özellikle ihaleye müdehe edebilecek kişiler hakkında bilgiler topluyoruz. İhale yapılacak yerde ise güvenliğin sağlanması konusunda Emniyet Müdürlüğü ile işbirliğimizi geliştirdik. Vardığımız karar sonucunda, ihale günleri defterdarlık içinde ve dışında Terörle Mücedele ile Organize Suçlar Şubesi’nden timler görev yapacak. Biz kendimize ait güvenlik elemanları ile çalışıyoruz ama timler büyük ihalelerde bize yardım edecekler. Böylece iyi niyetli alıcıların caydırılması önlenecek." 
     
     Hedef 2 katrilyon 
     Defterdarlık tarafından belirlenen teminatları yatıran herkesin ihalelere girebileceğini söyleyen Kadir Boy, "Yatırımcıların hiç çekinmeden ihaleye girmelerini bekliyoruz. Bugüne kadar Nasılsa ihalenin mafyası vardır, biz alamayız’ düşüncesini değiştireceğiz" dedi. Boy, İstanbul’da kamu arazilerinin satışından elde edilebilecek tutarın da 2 katrilyona kadar çıkacağını sözlerine ekledi. 
     Açık teklif usulü ile satılacak gayrimenkullerin ihalesine katılmak isteyenler, geçici teminat makbuzu, nüfus cüzdanı sureti ve ikametg h belgesi ile başvurubilecek. 
     
Trilyonluk satışlar gözaltında Semti Metrekaresi Cinsi Tahmini tutar Bahçelievler 9.720 Tarla 4 trilyon 400 milyar TL Bahçelievler 7.944 Tarla 3 trilyon 600 milyar TL Bahçelievler 6.129 Tarla 2 trilyon 810 milyar TL Bahçelievler 8.526 Tarla 1 trilyon 50 milyar TL Bakırköy 868 Kagir ev ve arsa 440 milyar TL Eyüp Kemerburgaz 7.700 Bahçe 510 milyar TL Kadıköy 1.634 Tarla 800 milyar TL Kadıköy 2.963 Arsa 600 milyar TL Kadıköy 741 Arsa 500 milyar TL Şişli 9.238 Kagir ev ve arsa 955 milyar TL Sarıyer 9.380 Tarla 610 milyar TL Şişli 392 Arsa 505 milyar TL Kağıthane 372 Arsa 223 milyar TL Tuzla 690 Tarla 61 milyar TL Kartal 931 Tarla 48 milyar TL Beyoğlu 307 Arsa 60 milyar TL Kınalıada 148 Bahçeli ev 37 milyar TL Küçükçekmece 3.032 Bahçeli ev 50 millar TL      
     


 EKONOMİ 
















</TEXT>
</DOC>
