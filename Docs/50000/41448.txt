<DOC>
<DOCNO> 41448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sontur02.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilişim Fuarını 160 bin kişi gezdi... 
</HEADLINE>
<TEXT>

     Türkiye ve Avrasya'nın en büyük Bilgi ve İletişim Teknolojileri Fuarı ''Bilişim'01 A CeBIT Event'' sona erdi. 
     Beylikdüzü Tüyap Fuar Merkezi'nde gerçekleştirilen ve 6 gün süren fuarı organize eden HİF A.Ş'nin genel müdürü Erdem Özel, ''Tahmini ziyaretçi sayısı 150 bin ile 160 bin arası'' dedi. 
     Fuara ilginin ve memnuniyet düzeyinin çok yüksek olduğunu belirten Özel, fuarın hafta içi profesyonellere, hafta sonu teknoloji meraklılarına yönelik olmasının beğenildiğini söyledi. 
     Özel, fuara 9 ülkeden heyetler katıldığını ve çeşitli firmalarla görüştüklerini ifade ederek, bunların İçişleri Bakanlığı ile Telekom ve iletişim projeleri üzerinde yoğunlaştığını kaydetti. 
     Erdem Özel, bu projeler çerçevesinde görüşmelerin süreceğini belirterek, şöyle devam etti 
     ''Güzel olan şey, etrafımızdaki birçok ülke, birtakım teknoloji projeleri için buraya geldi. Örneğin, Bosna Hersek heyeti, Türk firmaları ile GSM ihalesinin burada yapılması için görüştü. Buradan bağlantı yapacaklar. Aynı şekilde 9 ülkeden resmi delagasyonlar geldi. Bakanlık düzeyinde temsilciler geldi. Bunlar kendi alanlarında çeşitli firmalarımızla görüştüler. Bizim aldığımız bilgiler, bunların önümüzdeki dönemde işbirliğine dönüşeceği şeklinde.'' 
     Özel, gelecek yıla ilişkin hedeflerinden de bahsederek, Avrasya bölgesinde bilgi ve iletişim teknolojileri platformu olma konusundaki çalışmalarının süreceğini söyledi. Özel, ''Biz bu bölgeye yönelik ticari proje işbirliklerinin Bilişim Fuarı'nda yapılmasını arzu ediyoruz. Bunun için çalışacağız. Türkiye bilişim pazarının büyümesi, ticaret işbirliklerinin görüşülmesi, özellikle kamuoyuna yönelik projelerin görüşülmesinin platformu olması için çaba sarf edeceğiz'' dedi. 
     Erdem Özel, fuarın gelecek yıl kalite ve altyapı açısından çok daha gelişmesini amaçladıklarını bildirdi. 15 ülkeden bin firmanın katıldığı fuarda 500'den fazla yeni ürün tanıtıldı. 
     
     






</TEXT>
</DOC>
