<DOC>
<DOCNO> 23668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sondun26.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Filipinler'de turistleri kaçıranları yakalayanlara ödül 
</HEADLINE>
<TEXT>

     Filipinler hükümeti, dün ülkenin güneyindeki Palawan adasında turistik bir tesise baskın düzenleyerek 3'ü Amerikalı, 17'si Filipinli 20 turisti kaçıran kişilerin ele geçirilmesine yardım edeceklere 2 milyon dolar yaklaşık 2 trilyon 200 milyar lira ödül verileceğini bildirdi. 
     Devlet Başkanı Gloria Macapagal Arroyo'nun danışmanlarıyla yaptığı toplantıdan sonra gazetecilere konuşan sözcüsü Roberto Tiglao, ödülün fidye gibi algılanmaması gerektiğini bildirerek, ''Tek bir görüşme şekli olacaktır, o da rehinelerin koşulsuz olarak serbest bırakılması'' dedi. 
     Ebu Seyyaf grubu tarafından kaçırıldığı belirtilen turistlerin serbest bırakılması konusunda taviz vermeyeceklerini söyleyen Tiglao, ''Güce güçle karşılık verilecektir'' dedi. Tiglao, ''güce güçle karşılık verilmesinin ne anlama geldiği'' sorusuna ise, ''Askeri operasyon'' karşılığı verdi. Filipinler'de 20 turistin kaçırılması olayını, üstlenen aşırı dinci Ebu Seyyaf grubu liderlerinden Ebu Sabaya, bugün telefonla DXRV radyosuna yaptığı açıklamada, rehinelerin iki grup halinde Basilan ve Sulu adalarına götürüldüğünü söylemişti. 







</TEXT>
</DOC>
