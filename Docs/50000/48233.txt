<DOC>
<DOCNO> 48233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sonspo15.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor ''Galatasaray'ı yenip çıkışımızı sürdürmek istiyoruz'' 
</HEADLINE>
<TEXT>

     Trabzonspor Kulübü Yönetim Kurulu Üyesi Ahmet Kul, Galatasaray ile hafta sonunda deplasmanda yapacakları karşılaşmanın çok zorlu geçeceğini belirterek, ''Trabzonspor sıkıntılı günler geçirse de sahaya her zaman galibiyet için çıkar'' dedi. 
     Kul, Galatasaray'ın gücünü ispat etmiş bir takım olduğunu ifade ederek, ''Ancak, bir derbi maçı oynayacağız. Derbi maçlarda favori gösterilmez'' diye konuştu. 
     Trabzonspor'un büyük bir kulüp olduğunu ve bordo-mavili takımın hafta sonundaki karşılaşmada kendisine yakışır bir mücadele sergileyeceğine inandığını kaydeden Kul, şöyle devam etti 
     ''Galatasaray'ın dün Beşiktaş ile yaptığı karşılaşma taktik savaşı oldu. Bizim karşılaşmamız da aynı şekilde olacak. Bu sezonun ilk maçında İstanbul'da Beşiktaş'ı yenmiştik ve lige iyi bir başlangıç yapmıştık. Şimdi de tabii ki hedefimiz Galatasaray'ı mağlup etmek.'' Yimpaş Yozgatspor karşısında aldıkları galibiyetle ligdeki kötü gidişe ''dur'' dediklerini de ifade eden Kul, ''Futbolcular üzerlerindeki stresi attılar. Galatasaray'ı yenerek, ligdeki bu çıkışımızı sürdürmek ve iyice moral bulmak istiyoruz. İstanbul'daki taraftarlarımızı da maça bekliyoruz. Onların desteğine ihtiyacımız var'' dedi. 
     Kul, bordo-mavili kulüpteki yöneticilerin görevlerinden istifa etmesini doğru bulduğunu ve yapılacak yeni görev dağılımının kulübe daha faydalı olacağına inandığını sözlerine ekledi. 
     Öte yandan, Trabzonspor Kulübü'nün maddi kaynak arayışları sürüyor. Bordo-mavili kulübün yönetim kurulu, 24 Ekim Çarşamba gecesi Çırağan Sarayı'nda vereceği yemekle, önemli bir maddi gelir elde etmeyi hedefliyor. 
     






</TEXT>
</DOC>
