<DOC>
<DOCNO> 23081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/siyaset/siy09.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökçek Yargıtay'da yargılandı 
</HEADLINE>
<TEXT>

     ANKARA Milliyet 

     Yargıtay Cumhuriyet Başsavcısı Sabih Kanadoğlu'nun Ankara Büyükşehir Belediye Başkanı Gökçek ve Başkanvekili Cengiz Ocakçı hakkında yargı kararlarına uymadıkları gerekçesiyle açtığı davanın ilk duruşması dün Yargıtay 4. Ceza Dairesi'nde yapıldı. 
     Duruşmaya, Gökçek ve Ocakçı ile şikayetçi Cengiz Özkan'ın avukatı katıldı. Zafer Çarşısı'ndaki dava konusu işyerinin kiraya verilmesi ihalesini Başkanvekili Ocakçı'nın iptal ettiğini savunan Gökçek, "İhalenin iptaline karşı dava açıldığını, yürütmeyi durdurma kararı verildiğini faksla öğrendim. Hukuk müşavirlerime yazı yazıp kararın gereğinin yapılmasını istedim. Beraatımı istiyorum" dedi. 
     Gökçek, Yargıtay 4. Ceza Dairesi Başkanı Fadıl İnan'ın Belso A.Ş'den tahliye taahhütnamesi alınmasına rağmen neden icra yoluna gidilmediğini sorması üzerine, "Tahliye taahhütnamesinden haberim yok" yanıtını verdi. 
     Ocakçı da işyerine ilişkin ihaleyi, içinde kiracı bulunduğu için, Gökçek'e vekalet ettiği dönemde iptal ettiğini belirterek, "İhale başından beri yanlışlıklarla dolu. Hukukçu olarak yanlışlığı düzelttim. Kiracı varken ihaleye çıkarılmış" diye konuştu. Duruşma ertelendi. 
     



 SİYASET 














</TEXT>
</DOC>
