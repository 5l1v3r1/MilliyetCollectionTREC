<DOC>
<DOCNO> 23903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sonspo01.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da zirveden çıkan sonuç "Seyirciye yeni yüzler lazım" 
</HEADLINE>
<TEXT>

     Galatasaray'da başkan Faruk Süren, ikinci başkan Mehmet Cansun, asbaşkan Ali Dürüst ve yönetici Burak Elmas ile teknik direktör Lucescu, bu akşam bir toplantı yaptı. 
     Florya Metin Oktay Tesisleri'nde yaklaşık 4 saat süren zirve toplantısında, Rumen çalıştırıcının, sarı-kırmızılı yöneticilere gelecek sezonla ilgili raporunu sunduğu öğrenildi. 
     İkinci Başkan Mehmet Cansun, toplantı çıkışında medya mensuplarının sorularını yanıtlarken, kulüp başkanı Faruk Süren'in istifa etmesinin söz konusu olmadığını söyledi. 
     Cansun, dün Süren'in evinde yapılan toplantıda böyle bir konunun gündeme gelmediğini ifade ederken, bugünkü toplantıda gelecek sezonun planlamasını yaptıklarını kaydetti. 
     Teknik direktör Lucescu'nun, gelecek sezon da takımın başında olacağını kaydeden Cansun, Galatasaray'dan giden futbolcular için, ''Takımın yenilenmeye ihtiyacı vardı. Galatasaray seyircisinin de yeni yüzler görme zamanı geldi'' dedi. 
     Mehmet Cansun, gideceklerini açıklayan Okan, Emre Belözoğlu ve Fatih'in dışında hiçbir oyuncunun şu an için Galatasaray'dan ayrılmadığını vurguladı. 
     Emre Belözoğlu'nun ''Bizim gideceğimizden yöneticilerin haberi vardı'' şeklindeki açıklamalarını da değerlendiren Cansun, ''Kendisi doğru söylemiş. Bize, '2 milyon 200 bin dolar peşin ödemezseniz İnter'e gidebiliriz' dediler. Ancak bu çocukların yaptığı yanlış. En azından İnterli yöneticileri İstanbul'a getirtip bizlerle görüştürebilirlerdi. Bunun dışında gitmeleri tabii ki normal'' diye konuştu. 
     
     







</TEXT>
</DOC>
