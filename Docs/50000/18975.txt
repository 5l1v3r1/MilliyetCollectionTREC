<DOC>
<DOCNO> 18975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sondun07.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra işyerleri 1 Mayıs korkusuyla çalışanlarına izin verdi 
</HEADLINE>
<TEXT>

     İngiltere'nin başkenti Londra'da çok sayıda işyeri, 1 Mayıs gösterilerinde olası şiddet korkusuyla, güne vitrinlerini tahta perdelerle kapatarak ve çalışanlarına izin vererek başladı. 
     Yaklaşık 6 bin polisin sabahın erken saatlerinden itibaren başta kentin merkezindeki Oxford caddesi, parlamentonun bulunduğu Whitehall bölgesi ve finans kuruluşlarıyla bankaların yer aldığı City kesimi olmak üzere pek çok bölgede devriye gezmeye başladığı dikkat çekti. 
     Londra'da, 10 bin dolayında göstericinin sokakları dolduracağı tahmin ediliyor. Gösteriler sırasında yasadışı örgütler PKK ve DHKP-C'nin militanlarının da yer alabilecekleri, ancak bu örgütlerin faaliyetleri İngiltere'de resmen yasaklandığı için isimlerinin yer aldığı pankartlar taşımaktan kaçınacakları belirtiliyor. 
     Başbakan Tony Blair, 1 Mayıs'ta gösteri yapmanın demokratik bir hak olduğunu, ancak geçen yıl bu hakkın şiddetle gölgelendiğini hatırlatırken, bu yıl polise geniş yetkiler verildiğini ve kendisinin de bütün desteğiyle polisin arkasında olduğunu bildirdi. 
     İşçi Parti'li milletvekilleri ile sivil toplum kuruluşlarının yöneticileri, Blair ve emniyet yetkililerinin son iki haftada yaptıkları açıklamaları ''aşırı tepkiler'' olarak değerlendiriyor ve bu tepkilerin sokakta ortaya çıkabilecek şiddetin boyutunu artıracağından endişe ettiklerini belirtiyor. 






</TEXT>
</DOC>
