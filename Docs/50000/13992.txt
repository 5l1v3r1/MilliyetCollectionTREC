<DOC>
<DOCNO> 13992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/dunya/adun.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasabı ordu kurtardı 
</HEADLINE>
<TEXT>

Yugoslav polisi eski Devlet Başkanı Miloşeviç’i tutuklamak üzere evini bastı. Ancak ordunun devreye girince geri adım atıp evde gözaltı’ ile yetindi 
     DIŞ HABERLER SERVİSİ 

     Yugoslavya eski Devlet Başkanı Slobodan Miloşeviç, önceki gece "kendisini tutuklamak üzere" başlatılan ve dün de devam eden bir operasyonun ardından evinde göz hapsine alındı. Miloşeviç’in, tutuklama emrine itiraz etmesi ve "canlı teslim olmam" şeklindeki tehdidiyle güvenlik güçlerine içerden açılan ateşin ardından yetkililer geri adım atıp göz hapsinde karar kılarken, eski liderin "götürülmeyip" evinde göz hapsine alınmasında ordunun etkili olduğu bildirildi. 
     Miloşeviç’in tutuklanmasının ordu tarafından "engellendiğini" söyleyen Sırbistan İçişleri Bakanı Dusan Mihayloviç, "İçişleri Bakanlığı çalışanları, tutuklamanın mümkün olduğuna karar verdikleri anda Miloşeviç’i tutuklayacaklar. Kendilerinin bu konuda tam yetkisi var" dedi. 
     
Savaş suçu yine askıda      Mihayloviç, Miloşeviç’in görevi kötüye kullanma ve mali suçlar nedeniyle yargılanacağını belirterek, tutuklama emrinin, eski liderin Uluslararası Savaş Suçları Mahkemesi’ne gönderilmek üzere verilmediğini ve savaş suçları nedeniyle iade edilmeyeceğini açıkladı. 
     Tutuklama girişiminin, Uluslararası Savaş Suçları Mahkemesi’yle işbirliği yapması yönünde ABD tarafından Belgrad’a verilen sürenin dolduğu gün gerçekleştirilmesi dikkat çekti. 
     
Canlı teslim olmam’      Miloşeviç’in Dedimce bölgesindeki villasına önceki gün operasyon düzenleyen özel polis birimi, eski Devlet Başkanı’nın fanatik yandaşlarının konut çevresindeki direnişiyle karşılaştı ve silahlı çatışma yaşandı. Bazılarının sarhoş olduğu belirtilen Miloşeviç destekçilerini konuttan uzaklaştırmayı başaran güvenlik güçleri dün de, "kan dökülmemesi için" beklemeye geçti. Bu sırada üst düzey polis yetkilileriyle görüşen Miloşeviç, "canlı olarak hapse girmeyeceğini" söyledi. 
     
NATO’nun uşağı’      Adını açıklamayan bir kaynak ise, hakkındaki tutuklama emrini kabul etmeyen eski Devlet Başkanı’nın, "bu polisi ve bu yetkilileri tanımıyorum hepsi NATO’nun uşağı" dediğini bildirdi. 
     Sırbistan Başbakanı Zoran Cinciç de, Miloşeviç’in evinde yüklü miktarda patlayıcı olduğu yönünde hükümetin elinde istihbarat raporları bulunduğunu bildirdi. 
     
Milo’nun suç dosyası çok kabarık      Görevi kötüye kullanma ve mali suçlar nedeniyle yargılanacağı açıklanan Miloşeviç’in sicili aslında bir hayli kabarık. Hakkındaki suçlamalar, yurtdışına altın kaçırma ve servet beyanında usulsüzlükten, savaş suçları, suikast, adam kaçırma ve seçim yolsuzluğuna kadar uzanıyor. 
     
     Altın kaçakçılığı 
     Yakınları İsviçre’ye 1.1 milyon dolarlık altın kaçırdı altınların satılmasıyla elde edilen para Kıbrıs Rum Kesimi’ndeki banka hesaplarına transfer edildi. 
     
     Servet usulsüzlüğü 
     Miloşeviç, hükümetten lüks bir villa alabilmek için servet beyanında usulsüzlük yapmakla suçlanıyor. 
     
     Savaş suçları 
     Lahey Mahkemesi, Kosova’da işlenen savaş suçlarıyla ilgili olarak her an dava başlatabilir. 
     
     Suikast iddiaları 
     Muhalefet lideri Vuk Draskoviç ve dört yardımcısının "trafik kazasında" ölmesiyle ve gazete yayımcısı Slavko Curuvica’nın katlinden sorumlu tutuluyor. 
     
     Seçim yolsuzluğu 
     Geçen eylül yapılan devlet başkanlığı seçimlerinde Federal Seçim Komisyonu, sonuçlarda yolsuzluk yapmaktan tutuklu bulunuyor. "Emir - komuta" zincirinin ucunda ise Miloşeviç var. 
     
İntiharkolik aile çocuğu      1941’de bir sanayi kenti olan Pozarevac’da dünyaya gelen Slobodan Miloşeviç, sorunlarla dolu bir çocukluk yaşadı. Babası, İkinci Dünya Savaşı’nın hemen ardından evi terk edip 1962’de intihar ederken, kendisini büyüten ve "sıkı" bir komünist olan öğretmen annesi de 1972’de aynı şekilde yaşamına son verdi. 
     Amcası da tıpkı anne ve babası gibi intihar eden Miloşeviç’in "depresif" olarak tanımlanan ailesindeki bu çizginin, eski diktatörü umutsuz ve çaresiz bir kişiliğe bürünmeye meyilli hale getirdiği belirtiliyor. 
     Geçen ekimde iktidardan düştüğünde Dedimce’deki konutunda "şaşkın" bir vaziyette dolaşırken kendisini ziyarete gelen Devlet Başkanı Koştinitsa’ya kırık ampulleri, yıkık dökük tuvaletini gösteren Miloşeviç, artık bunların tamiratını yaptırmak için bile emir veremediğini söylemişti. 
     Giderek paranoyak bir ruh haline giren Miloşeviç, Uluslararası Savaş Suçları Mahkemesi’yle ilgili haberlere dayanamadığı için televizyon bile izleyemiyor. Eski yandaşlarının da sırt çevirdiği Miloşeviç’in Lahey’e teslim edilmesi karşılığında ABD hükümeti 5 milyon dolarlık bir de ödül vaat ediyor. 
     


 DÜNYA 











</TEXT>
</DOC>
