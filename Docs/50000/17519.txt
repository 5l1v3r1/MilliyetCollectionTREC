<DOC>
<DOCNO> 17519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/son/soneko05.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Kemal Derviş "Dış destek karar aşamasında" 
</HEADLINE>
<TEXT>

     Devlet Bakanı Kemal Derviş, ulusal istikrar programının temelinin 3 boyutlu olduğunu belirterek, ''Programın istikrarı açısından, programın temelini oluşturan 3 önemli boyutunu birden yürütmek gerekiyor'' dedi. 
     Devlet Bakanı Derviş, Antalya Kemer'de düzenlenen ''Ulusal İstikrar Programı ve 2000'li Yıllarda Tekstilde Dış Rekabet'' konulu seminerde, Türkiye'nin Şubat ayında yakalandığı ekonomik krize gelirken yaşanan gelişmeleri değerlendirdi. 
     Krizi atlatmak için hazırlanan ulusal istikrar programının bütün ciddiyetiyle yürütülmesi gerektiğini kaydeden Derviş, şunları söyledi 
     ''Programın temelini oluşturan 3 temel boyuttan birincisi, devlet giderlerinin azaltılmasıdır. Devletin giderlerinde geçen yıla kıyasla yüzde 9 bir küçülmeyi hedefliyoruz. Giderleri azaltmak son derece güç bir gayrettir. Kamu açığını kapatamazsak, borç dinamiğini olumlu bir yere götüremeyiz. Programın ilk dayanağı budur. Bunu mutlaka yapmamız lazım. Kamu dengesini çok daha güçlü bir hale getirmemiz lazım.'' 
     Vergi konusunda da bazı ayarlamalar yapıldığını ve daha da yapılacağını kaydeden Derviş, ''Ama yeni büyük bir vergi, külfet getiren bir vergi düşünmüyoruz. Çünkü, güveni tesis etmek ve Türkiye'ye sermayeyi çekmek, gerçekten çok güç. Büyük vergiler,servete yönelik vergilerle, bu güveni tesis etmemiz, sermayeyi çekmemiz mümkün değildir'' diye konuştu. 
     Programın 2. dayanağının da borçlanmada dikkatli davranmak olduğunu anlatan Derviş, pahalı borçlanmamak için gereken gayretin gösterileceğini söyledi. 
     Derviş, ''Bir ölçüde borçlanmaya devam etmemiz gerekiyor. Başka çaremiz yok. Ama daha olumlu şartlarla borç almamız gerekiyor'' dedi. Türk ekonomisinin bir döviz sorunu ve döviz açığı bulunmadığını vurgulayan Derviş, ancak büyük oranda kamu açığı oluştuğunu söyledi. 
     Derviş, şöyle devam etti 
     'Dış destek aramamızın nedeni, borçlanma sürecinde en uygun şekilde finansman bulmaktır. IMF, Dünya Bankası ve resmi kaynaklardan aldığımız borç, piyasalardan aldığımız borca kıyasla hem çok daha uzun vadeli, hem de çok daha düşük maliyetlidir. Onun için mutlaka dış desteği arıyoruz. Söz vermeyeceğim, kesin bir şey söyleyemeyeceğim ama son aşamasına geldik. Önemli ölçüde dış destek bulacağız. '' 
     Dış destek konusunda karar verilme aşamasında olunduğuna değinen Derviş, ''Bize çok faydalı olacak bu dış finansmanı sağlamak durumundayız. Bundan vazgeçemeyiz. Bundan vazgeçersek, çok daha pahalı borçlanma durumunda kalırız'' diye konuştu. Derviş, programın 3. boyutunu da, ''Gizli borçlanmaya son vermek''diye açıkladı ve ''gizli borçlanmayacağız, borçlanma politikasında dikkatli olacağız ve kamu maliyesini de birazcık daraltacağız'' dedi. Geçmişte oluşan borçların sanki yokmuş gibi göründüğünü anlatan Derviş, kamu bankaları yoluyla gizli borçlanmaya devam edildiğini belirtti. Kamu bankalarının görev zararının son 6-7 yıl içinde inanılmaz bir tırmanışa geçtiğini ifade eden Derviş, TBMM'nin de desteği ile bu konuda kesin bir karar alındığını, gizli borçlanmanın son ayına gelindiğini bildirdi. Derviş, kamu bankalarının bazı kesimlere yardımının söz konusu olabileceğini, ancak bunun kaynağının bütçeden ayrılacağını ve şeffaf bir şekilde dağıtılacağını söyledi. 




</TEXT>
</DOC>
