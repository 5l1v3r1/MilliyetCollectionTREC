<DOC>
<DOCNO> 48323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/spor/spo05.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Atamayana atarlar 
</HEADLINE>
<TEXT>

İnönü çıkışında, "Derbi dediğin böyle olmalı" diyenler çoğunluktaydı. Muhittin Boşat’ın kararları tartışılırken, Ronaldo’nun Kader anı plasesi’ maçı çeviren unsur olarak öne çıktı 
     TAMER BAĞLAN 

     Konfeti yağmuruyla gelen 5 dakikalık psikolojik baskının ardından buz gibi golü de sayılmayınca, ligin tek yenilmezi Galatasaray soğuk, Beşiktaş ateşli başladı derbiye. Goller dışında, ilk devrede en az dört kez daha ayağa fırladı Siyah Beyazlı tribünler "Gool " diye. Ama, nafile... "Atamayana atarlar" deyişi tam yerine oturdu, Ronaldo’nun Kader anı plasesi’ tüy dikti üzerine. Dakika 60, Beşiktaş 2-0 önde, bomboş kale 2,44 metre yükseklik, 7,32 metre eninde, en yakın rakibi üç metre ileride... Fizik kuralları, mantık, Brezilyalılık ya da "Ben bile atardım" ne işe yarar, top istemezse... 
     
Maraton yükseliyor      Özellikle tesisleşmeye verdiği önemle Efsane Başkan’ olmaya aday Aziz Yıldırım sayesinde, Fenerbahçe Stadı büyümeye devam ediyor. Avrupa serüvenine matematiksel noktayı koyan futbol takımı, ligi içeride kayıpsız ancak tatsız sürdürürken Maraton Tribünü de 18 bin kişilik kapasite için hızla yükseliyor. Bu kadroya, olanaklara, geride kalan 1,5 yıllık zamana karşın Sarı - Lacivertliler oynayamadıkları futbolla gündemi sıkça meşgul ederken, çokları Maraton Tribünü bitmeden, lig maratonunun bitebileceği endişesini taşıyor. Yönetim ise, "Maraton bitene kadar Denizli’nin arkasındayız" söylemini sürdürüyor... 
     
Büyük lokma ye...      İstanbulspor’un ilk yenilgisinin neredeyse Samsunlular’ı bile üzmesi, duygusal Türk insanının, her türlü olanaksızlığa karşın geldiği noktada Boğalar’a duyduğu yakınlığın göstergesi olsa gerek. Ankaragücü’nün bitmeyen düşüşünün altında yatan olumsuzlukları ararken, sanırım Yanal’ın Hücuuum’ anlayışının yanına, futbolcuların henüz büyük olmadan verdiği büyükçe demeçleri de koymak gerekecek. Kaptan Yılmaz’ın ikinci haftanın sonundaki "Hedefimiz şampiyonluk", Hikmet Karaman’ın Bursa’ya gitmeden önceki "Üç puan çantada keklik" gibi, dere ile sıvanmamış paça ilişkisini anımsatan iddiaları sürüp aksi sonuçlar gerçekleştikçe, şüphesiz birileri çıkıp "Unutmayın top yuvarlaktır" deyiverecek... 
     
Aybaba ilaç gibi      Haftalar ilerledikçe, Çalımbay’ın takımı için sürekli kullandığı Tecrübesiz ve kısıtlı kadro’ cümlesinin gerçeği yansıttığı, Göztepe’nin randımanında gün yüzüne çıkıyor. Dört haftadır kazanamayan İzmirliler, kan kaybetmeye devam ediyor. Gaziantep’te Aybaba ile üst üste kazanılan üçüncü galibiyetle yüzler gülerken, Karadeniz’de de bu hafta sahilleri mutluluk dalgası dövüyor. Beş hafta sonra kazanan Trabzonspor’un, bu galibiyeti çıkışa dönüştürmesi için önünde önemli bir fırsat bulunuyor. Sıkıntılı günler yaşayan Tekelioğlu’nun hafta boyunca Ali Sami Yen’le ilgili rüyalar görmesi ve rüya tabircilerinin bu işten büyük gelir elde etmesi bekleniyor... 
     



 SPOR 

























</TEXT>
</DOC>
