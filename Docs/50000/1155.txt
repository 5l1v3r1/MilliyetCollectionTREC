<DOC>
<DOCNO> 1155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/spor/spo02.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli’nin derdi çok 
</HEADLINE>
<TEXT>

Andersson’un yokluğu planları alt üst etti. Fenerbahçe’nin hocasının önünde bir dizi sorun bulunuyor 
     YUSUF KOBAL 

     4 - 4 - 2’ye geçiş 
     FENERBAHÇE Teknik Direktörü, lig öncesinde sistem arayışına girerken, Andersson’un sakatlığı nedeniyle 4 - 4 - 2’ye geçmek için karar aşamasına geldi. Mustafa Denizli’nin önünde bir dizi sorun bulunuyor. Sarı - Lacivertli takımın hocası, 4 - 4 - 2 sistemine geçtiği takdirde elindeki oyuncularını nasıl değerlendireceğini kararlaştırmak için yoğun bir çalışma temposuna girdi. Denizli’yi bekleyen sorunlar şöyle sıralanıyor 
     
     Serhat yine zor 
     CELİL takıma girme aşamasına geldi. Denizli ilk yarıda çok eleştirilen Abdullah ile Celil arasında tercih yapacak. Revivo, Fenerbahçe’ye transfer olduğundan bu yana istediği yerde oynayamıyor. Revivo’nun Andersson’un yokluğunda forvete mi, yoksa orta alana mı monte edileceği adeta bir bilmeceye dönüştü. Genç oyuncu Serhat forvette oynamak istiyor. Ancak Denizli tüm olumsuz koşullara rağmen Serhat’a kolay kolay forma vermekten yana değil. 
     
     Balic forvete 
     KANATTAN etkili olan Balic’in yeni oyun sisteminde forvette yer alma olasılığı bulunuyor. Balic’in orta sahada kalması zaten kalabalık olan bu alanın solunu yeniden çıkmaza itebilir. Takım kaptanı Ogün orta sahada Fenerbahçe’ye yararlı oluyor. Ancak dört kişiye inecek olan orta sahada Ogün’e yer açmak için bazı oyuncular yedeğe düşecek. Tüm bunların yanı sıra Mustafa Denizli’yi bekleyen psikolojik sorunlar da bulunuyor. 
     
     Savunma zaafı 
     İLK yarıdaki deplasman fobisini yenmek için Antalya kampı iyi bir fırsat olarak görülüyor. Denizli şimdiye kadar üstesinden gelemediği deplasman ve kart sorunundan kurtulmak için çare arıyor. Fenerbahçe’nin çok gol atmasına karşılık savunma zaafı içinde bulunması Denizli’yi düşündüren son önemli neden. Fenerbahçe’nin çalıştırıcısı, ümit takımından aldığı genç oyunculara şans verip vermeme konusunda da tereddüt içinde görünüyor. 
     
     İstanbulspor maçı Kadıköy’de 
     FENERBAHÇE’nin İstanbulspor ile oynayacağı lig maçı iki kulübün anlaşması üzerine Kadıköy Şükrü Saracoğlu stadına alındı. Sarı - Lacivertli ekibin 13 Ocak’ta Ömer Kaner’in çalıştırdığı Polonya’nın Pogon takımı ile yapacağı karşılaşma ise saat 17.00’de başlayacak ve Kanal D’den naklen yayınlanacak. Fenerbahçe hazırlıklarına dün de devam etti. Denizli ayağında çok top tutması nedeniyle Yusuf’u sık sık uyardı. 
     
     Balic el yakacak 
     FENERBAHÇE’nin Real Madrid’ten kiraladığı, ancak yeniden İspanya liginde top koşturmayı düşünen Balic’in transfer edilebilmesi için büyük para gerekiyor. İki kulüp arasındaki şartlı sözleşmeye göre Boşnak oyuncu mayıs ayında Türkiye’de sadece Sarı - Lacivertli kulübe satılabilecek, ancak bu satışta üç tarafın da onayı olması gerekecek. Fenerbahçe, 20 milyon dolar bonservis bedeli verdiği takdirde Balic’i renklerine bağlayabilecek. 
     BALİC’in Fenerbahçe’ye sunacağı şartlar da oldukça ağır. Balic’i renklerine katmak isteyen Fenerbahçe, 20 milyon dolarlık bonservis bedelinin dışında bu oyuncunun kazancını da garanti altına almak zorunda kalacak. Real Madrid ile yıllık 2.3 milyon dolar garanti para, 400 bin dolar prim geliri, ayrıca Nike firması ile de reklam anlaşması bulunan Balic’in sağlam olduğu takdirde İspanya’da yılda kazanacağı net para üç milyon doları aşıyor. 
     


 SPOR 






















</TEXT>
</DOC>
