<DOC>
<DOCNO> 29743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/spor/spo01.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Stavrum Beşiktaş'da 
</HEADLINE>
<TEXT>

Kartal, dün gizlice İstanbul’a getirdiği Aberdeen’li golcü futbolcu ile anlaştı. Norveçli milli oyuncu bugün 12.30’da iki yıllık sözleşme imzalayacak 
     KARTAL YİĞİT 

     Pazarlık üç saat sürdü 
     BEŞİKTAŞ yabancı transferlerine bir yenisini daha ekledi ve İskoçya’nın Aberdeen takımının forveti Arild Stavrum’la anlaştı. Norveç Milli Takımı’nın formasını da giyen Stavrum’u dün akşam saatlerinde gizlice İstanbul’a getiren Siyah - Beyazlılarda Asbaşkan Yıldırım Demirören ve menajer Sinan Engin bu futbolcunun menajerleri ile Dedeman Otel’de yaklaşık üç saat süren bir pazarlık yaptılar. 
     
     İskoçya Ligi’nde 17 golü var 
     PAZARLIK sonrası bir açıklama yapan Sinan Engin, Stavrum ile anlaştıklarını ve bugün 12.30’de iki yıllık sözleşme yapacaklarını söyledi. Geçen yıl İskoçya Ligi’nde 17 golle gol krallığında ikinci sırada yer alan Norveçli oyuncunun kulübüne 700 bin dolar, kendisine de yıllık 500 bin dolar verileceği öğrenildi. Stavrum, "Türk futbolu son yıllarda çok büyük gelişmeler yaşadı. Beşiktaş’ta oynamaktan mutluluk duyacağım" diye konuştu. 
     
Eskilerden kan testi      GEÇTİĞİMİZ sezon Sağlık Komitesi Başkanı Doktor Mete Düren’le anlaşmazlığa düşen ve görevlerinden istifa eden Doktor Bülent Bayraktar ve İlker Yücesır’ın dün Siyah - Beyazlı futbolculara kan testi yapmaları şaşkınlık yarattı. Düren’in ölçümler için yardım istemelerine olumlu yanıt veren Bayraktar ve Yücesır’in yeni sezonda da görev almayacakları kaydedildi. 
     
PSG ile pazarlık      BEŞİKTAŞ Başkanı Serdar Bilgili, Marsilyalı N’Gotty ile anlaştıktan sonra İsviçre’den, Fransa’ya geçerek yönetici İbrahim Altınsay ile buluştu. Bilgili ve Altınsay’ın, Fransa’da Pascal Nouma’yı isteyen, PSG’nin yöneticileriyle görüşmeleri sürdürdükleri belirtildi. İbrahim Altınsay, PSG’nin iki futbolcu ve iki milyon dolar önerisine sıcak bakmadıklarını kaydetti. 
     ALTINSAY, Bierrof ile de görüştüklerini, ancak bu transferin şu aşamada gerçekleşmesinin zor olduğunu söyledi. Altınsay, "İlk etapta Nouma sorununu çözmek zorundayız. Bu konuyu çözdükten sonra en geç bir hafta içinde yeni forvet oyuncusu alacağız" ifadesini kullandı. Öte yandan N’Gotty’nin önümüzdeki hafta içinde geleceği de kaydedildi. 
     
Nouma’dan haber yok      DAUM’UN istemediği Nouma ile bir türlü bağlantı kurulamıyor. Sezonun bitimiyle birlikte ülkesine dönen Fransız futbolcuyu arayan yöneticiler "Nerede, ne yaptığı belli değil. ABD’de tatilden döndü mü, dönmedi mi bilmiyoruz" diye konuştular. Khlestov’un da takasta kullanılacağı kaydedildi. 
     
Kartal’da tam mesai      DAUM, yeni sezona oldukça sıkı başlarken, izinleri de kaldırdı. Almanya kampına kadar ağır bir çalışma programı hazırlayan Alman hoca, Siyah - Beyazlı futbolcuların tesislerden ayrılmamalarını ve burada dinlenmelerini istedi. Daum ayrıca dün sabahki idmanı medyaya kapadı. 
     



 SPOR 


























</TEXT>
</DOC>
