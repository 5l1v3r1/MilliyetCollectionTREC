<DOC>
<DOCNO> 42854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sonspo14.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Agassi 101. sıradaki Gürcü tenisçiye yenilerek elendi 
</HEADLINE>
<TEXT>

     Erkeklerde dünyanın 2 numaralı tenisçisi ABD'li Andre Agassi, klasmanda 101. sırada bulunan Gürcü İrakli Labadze'ye Heineken Açık Tenis Turnuvası'nın birinci turunda 2-0 yenilerek elendi. 
     Çin'in Şangay kentindeki Xianxia Tenis Merkezi'nde yapılan turnuvada 1 numaralı seribaşı olan Agassi, Labadze'ye 7-6 6-4 , 7-5'lik setlerle 2-0 yenildi. 
     Labadze, 2 bin kişinin izlediği maçtan sonra Tiflis'teki babasını arayarak mutluluğunu paylaştığını, bunun inanılmaz bir olay olduğunu söyledi. 
     3 yıl önce dünya klasmanına giren ve 101. sırada bulunan 20 yaşındaki Labadze, ilk kez üst sıralarda yer alan bir tenisçiyle karşı karşıya geldi. 
     ''Grand Slam'' şampiyonluğu bulunan 31 yaşındaki ünlü tenisçi Agassi ise rakibinin çok zorlu servisleri olduğunu belirterek, uzun zamandır bu kadar iyi servis kullanan bir tenisçiyle karşılaşmadığını söyledi. 
     ABD'de geçen hafta salı günü yaşanan terör olayından sonra yurtdışında maça çıkan ilk ünlü ABD'li sporcu olan Andre Agassi, ülkesinde yaşayanan acıyı paylaştığını, ancak işine dönmenin önemli olduğuna karar verdiğini, sporun da bir nevi bu karamsar tabloyu gidereceğine inandığını belirtti. Turnuvadaki diğer maçlarda 6 numaralı seribaşı Rus Andrei Stoliarov, Avustralyalı Michael Tebbutt'a 6-3, 6-3 setlerle 2-0 yenilerek elenirken, İsviçreli George Bastl, Çek Petr Luxa'yı 6-1, 7-5, Güney Koreli Yoon Yong İl, Japon Thomas Shimada'yı 6-4, 6-4'lük setlerle 2-0 yenerek ikinci tura çıktı. 







</TEXT>
</DOC>
