<DOC>
<DOCNO> 45408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/yazar/yilmaz.html </URL>
<DATE> 2001/10/06/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Umudunu yitirmemiş bilgisayarcılar Milliyet TIR’ında 
</HEADLINE>
<TEXT>

     Compex Bilgisayar Fuarı nedeniyle 3 gündür Lütfi Kırdar Kongre Sarayı’nın önünde duran Milliyet TIR’ında dün IBM’in üst düzey yetkililerinden Can Özler, Escort Bilgisayar’ın sahibi İbrahim Özer ve Koç.net Genel Müdürü Bülent Yıldırım’la birlikteydik. Dış politika yazarımız Sami Kohen ve gazetemizin reklam koordinatörlerinden Sevgi Kayacan’la birlikte biz sorduk, onlar anlattı. Zaman zaman onların sorup bizim anlattığımız da oldu. 
     Sami Bey’le benim şansımdan mıdır nedir, sektörün ağlayanları değil de, çözüm üretme çabasında olanları bize denk geldi. Ve süremiz dolup da yerimizi Hasan Pulur ve Osman Ulagay’ın konuklarına bıraktığımızda "Bizim TIR, bu ekonomik kriz ortamında bile ağlama duvarına dönmedi" saptamasını yaptık. 
     
     IBM’e göre kurumsal müşterilerde fire az 
     IBM yetkilisi Can Özler, fazla karamsar görünmüyor. "Ekonomik kriz nedeniyle belki ev bilgisayarlarında satışlar bıçak gibi kesilmiş olabilir, ama bizim işimiz daha çok şirketlerle ve onlar da başlanmış yatırımlarını pek kesintiye uğratmadılar. İşler yürüyor" diyor. Özler’e göre "IBM’in bankalar ve İş - Tim gibi büyük kurumsal müşterilerinin yatırımlarını yarıda kesmeleri zaten söz konusu olamaz. Zira bunlar altyapı yatırımları. Kaldı ki IT sektörü artık bir işin yapılması için gerekli unsurlardan biri değil, tam tersine bir işin nasıl yapılması gerektiği konusunda yol gösterici." 
     Geçen yıl 265 milyon dolar ciro yapan IBM Türkiye’nin bu yılki cirosu, pazar payları yüzde 10’dan 15’e yükselmesine rağmen, ancak 200 milyon dolar olabilecek. Ama Türkiye’nin bugünkü koşullarında pazar payını yarı yarıya artırabilmiş olmak bile kendi başına sevindirici. Can Özler’in dediklerinden bunu anlıyorum. 
     
     Koç.net krizde büyüyor 
     Koç.net genç bir şirket. Koç Sistem’in bünyesinden geçen yıl ayrılmış. Genel Müdür Bülent Yıldırım’ın verdiği bilgiye göre krize rağmen büyüyorlar. Geçen yıl 55 kişiyken, bu yıl 140 kişi olmuşlar. Şubat krizinden sonra da 35 kişiyi işe almışlar. Geçen yılki ciroları 15,5 milyon dolarmış. Bu yıl krize rağmen 16 milyon dolar ciro yapacaklar. Çünkü kriz ortamında daha fazla ilgi görebilecek malları var. Örneğin küçük ve ortaboy işletmelere hizmet verdikleri Kobiline. Kobiline’a 3 ay içinde 14 bin şirket üye olmuş. Muhasebe gibi, mesajlaşma ya da stok kontrol gibi 10 - 15 bin dolar verip satın alınabilen hizmetleri, bu kriz ortamında bütçeyi zorlamayacak şekilde aylık kiralıyorlar. Örneğin mesajlaşmanın aylık kirası 10 dolar. Muhasebenin 100 dolar. Şirket yöneticileri, dünyanın dört bir yanından 7 gün 24 saat kendi sitelerine girdiklerinde bu işlemleri yapabiliyorlar. 
     
     Escort dış pazara 
     Milliyet TIR’ındaki konuklarımız arasında ekonomik krizden en fazla etkilenen Escort Bilgisayar’dı. Çünkü evlere PC satıyorlar. Escort’un sahiplerinden İbrahim Özer’in verdiği bilgiye göre ev bilgisayarları satışlarında son 10 yıldır ya birinci, ya ikinci sıradalar. Evlerdeki toplam 3 milyon civarındaki PC’den 300 bini, yani onda biri Escort markalı. Ancak krizle birlikte satışlar bıçak gibi kesilmiş. Ama Escort umudunu kesmiş değil. Can havliyle Ortadoğu’dan Avrupa’ya dış pazarlara saldırmışlar. 6 aydır üzerinde çalıştıkları projelerden bir bölümü olumlu sonuçlanır da, fason üretim siparişleri alabilirlerse, geçen yıl eriştikleri 85 milyon dolarlık ciroyu bile belki yakalayabilecekleri umudunda İbrahim Bey. 
     Avrupa’da da ekonomik durgunluk giderek artıyor ve ekmek aslanın ağzında. Umarız hedeflerine ulaşırlar. 
     
Milliyet TIR’ındaki ilkokul çocukları      Milliyet TIR’ının dünkü konukları arasında Kemerköy İlköğretim Kurumu 4. sınıf öğrencileri de vardı. Aslında onlar bizim fotoğraflarımızı çekmek için TIR’a çıkmışlardı. Ancak önce biz onlarla fotoğraf çektirmek istedik. Bu arada Bilgisayarı olanlar parmak kaldırsın’ diyecek olduk. Baktık bir - iki istisna hariç hepsi parmak kaldırmış. Parmak kaldırmayanların da meğer laptopları varmış Bu kez soruyu tersine çevirip bilgisayarı olmayanlar parmak kaldırsın dedik. Tek bir parmak bile kalkmadı. Dileğimiz, günün birinde İstanbul’un ve Türkiye’nin her yerindeki çocukların bilgisayara kolaylıkla erişebilmesi. 
     
     







Varyag üzerine 


Milletvekili maaşı 


Türkiye hep önemli bir ülke ama... 


Hayat gerçeği 


Savaşta ilk kurban, gerçektir 


Kitap okumayı yasaklayan bakanlık 


Yeni bir coğrafya 


Terk edilmenin dayanılmaz ağırlığı 


Süperman aramayalım’ 


Şiirler üzerine... 


Bindiği dalı kesmek 


Kapıcı dairesi satılamaz 


Anayasanın Hikayesi - 1 


Ayşe Hanım Teyzem ne yapacağını şaşırdı 


Umudunu yitirmemiş bilgisayarcılar Milliyet TIR’ında 


</TEXT>
</DOC>
