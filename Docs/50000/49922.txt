<DOC>
<DOCNO> 49922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/spor/spo01.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fevzi umudu kesti 
</HEADLINE>
<TEXT>

Beşiktaş’ın genç file bekçisi, Denizlispor maçının ardından yapılan eleştiriler ve kaleci arayışları nedeniyle yol ayrımına geldi, "Dayanacak gücüm kalmadı. Sezon biter, giderim" diye konuştu 
     BİLAL MEŞE 

     "Günah keçisi oldum" 
     SİYAH - Beyazlı ekibin genç eldiveni Fevzi Tuncay’ın ağzını bıçak açmıyor, bir hafta içinde kaleciliğin iki yüzünü birden yaşamış olmanın üzüntüsünü taşıyor. Yozgat maçından sonra "göklere" çıkarılan, Denizlispor karşılaşmasından sonra ise adeta "vatan haini" ilan edilen Fevzi artık yol ayrımına geldi. Genç file bekçisi, "Artık dayanacak gücüm kalmadı. Günah keçisi olmaktan da bıktım. Her başarısız sonuçta ipe çekiliyorum. Sezon biter, ben giderim" dedi. 
     
     "Robot değiliz" 
     FUTBOLCULARIN da insan olduğunu vurgulayan Fevzi, psikolojik olarak çok yıprandığını ifade etti. Futbolun kolektif bir oyun olduğunu hatırlatan Beşiktaş’ın kalecisi, "Hiçbir insan robot değildir. Ortada bir başarısızlık varsa, bu sadece bana ait değil. Hata varsa, bunda hepimizin payı var. Dünya’da hiç gol yemeyen kaleci var mı Kalenin boyutlarını taşıyan 7.32 eninde, 2.44 yüksekliğinde birini bulursunuz, o zaman hiç gol yemez" açıklamasını yaptı. 
     
     "Bu böyle gitmez" 
     KALECİLİĞİN nankör bir meslek olduğuna da işaret eden Fevzi, sözlerini şöyle sürdürdü "Her hafta maç kurtarmak zorundasınız. Eleştiriler çok acımasız ve yıkıcı. Bunlara alınmamak için robot olmanız gerekir. Bir hatalı gol yiyiyorum, hemen ardından kaleci arayışına geçiliyor. Bu böyle gitmez. Sezon sonunda sözleşmem bitiyor ve serbest kalıyorum. Yeni sezonda en büyük hedefim yurt dışında herhangi bir kulüpte forma giymek. Bunu da gerçekleştireceğim." 
     
Myhre imzaya geliyor      BEŞİKTAŞ yönetimi, transferini gerçekleştirmek için çaba harcadığı Norveç Milli Takımı’nın kalecisi Thomas Myhre’yi ikna etti. Asbaşkan Yıldırım Demirören, Myhre ile pazarlıkların tamamlandığını ve her konuda anlaşmaya vardıklarını belirtip, "Yarın bugün İstanbul’a gelecek. Büyük ihtimalle de sözleşme imzalayacak" açıklamasını yaptı. 
     MYHRE’NIN 300 bin dolar tutan transfer parası Başkan Serdar Bilgili, Demirören ve yönetici Fikret Orman’ın cebinden çıkacak. 28 yaşındaki kaleci imza atması halinde antrenmana da çıkacak. Bu arada bazı yöneticilerin, Myhre’nin son üç maçtır Norveç’in kalesini koruduğuna ve Everton’da yedek beklediğine dikkati çekip, transfere sıcak bakmadığı ileri sürüldü. 
     
Ahmet Dursun startı verdi      BEŞİKTAŞ’TA Trabzonpor ile oynanan sezonun ilk maçında sakatlanan Ahmet Dursun düz koşulara başladı. Uzun süredir takımdan ayrı kalan golcü oyuncu dün fizyoterapist eşliğinde çalıştı. Bir günlük aradan sonra Çaykur Rizespor maçının hazırlıklarını sürdüren Siyah - Beyazlı ekipte Almanya’dan dönen Christoph Daum şut çalışması üzerinde durdu. Sakatlığı süren Erman antrenmana katılmazken, Tamer ise takımdan ayrı çalıştı. 
     
Toshack’tan Nihat atağı      REAL Sociedad’a transferi adeta yılan hikayesine dönen Beşiktaş’ın genç yıldızı Nihat’ın durumu 14 Kasım’da açıklık kazanacak. İspanyol kulübünün Başkanı Jose Luis Astı ve Teknik Direktör John Benjamin Toshack, bu tarihte İstanbul’a gelip, yönetimle son kez masaya oturacak. Galli teknik adam, transferi çözüp, Nihat’a imza attırmayı hedefliyor. 
     



 SPOR 




























</TEXT>
</DOC>
