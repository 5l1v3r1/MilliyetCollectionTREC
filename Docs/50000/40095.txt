<DOC>
<DOCNO> 40095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/yasam/yas02.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Babası ölürken o doğdu 
</HEADLINE>
<TEXT>

Yener Taşkıran, gasp edilen otomobilini almak için gittiği parkta vurularak öldürüldü.. Birkaç saat sonra eşi, küçük kızları Özge'yi dünyaya getirdi.. 
     ASLI ÖKTENER İstanbul 

     Almanya'dan kesin dönüş yapan işadamı Yener Taşkıran 32 ile Mukaddes Taşkıran bir yıl önce evlendi. 
     Kısa süre sonra Mukaddes Taşkıran'ın hamile olduğu haberi geldi. Tüm aile bu haberle sevinirken, 9 ay sonra hayatlarının kabusa döneceğinden hiçbirinin haberi yoktu. Ve kabusa giden olaylar zinciri, bundan 15 gün önce başladı. Ağabeyi Zafer Taşkıran'ı arayan Yener bey, müşterilerinden aldığı 40 bin marklık çekin ve BMW otomobilinin gasp edildiğini, bunu yapan kişileri tanıdığını, ancak polise giderse öldürüleceğini söyleyip yardım istedi. 
     
Ölüm eşinden saklandı      Ağabeyinin önerisi üzerine Yener Taşkıran ve ortağı İzzet Fıçıcı, savcılığa başvurmak üzere hazırlık yapmaya başladı. 
     Tam bu sırada bir telefon geldi. Ve telefonla arayan kişinin, 'Otomobiliniz Güngören Cevher Dudayev Parkı'nda, gelin alın' sözleri üzerine iki ortak harekete geçti. Üç gün önce parka giden iki arkadaş, kimlikleri belirsiz kişilerin silahlı saldırısına uğradı. Ağır yaralanan Yener Taşkıran, kaldırıldığı hastanede yaşamını yitirdi. Aynı saatlerde doğum sancıları tutunca hastaneye kaldırılan Mukaddes Taşkıran'a ise acı haber verilmedi. Minik Gözde, babasının yaşama veda ettikten birkaç saat sonra dünyaya geldi. 
     
Katilini biliyor muydu      Kardeşinin önce gasp edildiğini, ardından tehdit edilerek öldürüldüğünü belirten ağabey Zafer Taşkıran, katilleri tanıdığını da iddia etti. 
     Kardeşinin katillerinin, geçen ay Maslak'ta otomobilinde kurşunlanan doktor Mehmet Fatih Barutçu cinayetinde ismi geçen İrfan Türkdönmez ile Fikri Aygün olduğunu ileri süren ağabey Taşkıran, 'Kardeşim kendisini gasp eden ve sonra da polise gitmemesi için tehdit eden kişilerin Türkdinmez ve Aygün olduğunu söylemişti' diye konuştu. 
     



 YAŞAM 



















</TEXT>
</DOC>
