<DOC>
<DOCNO> 28179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/spor/spo02.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım hazırlanıyor 
</HEADLINE>
<TEXT>

Kulüpler Birliği Vakfı’nın temasları için Ankara’ya giden Fenerbahçe Başkanı, kongrede adaylığı konusunda herhangi bir açıklama yapmadı, camianın beklentileri yine boşa çıktı 
     YUSUF KOBAL 

     FENERBAHÇE Başkanı Aziz Yıldırım, daha önce görevine devam edip, etmeyeceği şeklindeki kararını 20 Haziran’da duyuracağını bildirmesine karşın, dün de beklenen açıklamayı yapmadı. Başkanlığa devam edeceği görüntüsünü veren, ancak bu konuda açıklama yapmaktan sürekli kaçınan Aziz Yıldırım, son olarak kararını bugüne bıraktığını bildirmesine rağmen, yine ertelemeye gitti. 
     KULÜPLER Birliği Vakfı’nın temasları için Ankara’ya giden Yıldırım, kararı konusunda yöneltilen sorulara yanıt vermedi. Oldukça sinirli olduğu gözlenen Başkan Aziz Yıldırım, gazetecileri tersleyerek, soru sorulmasını ve görüntüsünün çekilmesini istemedi. Böylece 1 Temmuz’daki kongreye sayılı günler kala Fenerbahçe’nin kaderini tayin edecek açıklama yine yapılmadı. 
     SARI - Lacivertli camiada Yıldırım’a yakın çevreler, başkanın kesinlikle görevine devam edeceğini, ancak bu kararı kongreye bir gün kala açıklayıp, "Aday çıkmadı. Yönetim yine bana kaldı" diyerek, yeni listesini oluşturacağını söylüyor. Bu arada Yıldırım’ın yönetime girmelerini istediği Abdullah Kiğılı ile Davut Dişli’nin teklifleri geri çevirdiği öğrenildi. Yıldırım’ın herşeye rağmen bugün saat 11.00’de açıklama yapması bekleniyor. 
     
Hakan işi kilitlendiF.Bahçe 1.5 milyon dolar önerdi G.Antep 2 milyon dolarda direndi 
     FENERBAHÇE sözleşme imzaladığı Hakan Bayraktar için Gaziantep’e bir kez daha 1.5 milyon dolar önerdi. Asbaşkan Nihat Özdemir, Ankara’da dün gece Celal Doğan ile pazarlık yaptı. Ancak Doğan, "Geçen yıl 3 milyon dolar veriyordunuz" dediği, Hakan için 2 milyon dolardan indirim yapmadı ve anlaşma sağlanamadı. Özdemir bunun üzerine, "Başkan bu futbolcuyu bize ver. Yoksa hülle yaparız" dedi. Doğan ise "Fenerbahçe’ye hülle yakışmaz" yanıtını verdi. Bu transfer dünkü görüşmelerden sonra kilitlenirken tarafların pazarlık kapısını açık bıraktığı öğrenildi. 
     BELÇİKA’DA tatil yapan Hakan, "Tekliften gurur duydum. Bugüne kadar hayallerimin bir çoğunu gerçekleştirdim. En büyük arzum Fenerbahçe’de forma giymek. Fenerbahçeli olma fikri bile beni heyecanlandırıyor. Hayalim, olsa olsa dört yıl üst üste şampiyon olmuş Fenerbahçe’nin kadrosunda sürekli oynayan futbolcu olmak. Ben dışarıda değil sahada konuşurum" diye konuştu. 
     
Gençlere gözaltı Sarı - Lacivertli ekibin teknik patronu, Serkan ve Serhat’ı Çeşme’de kampa aldı 
     FENERBAHÇE Teknik Direktörü Mustafa Denizli, iki genç oyuncusu Serhat ve Serkan’ı tatil yaptığı Çeşme’de koruma altına aldı. Tecrübeli çalıştırıcı, iki futbolcuyu önceki akşam apar topar Çeşme’ye çağırarak, tatillerini kendi yanında sürdürmelerini istedi. Denizli, kendilerinden çok şey beklediğini ifade ederek, Samandıra’da 1 Temmuz’da başlayacak çalışmalara kadar hazır olmalarını istedi. 
     SERKAN ve Serhat’ın kendi başlarına tatillerini daha fazla sürdürmelerine izin vermeyen Mustafa Denizli, iki futbolcuyu özel bir programa tabii tutup, sezon başı çalışmalarına kadar hazır duruma getirmeye çalışacak. Denizli, genç oyuncuların her türlü sorunuyla yakından ilgileniyor. Şimdiden zorlu maratona hazırlanmalarını sağlayıp, yeni sezonda performanslarının üst seviyeye çıkmasını hedefliyor. 
     
Bakırcıoğlu gündemde      FENERBAHÇE, İsveç liginde oynayan Kennedy Bakırcıoğlu’nun peşine düştü. Kenneth Andersson’un yönetime önerdiği gurbetçi oyuncu, 1. Lig’deki Hammarby takımında forma giyiyor. Menajerlerin geçen sezon da önerdiği bu oyuncuyu öven Sarı - Lacivertliler’in İsveçli golcüsü Andersson, Bakırcıoğlu’nun mutlaka alınması gerektiğini bildirdi. Andersson’un, Fenerbahçe adına transfer görüşmesi yaptığı öğrenildi. 
     



 SPOR 
























</TEXT>
</DOC>
