<DOC>
<DOCNO> 1564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/sontur21.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Balina'da kilit isim Yakupreisoğlu eski savunma bakanı Ercan Vuralhan da işbirliği yapmış 
</HEADLINE>
<TEXT>

     Kamuoyunda "Balina Operasyonu" olarak bilinen İzmir’deki hayali ihracat ve naylon fatura soruşturmasının "en önemli ismi" olduğu belirtilen Abdurrahman Yakupreisoğlu’nun bir dönem eski milli savunma bakanlarından Ercan Vuralhan ile iş ortaklığı yaptığının belirlendiği Kartal, Paraşüt ve UTGS Uludağ Tekstil Giyim Sanayicileri operasyonları ile ilgili olarak da sorgulandığı bildirildi. 
     Bu sabah basın açıklaması yapılmadan, İzmir DGM Başsavcılığı’na sevkedilen Yakupreisoğlu’nun, Karadeniz Teknik Üniversitesi’ni bitirdikten sonra müteahhitliğe başladığı, ardından 1993’te bazı erotik dergilerin dağıtımını yaptığı, ardından da eski Fenerbahçe Kulübü başkanlarından Metin Aşık’tan, Fotospor gazetesinin imtiyaz hakkını ve tüm baskı makinelerini satın aldığı belirlendi. Yakupreisoğlu’nun, ifadesinde, Sanayi ve Ticaret Bakanlığı’nın promosyonu yasaklamasından sonra iflas ettiğini, bir ara da eski milli savunma bakanlarından Ercan Vuralhan ile Romanya’dan cip ithali üzerine ortaklık yaptığını, 2 milyon dolar zarar edilmesini takiben yine iflas ettiğini anlattığı kaydedildi. 
     Sanığın, sorgusunda, ayrıca, "IMF’nin ihracat rakamlarının yüksek çıkmalarını isteyen politikaları gereğince Türkiye’de bu işler teşvik ediliyor. Bir de 24 yeminli mali müşavir ile çalıştım. Hepsi de hayali ihracatı bile bile mühürlerini kullandı ve teyit verdi" dediği öğrenildi. 
     Yakupreisoğlu’nun, ifadesinde, iflas sonrası krizden çıkabilme amacıyla 1996’da hayali ihracat ve naylon fatura işine girdiği, aynı zamanda büyük holdinglerin aldıkları banka kredilerinin taahhütlerini kapatma işlerini organize ettiğini itiraf ettiği kaydedildi. Balina Operasyonu’nda yakalanan "102. sanık" olma özelliğini taşıyan Yakupreisoğlu’nun, ifadesinde, halen Buca Cezaevi’nde tutuklu bulunan eski Sayıştay denetçisi ve yeminli mali müşavir Düriye Karalar, "Balinabaşı" olarak anılan Hakiki Koç Seyahat ve İZOTAŞ Yönetim Kurulu Başkanı Mehmet Niyazoğlu, yeminli mali müşavirler Kemal Altay ve Ali Galip Halıcı, Gördes Şirketler Grubu Sahibi Bahri Ergin’i de suçladığı belirtildi. 
     Paraşüt, Kartal, UTGS Uludağ Tekstil Giyim Sanayicileri operasyonlarıyla ilgili olarak da ifadesine başvurulan Yakupreisoğlu’nun, Balina Operasyonu soruşturmasını yürüten DGM Savcısı Cevdet Ulu tarafından sorgulandığı öğrenildi. Öte yandan, soruşturmada adı geçen "Yeşer tekstil" ile "Günçe Tekstil" isimli firmaların, Polonya’da ihracat yaptığını gösterdiği adreslerin, boş arsa ve ev çıktığı kaydedildi. 
     
     




</TEXT>
</DOC>
