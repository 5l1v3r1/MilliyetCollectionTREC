<DOC>
<DOCNO> 32073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/ekonomi/eko01.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlanma, erken seçim getirebilir’ 
</HEADLINE>
<TEXT>

Economist Intelligence Unit, Türkiye bülteninde, 'bu yıl olmayacağı kesin olmakla birlikte, ekonomide düzelme başladığında erken seçim ihtimalinin de yükseleceğini' yazdı 
     The Economist dergisini de yayımlayan Economist Group’un uluslararası yatırımcılara analiz hizmetleri veren, araştırma kuruluşu Economist Intelligence Unit’in, son Türkiye bülteninde beklenmeyen bir siyasi kriz halinde, ekonomiye ağır etkisi olsa da erken seçim ihtimalinin yadsınamayacağı belirtildi. 
     "Bay Bahçeli gibi hükümette kısa süreli siyasi çıkarlar peşinde koşanlar bu riski almaktan kaçınıyor" denilen bültende, buna rağmen erken seçimin olabileceği kaydedilirken, şu ifadeler kullanıldı "Ekonomi güvenin geri geldiği sinyalleri gösterirse ve bu yıl olmayacağı kesin olmakla birlikte ekonomide düzelme başladığında erken seçim ihtimali yükselmiş olacak." 
     
     'Derviş, Bahçeli'nin gücünü elinden aldı' 
     Başbakan Yardımcısı ve MHP lideri Devlet Bahçeli'ye bir süre boyunca Tükiye'nin gelecekteki başbakanı gözüyle bakıldığını belirten bültende, Derviş'in ortaya çıkmasıyla Bahçeli'nin pozisyonunun değiştiği de vurgulandı. Derviş'in yeniden yapılanma programının hükümetteki partilerin siyasi atamalar yapmasını engelleyeceği ve bunun da Bahçeli'nin gücünü aldığı noktalarda tehdit oluşturduğu belirtildi. 
     
     Le Monde Hükümet krizin bilincinde değil 
     Bu arada Le Monde gazetesi de IMF’nin Türkiye’ye vereceği kredi dilimini onaylamasına geniş yer verdi ve IMF’nin, böylelikle, ekonomik programı desteklediğini gösterdiğini bildirdi. Haberde, "IMF ile bu ayın başında girişilen güç gösterisi, ilave bir istikrarsızlık dönemine ve piyasaların güven kaybetmesine yol açtı. Bu dönem esnasında, borsa yüzde 10’un üzerinde bir düşüş kaydetti ve Türk Lirası en alt seviyeye vurdu" denildi. 
     
     Hükümetin alternatifi yok’ 
     Le Monde’un haberinde batılı bir diplomatın ’Hükümet üyeleri, krizin ciddiyetinin bilincinde değilmiş gibi görünüyor veya Türkiye’nin stratejik öneminden dolayı, uluslararası topluluğun her zaman yardımlarına geleceğine belki de inanmış durumdalar’’ değerlendirmesine yer verdi. 
     Hükümetin ne kadar zayıf ve tartışmalı olursa olsun, gerçek anlamda bir muhalefeti olmadığı da vurgulandı ve "Tüm politika ve ekonomi aktörleri, yeni seçimlere gitme hakkını kendilerinde bulamayacaklarının bilincinde" denildi. 
     



 EKONOMİ 


















</TEXT>
</DOC>
