<DOC>
<DOCNO> 42607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sondun30.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Saldırılardan gözünüz korkmasın" 
</HEADLINE>
<TEXT>

     ABD Başkanı George Bush, Amerikan halkına seslenerek, ''saldırılardan gözünüz korkmasın'' dedi. 
     Bush, Pentagon'a gitmeden önce Beyaz Saray'da sabah kahvesini içerken yaptığı açıklamada, ''terörizmle mücadele etmenin en iyi yolunun, terörizmin Amerika'nın gözünü korkutmasına izin vermemek olduğunu hatırlatmak için burada olduğunu'' belirtti. Bush, saldırı tehlikesi yüzünden boşaltılan Beyaz Saray'a atfen, ''binada çalışan birçok kişinin geçen hafta hayatlarından endişe ettiklerini, ancak bugün işlerine dönen cesur kişiler olduğunu ve bunun için bu kişilere teşekkür edeceğini'' söyledi. Bush, ''Herkese yapmamız gereken işlerimiz olduğunu hatırlatmak isterim'' dedi. 
     ABD'de yapılan kamuoyu yoklaması, Amerikalıların savaşa hazır olduğunu ortaya koydu. Reuters Zogby tarafından yapılan araştırma sonuçları, Amerikalıların yüzde 71'inin, can kaybına neden olsa bile ABD'nin teröristlere evsahipliği yapan ülkelerle savaşmasına hazır olduğunu gösterdi. 
     ABD hükümetinin, Müslümanlar, Arap asıllı Amerikalılar ve diğer azınlıklara yönelik sözlü ve fiziki saldırılarla ilgili artan şikayetlere karşılık verebilmek için telefon hattı kurduğu bildirildi. ABD Sivil Haklar Komisyonu tarafından kurulan şikayet hattının numarasının 800-552-6843 olduğu kaydedildi. 







</TEXT>
</DOC>
