<DOC>
<DOCNO> 14205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/yasam/yas06.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Stalin' susturuldu 
</HEADLINE>
<TEXT>

Soygunun tek tanığı olan 'Stalin' adlı köpek yüzleştirmeden bir gün önce kurşunlandı. Köpek komadan çıktı ama 'hafızasını yitirdi' 
     YALÇIN ATA Aydın DHA 

     Alman kurdu cinsi bir bekçi köpeği 'Stalin.' Aydın'ın İncirliova ilçesinde Ferudun Ergun'un işlettiği marketi bekliyor geceleri. Dört ay önce marketi soyup kasa ve 6.5 milyar liralık ziynet eşyasıyla kaçmaya çalışan hırsızların karşısına dikildi 'Stalin.' 
     Ancak hırsızlar tedbirliydi, sopayla feci şekilde dövdükleri Stalin'in bir kulağını kesip kayıplara karıştılar. Olaydan bir hafta sonra Güven Dağlar, İbrahim Yalçın, Bayram Güvenç ve Özcan Sergin adlı kişiler yakalandıklarında suçlarını itiraf ettiler. Sıra tatbikata geldiğinde Stalin dört zanlının üzerine atlayarak onlaı parçalamak istedi. 
     Sanıkların suçlarını reddettiği ilk duruşmada Ferudun Ergun, köpeğinin zanlıları 'teşhis ettiğini' söyledi. Bunun üzerine hakim köpekle sanıkların yeniden karşı karşıya getirilmesine karar verdi. 
     
     Sahibini bile tanımıyor 
     Ancak Stalin, keşifin yapılacağı tarihten bir gün önce, marketin önünde av tüfeğiyle vuruldu. Talihsiz köpek 15 gün ölümle pençeleştikten sonra kurtuldu ama sahiplerini bile tanıyamaz oldu. Belki de bu nedenle tatbikatta sanıklara hiçbir tepki vermedi. 
     Tek tanığı olan köpeğinin susturulmak istendiğini söyleyen Ferudun Ergun, 'Stalin bizi yeni yeni tanımaya başladı. Normale dönünce yeniden keşif isteyeceğiz" dedi. 
     
     


 YAŞAM 
























</TEXT>
</DOC>
