<DOC>
<DOCNO> 19675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/yasam/yas02.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdafaa oyuncuları DİKKAT 
</HEADLINE>
<TEXT>
Aman o bölgede topla buluşturmayın 
Derbi öncesi Kanarya ve Cimbom’a büyük hizmet Sahanın en öldürücü bölgesi’ olan 14. bölgeyi iyi kullanan takım galibiyete her zaman yakındır... 
     ÖNAY YILMAZ İstanbul 

     Pazar günü oynanacak Fenerbahçe - Galatasaray derbisinin heyecanı gittikçe artarken İngiltere'de yapılan bilimsel bir araştırma, takımlara maçı nasıl kazanabilecekleri konusunda önemli ipuçları veriyor. 
     Maçların bilgisayar yöntemiyle analizini yapan bilim adamları, ceza sahasının 3 - 4 metre önünün '14. Bölge' adı verilen 'öldürücü darbe bölgesi' olduğunu ve bu bölgeyi en iyi kullanan takımların maçı kazandıklarını belirledi. 
     Liverpool John Moores Üniversitesi'nce bilgisayar teknikleri kullanılarak hazırlanan araştırma, maçların, '14. Bölge'de kazanılıp kaybedildiğini gösteriyor. 
     
Başarılı dörtlü      '14. Bölge', bireysel yetenek ve rakip savunma hattını delecek kollektif taktikler için, sahanın en uygun yeri. Araştırma için Hollanda, Hırvatistan, Brezilya ve Fransa'nın oynadığı 24 maçla, diğer takımların oynadığı 12 maç incelendi. Saha 18 bölgeye ayrılırken, başarılı takımların her maçta '14. Bölge'de ortalama 25 pas kullandıkları saptandı. Başarısız takımların bölgedeki pas sayısıysa 15'te kaldı. 
     Başarılı oyuncuların '14. Bölge'den verdikleri pasların yüzde 70'i penaltı bölgesine doğru oluyor. Başarısızlarda ise bu oran yüzde 64. 
     Başarılı her takımın 'delik'ten savunmanın gerisine yaratıcı çıkışlar yapabilen birer yıldız oyuncusu olduğu da saptandı. Araştırmacılar, Zidane'ın, 'en iyi örnek' olduğu görüşünde birleşirken, diğer isimler Hollanda'dan Dennis Bergkamp, Brezilya'dan Rivaldo ve Hırvatistan'dan Zvonimir Boban olarak belirlendi. 
     
İngilizlerin kötü alışkanlığı      Başarıyı belirleyen bir başka etken de, sağa, sola ya da geriye paslar yerine, ardarda iki ya da daha fazla ileri pasla savunma hattını delip geçebilme becerisi. Başarılı gruptaki takımların her maçta gösterdiği bu akıcı hareket sayısı 94, başarısızlardaysa 76'da. 
     Uzmanlar, Fransa ve Hırvatistan'ın bu akıcı hücum oyununu benimsediklerini, İngiltere'nin ise, yan ve geri pas alışkanlığından kurtulamadığını vurguluyor. Araştırmacılar ayrıca, "Gerçi bu, topa daha fazla sahip olma anlamına geliyor ama, bu da rakip savunmayı yarmak yerine sanki kendi başına bir hedefmişçesine yapılıyor" diyor. 
     



 YAŞAM 















</TEXT>
</DOC>
