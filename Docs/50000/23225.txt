<DOC>
<DOCNO> 23225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sontur19.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçiler Tarım Bakanı ile tartıştı, bakan topu Derviş'e attı 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, buğdayın kilo maliyetinin 158 bin lira olduğunu belirterek, ''niyet mektubunu delmiyoruz, önerdiğimiz fiyatın verilmesi lazım'' dedi. 
     Türkiye Ziraat Odaları Birliği'nin TZOB 22. Genel Kurulu'nun açılışında konuşan Gökalp, buğdayda önemli olanın verim olduğuna dikkati çekerek, olmayan buğdaya yüksek fiyat verilmesinin anlamı bulunmadığını vurguladı. 
     Kansas Borsası'nda 119 dolar olan buğdayın fiyatının, Mersin Limanı'nda vergi hariç, maliyetinin 184 bin lira olduğuna dikkati çeken Bakan Gökalp, ''bugünkü gümrük yüzde 45, bazıları bunun kaldırılmasını istiyor. Bu nedenle bende mektubu imzalamıyorum ve bu imzayı atmayacağım'' diye konuştu. 
     Konuşması sırasında sık sık delegelerin müdahalesi ile karşılaşan Bakan Gökalp, ''Hüsnü Yusuf Gökalp'e yanlış bağırıyorsunuz. Siz aslında bunu biliyorsunuz ama biri size bir şey söylemiş. Ben sizin misafirinizim. Dinleyin de buradan çıkınca nereye yürüyeceksek, düşün peşime beraber yürüyelim, ben köylünün bakanıyım'' diye konuştu. 
     Gökalp'in konuşması sırasında delegeler, ''çiftçiyi dinleyen yok, içimiz kan ağlıyor, çitfçiyi değil siyaseti konuşuyorlar, nereye yürüyelim, Meclise mi. Tarım helak oldu, gübre fiyatından, mazot fiyatından bahset'' gibi müdahalelerde bulundular. 
     Divan Başkanlığı'nın delegelere ''dinleyin'' diye müdahalesi üzerine Bakan Gökalp, ''dinleyecek halleri mi kaldı. 30 yıldır anaları ağladı. Kredi borçlarını bile ödeyemiyorlar'' diye konuştu. 
     Hayvancılık desteklerini artırmaya çalıştıklarını, hayvan ve hayvansal ürün ithalatını durdurduklarını anlatan Gökalp, ödenemeyen tarımsal kredi borçlarına ödeme kolaylığı sağlanması için kararname hazırladıklarını, ancak kaynak yokluğu gerekçesiyle kabul edilmediğini anlatan Gökalp, Ziraat Bankası'nın artık tarımın bankası olmaktan çıktığını belirterek, ''banka artık adını değiştirmeli, inşallah köylü bankası oluştururuz'' dedi. 
     Ziraat Odaları'nın değişik sosyal ve siyasi tercihleri olabileceğini işaret eden Gökalp, delegelere ''bizi ilgilendiren Ziraat Odaları'nın çiftçilere hizmet edecek bir zihniyette olması. Çiftçiye hizmeti değilde, başka yerlere hizmette öncelik verirse biz birlikte hareket edemeyiz. Beraber gidelim, beraber meseleleri takip edelim'' mesajı verdi. 
     Siyasilerden yoğun ilgi 
     Türkiye genelinde 720 il ve ilçe ziraat odasından, 210 delegenin katıldığı TZOB Genel Kurulu'na siyasiler yoğun ilgi gösteriyor. Genel Kurula Bakan Gökalp'in yanı sıra CHP Genel Başkanı Deniz Baykal, DYP Genel Başkanı Tansu Çiller katılırken, FP Başkanı Genel Başkanı Recai Kutan da öğleden sonra katılacak. 
     Açılışa siyasi partilerden de çok sayıda yönetici ve milletvekili katıldı. 
     Tansu Çiller'in genel kurul salonuna girişi sırasında bazı delegeler ''Toprak Ana hoşgeldin'' diye bağırırken, büyük salona girişinde ise ''Türkiye seninle gurur duyuyor'' diye karşılandı. 
     
     






</TEXT>
</DOC>
