<DOC>
<DOCNO> 1578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/ekonomi/eko02.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker tartışmasından korkuyoruz’ 
</HEADLINE>
<TEXT>

TOBB Başkanı Fuat Miras, yolsuzluk olaylarının iş dünyasını kaygılandırdığını, askerlerle siyasiler arasındaki tartışmanın da tedirginliği artırdığını söyledi 
     ZÜLFİKAR DOĞAN Frankfurt 

     Türkiye Odalar ve Borsala Birliği TOBB Başkanı Fuat Miras, bankalarda, gümrüklerde, enerji sektöründe, serbest bölgelerde arka arkaya başlatılan operasyonların iş dünyasında tedirginlik yarattığını söyledi. 
     Miras, devletin yolsuzlukların üzerine gitmesini desteklediklerini ancak tüm özel sektörün karalanmasının kabul edilemeyeceğini belirtti. 
     Beyaz Enerji Operasyonu'nun çok boyutlu olduğunun anlaşıldığını kaydeden Miras, "Ancak, askeri kesimle siyasetçiler, hükümet arasındaki tartışmalar kaygılarımızı ve tedirginliğimizi artırıyor" dedi. 
     Heim Tekstil Fuarı için 210 kişilik TOBB heyeti ile birlikte Almanya'ya gelen Miras, burada yaptığı açıklamada, "Ankara'nın dağınıklığı bizi endişelendiriyor" diyerek şöyle devam etti 
     
     Yine kara çarşamba’ 
     "Asker ayrı açıklama yapıyor, hükümet ayrı. Oysa asker kime bağlı Hükümete. Jandarma kime bağlı İçişleri Bakanlığı'na. İçişleri Bakanlığı ise hükümete ve Başbakan'a bağlı. Bu dağınıklığın herkesi rahatsız etmesi tedirgin etmesi haksız değil. Ankara acilen kendisini toparlamalı." 
     "Biz yüzbinlerce işadamını, sanayiciyi, ihracatçıyı sokağa döküp numayiş yapamayız. Yapmayız da. Ama bir kara çarşamya daha katlanma gücümüz yok" diyen Miras, mali sektörde yapılması gerekenlerin gecikmesinin ufukta yeni "kara çarşamba"ların gözükmesine neden olduğunu belirtti. 
     
     Gümrüksüz geçtiler 
     Miras, Frankfurt'a gelen heyetin gümrüğe alınmadan kente girdiğini anımsatarak, bu uygulamanın geçen ayki Hannover Fuarı'nda da yapıldığını belirtti. 
     Alman yetkililerle, Schengen vizesi verilmiş Türk işadamlarının vize süresi boyunca bu bölgedeki tüm ülkelere serbest giriş - çıkışı konusunda anlaşma sağlandığını kaydeden Miras şöyle dedi 
     "ABD, Kanada gibi ülkeler bize 10 senelik vizeler verirken, bu kadar büyük bir ticaret ortağımızın kısa süreli vize vermesi rahatsızlık yaratıyor. Bunu Türkiye'deki Alman Büyükelçiliği ile konuştuk. Bundan sonra bu konuda daha ılımlı bir yol izlenecek." 
     
     'Tarım Bakanı yıldırdı' 
     Miras, hükümete sundukları 10 milyar dolarlık rehabilitasyon fonu önerisine ilişkin gelişmeleri de aktararak, "Değerlendirmeye alındı. Ancak 'Kredi bulunacak' denildi. Ama artık, 'tamam bulundu' denilmesi lazım. Bu 10 milyar doların 2 milyar dolayı Eximbank'a verilsin. 8 milyar doları da sanayinin rehabilitasyonunda kullanılsın" dedi. Tarım sektörüyle ilgili olarak birşey yapılmadığını da savunan Miras, şöyle devam etti "Tarım Bakanı'yla kaç kez toplantı yaptık. Hayvancılığın kurtarılması projelerini gündeme getirdik. Her türlü desteği vaad ettik ortada hiçbirşey yok. Son toplantıda Sayın Tarım Bakanı'na, 'Biz artık yokuz' dedim. Her toplantı bize 50 milyara mal oluyor ama ortada hiçbir şey yok." 
     


 EKONOMİ 

























</TEXT>
</DOC>
