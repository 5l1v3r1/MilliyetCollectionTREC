<DOC>
<DOCNO> 22853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/ekonomi/eko08.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Üst Kurul üyeleri kanun boykotunda 
</HEADLINE>
<TEXT>

BDDK üyelerinin programlanmış toplantılara katılmaması nedeniyle Kurul karar alamıyor 
     SONGÜL HATISARU 

     Yeni Bankacılık Kanunu’nda değiştirilmeleri gündeme gelen Bankacılık Düzenleme ve Denetleme Kurulu BDDK üyelerinin, maddeyi boykot ederek Üst Kurul’un planlanmış toplantılarına katılmadıkları bildirildi. 
     Kanun’a BDDK üyelerinin Kurul Başkanı Engin Akçakoca dışında değiştirilmesi hükmü eklenmişti. Kararı tepkiyle karşılayan üyeler Kurul’un programlanmış toplantılarına katılmıyorlar. Toplantı yeter sayısı sağlanamadığı için Kurul karar alamıyor. Bu hafta yapılacak toplantıda da üyelerin gelmemesi nedeniyle karar alınamadığı bildirildi. Bir başkan ve altı üyeden oluşan Üst Kurul’un karar alabilmesi için dört üyenin olumlu görüş bildirmesi gerekiyor. Kurul üyeleri, Bilge Hacıhasanoğlu, Ural Şekerci, Biltekin Özdemir, Kemal Çevik, Halil Yetkin ve Servet Taşdelen ile Başkan Zekeriya Temizel 31 Mart 2000 tarihinde atanmışlardı. Zekeriya Temizel’in istifasından sonra Kurul’un başına Engin Akçakoca getirilmişti. 
     
     İki yıl çalışamıyorlar 
     BDDK üyeleri, her yıl ikisi değişmek üzere altı yıllığına atanıyor. Yürürlükte olan Bankalar Kanunu hükümlerine göre Üst Kurul üyeleri, görevden ayrıldıktan sonra herhangi bir kamu veya özel bankada iki yıl süreyle çalışamıyorlar. 
     Finans sektörünün krize girdiği bir ortamda kurul üyelerinin görevde kalmayı tercih ettikleri belirtildi. Görevi kabul ederken altı yıl bu görevde kalma durumunu göz önüne alan üyelerin sonradan şartların değiştirilmesine de tepki gösterdikleri öğrenildi. 
     



 EKONOMİ 






















</TEXT>
</DOC>
