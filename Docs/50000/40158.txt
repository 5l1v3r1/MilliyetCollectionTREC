<DOC>
<DOCNO> 40158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sonspo16.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "Artık İsveç maçını düşünüyoruz" 
</HEADLINE>
<TEXT>

     2002 Dünya Kupası Grup Eleme maçında Slovakya'yı yenerek, liderlik şansını sürdüren A Milli Futbol Takımı'nda yöneticiler, teknik heyet ve futbolcular İsveç maçı öncesi temkinli konuşuyor. 
     Milli Takımlar Teknik Direktörü Şenol Güneş, Atatürk Havalimanı'nda yaptığı açıklamada, Slovakya karşısında alınan galibiyete katkısı olan herkesin kahraman olduğunu belirterek, ''Milli Takım olarak artık İsveç maçını düşünüyoruz'' dedi. Güneş, Slovakya maçının geride kaldığını, arkalarına dönüp hesap yapmayacaklarını ve İsveç ile yapacakları karşılaşmayı düşünmeye başladıklarını söyledi. 
     Futbol Federasyonu Başkanı Haluk Ulusoy ise grupta ikinciliği kabul etmediklerini, İstanbul'da İsveç ile liderlik maçı yapacaklarını kaydetti. Ulusoy, Slovakya'yı yenerek büyük bir başarı elde ettiklerini vurgulayarak, ''Slovakya 10 yıl içinde 2. kez yenildi. Bu maçı geride bıraktık. Slovakya maçından sonra futbolcularımla oturup konuştuk. Üst üste 2 karşılaşmadan galip ayrılamadığımızı söyledik. Bu şanssızlığı İsveç karşısında kırmak istiyoruz'' diye konuştu. 
     Haluk Ulusoy, ''Galibiyette Rüştü ve Hakan Şükür'e büyük pay biçiliyor. Bu konuda ne düşünüyorsunuz'' şeklindeki bir soru üzerine de şunları söyledi ''Futbol takım oyunudur. Sadece 2 kişinin değil, yedekte bekleyen futbolcuların, sahada oynayan oyuncuların, teknik heyetin, basının ve medyanın da bu galibiyette büyük katkısı var. Rüştü ve Hakan Şükür de galibiyette büyük pay sahibi. Hakan Şükür bana göre Türkiye'nin yetiştirmiş olduğu en büyük golcüdür. Rüştü de son yılların en iyi kalecisidir. Eskiden Turgay Şeren gibi Berlin Panteri vardı. Rüştü şimdi Turgay Şeren'in yerini aldı.'' 
     Slovakya maçında Türkiye'nin tek golünü atan Hakan Şükür ise deplasmanda aldıkları galibiyetle Dünya Kupası finallerine katılmak için büyük bir adım attıklarını söyledi. Hakan, basın mensuplarının, ''Golden sonra bir penaltı kaçırdın. Ne düşünüyorsun'' sorularına, ''Penaltıyı kaçırdım, bu dakikadan sonra goller yesek ve yenilseydik çok üzülürdüm'' diye yanıt verdi. Ümit Özat ise İstanbul'da İsveç karşısında seyirci desteğini de arkalarına alarak galip geleceklerini ve Dünya Kupası finallerine katılacaklarını söyledi. 
     Milli Takım kaptanı Ogün Temizkanoğlu da Slovakya karşısında gördüğü sarı kart konusunda, ''O sırada Rüştü sakatlanmıştı. Rakip takım oyuncuları da oyunu durdurmamıştı. Rüştü'nün sakatlığı sırasında gol yiyebilirdik. Ben de bu nedenle faul yaptım. Yaptığım hareket doğruydu'' diye konuştu. 







</TEXT>
</DOC>
