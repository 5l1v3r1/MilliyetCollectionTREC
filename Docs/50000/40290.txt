<DOC>
<DOCNO> 40290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sonspo01.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan hazırlık maçında yenildi... 
</HEADLINE>
<TEXT>

     Teknik direktörlüğünü Fatih Terim'in yaptığı Milan, deplasmanda İspanyol Alaves ile oynadığı hazırlık maçını 1-0 kaybetti. 
     Dünya Kupası'na katılmak için eleme gruplarında yapılan milli maçlar nedeniyle birçok oyuncusundan yoksun olan Milan, Alaves karşısında yedeklerden oluşan çok genç bir takımla sahaya çıktı. Maçın ilk yarısını Geli'nin 19. dakikada attığı golle 1-0 yenik kapatan Milan, 2. yarıda da etkili bir oyun sergileyemeyerek sahadan yenik ayrıldı. 
     Maçın önemli bir noktası da sağ dizinden geçirdiği operasyonun ardından 4 ay sahalardan uzak kalan Albertini'nin sahalara dönüşü oldu. Terim tarafından 90 dakika oynatılan Albertini'nin sakatlığı atlattığı görülürken, Milan'ın 9 Eylül'de Fiorentina ile yapacağı maçta Türk teknik adamın bu oyuncuya forma vermesi bekleniyor. 
     Teknik direktör Terim, maç sonrası verdiği demeçte, ''Alberti'nin dönüşü bizim için önemliydi. Sakatlıktan sonra ilk maçı olmasına rağmen oyununu sevdim. 1 haftası daha var. Sanırım daha iyi olacak. Genç futbolcuları görmem açısından da iyi oldu'' dedi. 
     Bu gece Milano'ya dönecek Milan takımı, Salı günü Fiorentina maçı hazırlıklarına başlayacak. 







</TEXT>
</DOC>
