<DOC>
<DOCNO> 46004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sontur12.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson "Türkiye'den ilave güç talebimiz olmadı" 
</HEADLINE>
<TEXT>

     ABD'nin Ankara Büyükelçisi Robert Pearson, ABD'nin, Afganistan'a başlattığı operasyon çerçevesinde Türkiye'den ''ilave güç'' talebinde bulunmadığını söyledi. 
     CNN Türk televizyonunda gündeme ilişkin soruları yanıtlayan Pearson, ABD'nin, terörizmle mücadele için Afganistan'a yönelik başlattığı operasyon çerçevesinde Türk hükümetinden ''ilave güç ve asker'' talebinde bulunmadığını belirtti. Pearson, Türkiye'nin tam desteğine sahip olduklarının altını bir kez daha çizerek, ''şu anda Türkiye'den askeri desteğe ihtiyaç yok'' dedi. 
     ABD operasyonuna Irak'ın dahil edilip edilmeyeceğine dair ortaya atılan haberleri de değerlendiren Büyükelçi Pearson, ''Türkiye ile ABD arasında bu konuda bir anlaşmazlık olduğunu zannetmiyorum'' dedi. Hem kendisinin hem de ABD Savunma Bakanı Donald Rumsfeld'in temaslarında Irak konusunun gündeme getirilmediğini ifade eden Pearson, ''Amacımız, 11 Eylül'deki saldırıları yapanları ve bunlara destek verenleri 
     bulmak. Kanıt olmadan harekete geçmiyoruz'' diye konuştu. 
     Suudi terörist Usame bin Ladin'in nerede bulunduğunu bildiklerini söyleyen Pearson, operasyonun ABD'deki terörist saldırıyı yapanlara karşı olduğunu, Afgan halkına ya da dine karşı bir savaş olmadığını yineledi. 
     Afganistan halkının ABD için önemli olduğuna dikkati çeken Büyükelçi, Türkiye ile bu konuda işbirliği yapmak istediklerini belirtti. İnsani yardım konusundaki politikalarında bir yumuşama olduğunu kabul eden Pearson, bu konuda Türkiye'den ''değerli bilgi ve öğütler'' aldıklarını söyledi. Pearson, ABD'nin Körfez Savaşı'ndan da önemli deneyimler elde ettiğini ifade etti. 
     Ladin'in yaptıklarını ''ahlaka karşı'' olarak yorumlayan Pearson, Taliban rejiminin kendi halkına eziyet ettiğini kaydetti. 
     Pearson, sözlerini ''Biz adaletin peşindeyiz'' diyerek tamamladı. 
     






</TEXT>
</DOC>
