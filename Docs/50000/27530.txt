<DOC>
<DOCNO> 27530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sontur02.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi FP Davası'nın çalışmalarına yarın başlayacak 
</HEADLINE>
<TEXT>

     Anayasa Mahkemesi, FP'nin kapatılması istemiyle açılan davanın ikinci hafta çalışmalarına yarın başlayacak. 
     Anayasa Mahkemesi Heyeti, geçen hafta salı günü saat 14.00'de FP'nin kapatılması istemiyle açılan davayı görüşmeye başlamıştı. Heyet, geçen hafta 4 gün süren çalışmalarında yaklaşık 15 saat dava dosyasını incelemişti. 
     Anayasa Mahkemesi'nin 11 kişilik heyeti, yarın saat 10.00'da toplanacak. Heyet önce Şartla Salıverme ve Cezaların Ertelenmesine İlişkin Yasa'nın bazı madde ve hükümlerinin iptali istemiyle yapılan başvurulardan 5'inin daha ilk incelemesini yaptıktan sonra FP'nin kapatılması istemiyle açılan davayı kaldığı yerden görüşmeye devam edecek. 
     
     Kutan "Davanın huzur getirmesini diliyorum" 
     FP Genel Başkanı Recai Kutan, FP hakkındaki kapatma davasından çıkacak kararın, Türkiye'de huzurun teminine yardımcı olmasını temenni ettiğini söyledi. 
     Kutan, Marmara Grubu Stratejik ve Sosyal Araştırmalar Vakfı'nın Sheraton Oteli'nde düzenlediği toplantı öncesinde gazetecilerin sorularını yanıtladı. 
     FP hakkındaki kapatma istemli davana yarın Anayasa Mahkemesi'nde devam edileceğinin anımsatılması üzerine Kutan, yargıya intikal etmiş bir konu hakkında görüş bildirilmemesi gerektiğini ifade etti. Kutan, ''Genel anlamda bu davanın Türkiye'de huzurun temini bakımından yardımcı olmasını temenni ediyorum. Onun dışında herhangi bir yorum yapmam söz konusu değildir'' dedi. 






</TEXT>
</DOC>
