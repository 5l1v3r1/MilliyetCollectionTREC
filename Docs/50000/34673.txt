<DOC>
<DOCNO> 34673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/spor/aspo.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray, Porto ile anlaştı, dün aniden İstanbul’a gelen Jardel işleri karıştırdı 
</HEADLINE>
<TEXT>
KÖRDÜĞÜM 
Başkan Mehmet Cansun, 8 milyon dolar ve üç futbolcu konusunda el sıkıştı. R.Costa ile Bino’nun dışında Sergio Costa veya Mariç, Cim - Bom’a verilecek. Porto, Jardel’i satarsa, paranın yüzde 40’ını da G.Saray’a ödeyecek. Ancak Brezilyalı, "Türkiye’de kalıyorum" dedi, transferi arapsaçına çevirdi 
     ERHAN TELLİ Fotoğraflar Murat Akbaş 

     Milano zirvesi 
     GALATASARAY Başkanı Mehmet Cansun önceki gün gittiği İtalya’da, Porto ile Jardel konusunda yaptığı pazarlıklar sonunda anlaşmaya vardı. Portekiz Kulübü, Brezilyalı ünlü golcüye karşılık 8 milyon dolar 10.5 trilyon lira ve üç futbolcu vermeyi kabul etti. Ayrıca Mehmet Cansun’un açıklamasına göre Porto, Mario Jardel’i önümüzdeki yıllarda başka bir kulübe satarsa, bu gelirin yüzde 40’ını da Galatasaray’a verecek. 
     
     İki Portekizli 
     PORTO, ümit takımında oynayan Ricardo da Costa’yı tapusuyla Cim - Bom’a gönderecek. Ayrıca Sporting Lizbon’dan, İspanya İkinci Ligi’nden Tenerife ile üç yıllık sözleşme imzalayan ve üç haftadır takımıyla idmana çıkan 28 yaşındaki Bino’nun da, Sarı - Kırmızılı takıma geleceği açıklandı. Bonservissiz transfer olan Bino konusunda, Porto ile kardeş kulüp anlaşması bulunan Tenerife’nin sorun çıkarmayacağı bildirildi. 
     
     Regginalı da pürüz 
     1995 ile 1997 arasında Porto’da forma giyen 1.75 boyunda ve 75 kiloluk Bino bir sezon Maritimo, üç sezon da Sporting Lizbon’da oynadı. Portekizli oyuncu, Sporting formasıyla 41 maçta sadece iki gole imza attı. İki kez milli olan Bino geçen sezonu bir golle kapattı. İtalyan Reggina’da geçtiğimiz yıl görev alan, ancak Mehmet Cansun tarafından İnterli diye açıklanan Paulo Sergio Costa için son söz önümüzdeki günlerde söylenecek. 
     
     Yugoslav önerildi 
     PORTO’NUN, 21 yaşındaki Paulo Sergio Costa için, Reggina ile kesin anlaşmaya vardığı, ancak Portekizli yöneticilerin bu oyuncuyu kendi takımlarında oynatmak istediği belirtildi. Portolular’ın, Milano’da bir araya gelip, prensip anlaşması yaptığı Mehmet Cansun’a, Costa’nın yerine kendi takımlarından Yugoslav Mariç’i önerdikleri ifade edildi. Geçen sezon Porto’da yer alan Mariç’in gelmeye hazır olduğu belirtildi. 
     
     Herkes şaşırdı 
     MİLANO’DAKİ bu anlaşmalarla rahat bir nefes alan Galatasaray, bu kez dün aniden ailesiyle birlikte İstanbul’a gelen Jardel’in açıklamalarından sonra şoke oldu. Brezilyalı futbolcu dün Sarı - Kırmızılı ekiple, akşam idmanına çıkarken, medyaya "İşte gördüğünüz gibi ailem ve tüm eşyalarımla birlikte buradayım. Eksiğim yok. Türkiye’den bir yere gitmiyorum. Galatasaray’da oynayacağım" ifadesini kullandı. 
     
     Para istiyor 
     MEHMET Cansun, yönetim ve Lucescu ile bugün masaya oturması beklenen Jardel’in, Porto ile aylık 200 bin dolara anlaşma sağladığı, ancak Galatasaray’dan para koparmak için bu yola başvurduğu ileri sürdü. Brezilyalı futbolcunun, Sarı - Kırmızılı ekiple yıllık 2 milyon 800 dolarlık anlaşması olması ve Porto’nun daha az para vermesi yüzünden, aradaki farkı yöneticilerden talep edeceği iddia edildi. 
     
İdmana çıktı      Milano’daki anlaşmalarla rahat nefes alan Cim - Bom’u dün aniden ailesiyle birlikte İstanbul’a gelen Jardel şaşırttı. Brezilyalı futbolcu dün Galatasaray ile idmana çıktı, bir süre Lucescu ile sohbet etti, basın mensuplarına ise "Türkiye’den başka bir yere gitmiyorum" dedi. 
     



 SPOR 






















</TEXT>
</DOC>
