<DOC>
<DOCNO> 42343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sontur06.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Troya eserlerini kaçıran arkeologa Kültür Bakanlığı kitabında övgü 
</HEADLINE>
<TEXT>

     Kültür Bakanlığı'nca yayınlanan ''Bir İnsan ve Uygarlık Bilimi Arkeoloji'' adlı kitapta, değeri bugün bile ölçülemeyen Troya hazinelerini yurtdışına kaçıran Alman arkeolog Heinrich Schliemann'a övgüler yer aldı. 
     Kültür Bakanlığı'nca yayınlanan kitapta, arkeolog Hasan Tahsin Uçankuş, 1873 yılında yaptığı Troya kazısında bulduğu Troya hazinesini yurtdışına kaçıran Alman arkeolog Heinrich Schliemann'ı ''bir öncü, bir yaratıcı sanatçı, bir bilge'' olarak nitelendirdi. 
     Hasan Tahsin Uçankuş'un ''Tarih Öncesinden Perslere Kadar Anadolu''yu konu alan ''Bir İnsan ve Uygarlık Bilimi Arkeoloji'' adlı kitabı Kültür Bakanlığı'nca yayınlandı. 
     Arkeolojinin tanımından başlayarak Türkiye'deki uygarlıklara, kazılara, arkeolojide kullanılan kimyasal ve bilimsel yöntemlere kadar arkeoloji konusunda bilinmesi gereken her konuya yer verilen kitapta, Heinrich Schliemann'ın Troya antik kentindeki kazıları hakkında bilgiler de bulunuyor. 
     Yazar Hasan Tahsin Uçankuş, Troya kazılarının dünya arkeolojisi açısından çok önemli bir yeri olduğunu vurgulayarak, kazılar ve Schliemann hakkında şunları kaydediyor 
     ''Bilgisiz, birikimsiz, tekniksiz, tabakasız, hazırlıksız ve aceleyle yapılan kazılar, höyüğü, tabakaları, mimari yapıları tahrip etmiş, karıştırmış bazı önemli yapıları, izleri yok etmiş ve anlaşılmasını çok zorlaştırmıştır. 
     Ama bu kazı, Anadolu arkeolojisinde çok önemli bir başlangıç, bu adam bir öncü, bir yaratıcı sanatçı, bir bilgedir. Arkeolojiye bir Troya değil, birbirinden zengin, çok değişik dokuz ayrı kat, ayrı şehir, ayrı uygarlık keşfetmiş, armağan etmiştir. Alıp götürdükleri, bulup bize bıraktıklarının yanında hiç kalır. Arkeolojide buluntunun önemi, maddesinin değeriyle ölçülmez arkeolojiye, tarihe, uygarlığa ve sanata katkılarıyla ölçülür.'' 
     Uçankuş, Troya kazılarının, Anadolu arkeolojisinin ilk öncü, önemli ve temel kazıları olduğuna işaret ederek, ''Olumlu ve olumsuz yanlarıyla dünya arkeolojisini de etkilemiştir. Belki dünya arkeolojisinde bu kadar kavgalı, gürültülü, tartışmalı, çok konuşulan ve yankı uyandıran bir başka kazı da yok gibidir'' dedi. 
     
     
     






</TEXT>
</DOC>
