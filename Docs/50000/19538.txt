<DOC>
<DOCNO> 19538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/soneko02.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF "Telekom yasasında ayrıntılar,Türkiye'nin işi" 
</HEADLINE>
<TEXT>

     Uluslararası Para Fonu'nun IMF , Türk Telekom yasasının genel amaç ve prensipleriyle ilgilendiği, bunun dışında yasanın ayrıntılarına karışmadığı ve uyduların satışını talep etmediği bildirildi. 
     Bir IMF kaynağı, ''telekom yasasının ayrıntılarının belirlenmesi, Türk hükümetinin işi ve kararı. IMF, genel prensipler ve amaçla ilgileniyor. Gerisine karışmıyor. 
     Bu çerçevede uyduların satışı, IMF'nin talebi değil.Türkiye, kararını kendisi verecek'' dedi. 
     IMF'nin, bu yaklaşım çerçevesinde ilgilendiği temel prensipler arasında Türk Telekom'un yüzde kaçının özelleştirileceği, planlanan satış takvimi ve bu süreçten ekonomik program için sağlanması öngörülen katkının bulunduğu belirtildi. 
     Uyduların durumunun da yer aldığı diğer ayrıntıların, Türk hükümetinin kararına bağlı olduğu ve IMF'nin bu kararlara müdahalesinin söz konusu bulunmadığı kaydedildi. 
     Washington'daki gözlemciler, IMF'nin bu yaklaşımının, Fon'un yeni benimseyerek uygulamaya hazırlandığı ''koşulluluk conditionality '' ilkesine de uygun olduğunu belirttiler. 
     Kendi içindeki reform çalışmalarını sürdüren IMF, eskiden birlikte çalıştığı ülkelerin ekonomik programlarının ayrıntılarına çok daha fazla karışırken, ''conditionality'' ilkesi çerçevesinde artık sadece esaslarla ilgilenmeyi ve detayları ülkelere bırakmayı planlıyor. 
     Bu çerçevede IMF, örneğin eskiden bir ülkeden vergi gelirlerinin artırılmasını talep ettiğinde, bunun en ince ayrıntılarına kadar müdahale edebiliyor ve ''KDV oranları, şu takvim içinde şu orana çıkarılsın'' diyebiliyordu. Yeni ilke çerçevesinde ise, IMF'nin, artık örneğin vergi gelirlerinin artırılması tavsiyesinde bulunduğunda, ayrıntıları hükümetlere bırakması öngörülüyor. 
     Bu arada IMF kaynakları, Türkiye'nin yeni ekonomik programı ve finans paketinin IMF İcra Direktörleri Kurulu'nca onaylanması için, bankacılık ve telekom yasalarının TBMM'den geçmesini beklendiğini belirttiler. 
     IMF kaynakları, dolayısıyla, Türkiye'nin ekonomik programının ele alınacağı İcra Direktörleri Kurulu toplantısının, bu yasaların TBMM'den geçmesinden kısa süre sonra yapılabileceğini kaydettiler. Washington'daki finans çevreleri de, şu sıralarda telekom satışlarının dünya piyasalarında makbul olmadığını ve Türkiye'den bu özelleştirmede kısa sürede mucize gerçekleştirmesinin beklenmediğini belirttiler. Ancak bu çevreler, telekom yasasının TBMM'den geçmesinin, programın IMF tarafından onayı için yine de ön şart niteliği taşıdığını vurguladılar. 







</TEXT>
</DOC>
