<DOC>
<DOCNO> 28771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sontur06.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
FP kapatıldı, TBMM'de şimdi ne olacak.. 
</HEADLINE>
<TEXT>

     TBMM yetkilileri dün Meclis Başkanı Ömer İzgi ile biraraya gelerek, Anayasa Mahkemesi'nin FP'nin kapatılması kararı üzerine yapılacak işlemleri belirledi ve Anayasa Mahkemesi'nden karara ilişkin açıklama istedi. 
     Edinilen bilgiye göre, Kanunlar ve Kararlar Daire Başkanlığı yetkilileri, Anayasa Mahkemesi'nin son kapatma kararındaki, ''kapatma kararının, kararın verildiği tarihten geçerli olduğuna'' ilişkin hükmün yeralmasının, diğer kapatma kararlarından farklılığa yolaçtığı gerekçesiyle, teamül gereği Anayasa Mahkemesi'ne dün yeni bir yazı göndererek açıklama istedi. 
     Anayasa Mahkemesi'nin ''temelli kapatma'' kararıyla, FP'nin tüzel kişiliğinin ve Meclis'teki tüm faaliyetlerinin sona erdiği bugün saat 14.00'te başkanlık sunuşuyla Genel Kurul'a duyurulacak. Bu sunuş, tüm milletvekilleri için tebliğ yerine geçecek. 
     Öte yandan, kapatılan FP'nin TBMM Başkanlık Divanı Üyelerine, İçtüzüğün 12'inci maddesi uyarınca üyeliklerinin sona erdiğine ilişkin yazı yazıldı, ancak şu ana kadar tebliğ edilmedi. Ayrıca, Meclis ihtisas komisyonu başkanlıklarına da yazı gönderilerek, komisyonlar durumdan haberdar edildi. 
     FP'nin kapatılmasıyla, TBMM Başkanlık Divanı Üyeliklerinin partilere dağılımı da değişti. Buna göre, FP'ye ait bir başkanvekilliği anamuhalefet partisi konumuna gelen DYP'ye geçecek. 
     DSP ve MHP 'nin Başkanlık Divanı'ndaki üye sayısı 5'den 6'ya, DYP'nin 3'den 4'e yükselirken, ANAP'ın başkanlık divanı üye sayısında değişiklik olmadı. ANAP'ın halen 4 başkanlık divanı üyesi bulunuyor. Kapatılan FP, Grup toplantısı yapamayacak, ancak bağımsız milletvekilleri olarak başkanlığa bilgi vermek suretiyle toplanabilecekler. 
     TBMM yetkilileri, bağımsız milletvekillerinin yeni bir parti kurabilecekleri olasılığından hareketle, Meclis tatile girmeden önce komisyonlar için yeni bir üyelik dağılımı çalışması yapılmayacağını, tatilden sonra yeni duruma göre üyelik dağılımının belirleneceğini bildirdiler. 
     
     






</TEXT>
</DOC>
