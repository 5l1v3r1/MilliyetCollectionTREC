<DOC>
<DOCNO> 7279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/ekonomi/eko04.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Elde kalan bilgisayarlar okullara verilecek... 
</HEADLINE>
<TEXT>

     HARUN GÜREK Ankara 

     Egebank, Yurtbank, Yaşarbank ve Bank Kapital’in Sümerbank’la birleştirilmesi için gereken sicil işlemleri tamamlandı. Beş bankanın genel müdürlerinden diğer bankalara atananlar dışındakilerin görevden alınması beklenirken, yeni Sümerbank’ın başına getirilen Cevdet Erkanlı’nın yardımcıları beş bankanın 20 genel müdür yardımcısı arasından seçilecek. 
     Fon bünyesindeki bankalar için oluşturulan Ortak Yönetim Kurulu, fiziki birleşme çalışmalarını büyük ölçüde sonuçlandırdı. Egebank’ın iki - üç kişiden oluşan 41 tahsilat merkezi kapatıldı. Beş bankanın 85 küçük şubesi birleştirildi. Böylece beş bankanın şube sayısı 300’ün altına indi. 
     Edinilen bilgilere göre, Sümerbank’ın toplam şube sayısı 125 olacak. Bu şubeler büyük ölçüde belirlenirken, kalan 100’ün üzerindeki şubenin büyük bölümü satışa çıkarılacak. Yeni Sümerbank için bilgisayar sistemi olarak Yaşarbank’ın sistemi seçildi. Diğer bankaların masa üstü bilgisayarları ve sistemleri okullara bağışlanacak. 
     BDDK Başkanı Zekeriya Temizel’in konuya ilişkin olarak Milli Eğitim Bakanı Metin Bostancıoğlu ile görüştüğü öğrenilirken, sözkonusu bankaların ihtiyaç fazlası demirbaşları satılarak değerlendirilecek. Bankalar, demirbaşları satışa çıkarmaya başladı. 
     
     2 bin 500 personel kalacak 
     Ortak Yönetim Kurulu, beş bankanın 6 bin personelini de değerlendirmeyi sürdürüyor. Sümerbank’ın toplam personel sayısının 2 bin 500 civarında olması beklenirken, kalan personelin bir bölümü satılacak şubelerle birlikte devredilecek emekliliği gelenler ise yasal hakları ödenerek emekli edilecek. 
     


 EKONOMİ 


















</TEXT>
</DOC>
