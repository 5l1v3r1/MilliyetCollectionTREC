<DOC>
<DOCNO> 19570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sonspo08.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe maçı için Diyarbakır'dan 50 otobüs yola çıkıyor 
</HEADLINE>
<TEXT>

     İkinci Futbol Ligi Yükselme Grubu'nda mücadele eden Diyarbakırspor'da genel kaptan Dr. Abdurrahman Yakut, Göztepe maçının Alsancak Stadı'nda yapılması durumunda, olay çıkacağını söyledi. 
     Genel Kaptan Yakut, yaptığı açıklamada, pazar günü İzmir'deki Göztepe maçının Atatürk Stadı'nda yapılmasını isteyerek, yarın Diyarbakır'dan 50 otobüsle 2 bin taraftarın gideceğini bildirdi. 
     Diyarbakır'ın Doğu ve Güneydoğu Anadolu Bölgesi'nin merkezi konumunda olması dolayısıyla Ege Bölgesi'nde oturan hemşehrilerinin de Göztepe maçına geleceğini belirterek, şöyle dedi 
     ''Alsancak Stadı küçük, bu nedenle gelecek taraftarımız stada giremeyecek. Biz en az 10 bin taraftarımızın stada geleceğini düşünüyoruz. 24 saat otobüs yolculuğunun ardından gelen taraftar maça giremezse, olay çıkarır. Biz olaysız, centilmence bir maç istiyoruz. Bizim için maçın olaysız geçmesi, sonuçtan daha önemli. İzmir Valisi'ni göreve davet ediyoruz. Daha önce Altay-Göztepe maçını Atatürk Stadı'na almıştı. Aynı nedenle bizim maçımız da Atatürk Stadı'na alınabilir.'' 
     
     







</TEXT>
</DOC>
