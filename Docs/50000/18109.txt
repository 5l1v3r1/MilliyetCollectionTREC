<DOC>
<DOCNO> 18109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/siyaset/siy01.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıkıntılı Ersümer’e ANAP sahip çıktı 
</HEADLINE>
<TEXT>

Bakan'a "çamur atıldığı"nı öne süren ANAP'lılar, MHP'yi de uyardı... 
     HAKAN ŞANLITÜRK Ankara 

     Beyaz Enerji iddianamesini inceleyen ANAP yönetimi, Bakan Cumhur Ersümer'e sahip çıkarken hükümet ortağı MHP'ye de uyarıda bulundu. 
     ANAP lideri Mesut Yılmaz'ın kardeşi Turgut Yılmaz, "Üç ay dinlemişler, bakan hakkında bir şey bulamamışlar. Rahat bıraksınlar. Bizim adamımız düzgündür" dedi. 
     ANAP Genel Başkan Yardımcısı Mustafa Taşar, Ersümer'e yönelik bir suçlama bulunmadığını savunurken Genel Başkan Yardımcısı Salih Yıldırım da "Tavrımızı MHP'ye göre belirlemeyiz. Bakanın istifasını gerektiren bir şey yoktur" yorumunu yaptı. 
     Genel Sekreter Abdulkadir Baş, iddianamede Ersümer hakkında atfı cürüm'ün söz konusu olduğunu vurgulayarak, şunları söyledi "Halk dilinde buna çamur atmak denir. Delile dayanmayan suç isnadı var. Savcı incelemiş bir suç bulamamış. MHP'lilerin de böyle düşünmesi lazım." 
     Sinop Milletvekili Yaşar Topçu, MHP'yi muhalefetle birlikte hareket etmeme konusunda uyardı ve "Öyle olursa, bizim hükümetten çekilmemiz gerekir" dedi. Şanlıurfa Milletvekili Mehmet Güneş de Ersümer'e destek verirken, "MHP bizim bakanımızı düşürürse biz de MHP'li bakan düşürürüz" mesajını verdi. 
     Mesut Yılmaz'a yakınlığıyla bilinen bir bakan ise, "Gerekirse hep birlikte gideriz" dedi. 
     



 SİYASET 














</TEXT>
</DOC>
