<DOC>
<DOCNO> 3770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/ekonomi/eko01.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç sigaraya giriyor 
</HEADLINE>
<TEXT>

Kent, Dunhill, Rothmans markalarının üreticisi British American Tobacco ile Koç Holding arasında sigara üretimi ve dağıtımı konusunda görüşmeler yapılıyor 
     EKONOMİ SERVİSİ 

     Koç Topluluğu, Türkiye'de sigara üretimi ve satışı işine girmeye hazırlanıyor. Koç Holding'den İstanbul Menkul Kıymetler Borsası'na gönderilen açıklamada, Holding iştiraklerinden tüketim malları dağıtım ve pazarlaması yapan Düzey Tüketim Malları Sanayi ve Pazarlama ve Ticaret AŞ ile British American Tobacco BAT arasında, Türkiye'de sigara üretimi ve üretilecek sigaraların pazarlama ve dağıtımı konularında görüşmeler yapıldığı bildirildi. Geçen ekim ayında Gürel Şirketler Grubu'na bağlı Sunel Ticaret AŞ ile British American Tobacco Sigara ve Tütün AŞ şirketini kuran BAT Tire Organize Sanayi Bölgesi'nde sigara fabrikası kurma hazırlıklarını sürdürüyor. BAT, üretim ve pazarlama konusunda Koç Holding ile de görüşüyor. 
     Anlaşma olursa, Koç, en büyük rakibi Sabancı'nın ardından sigara işine girmiş olacak. Sabancı Holding, Philip Morris ile birlikte Torbalı tesislerinde Marlboro, Parliament, L M ve Chesterfield markalarıyla sigara üretiyor. 
     
     Yerel marka çıkartılabilir 
     BAT ise Dunhill, Lucky Strike, Kent, State Express 555, Rothmans, Peter Stuyvesant, Benson Hedges, Kool, Pall Mall, Viceroy, Winfield ve John Player Gold Leaf markalarını üretiyor. 
     BAT'ın en önemli özelliği girdiği pazarlarda yerel markalar çıkartması. Şirket Arjantin'de Jockey Club, Kanada'da du Maurier, Finlandiya'da North State, Almanya'da HB, Macaristan'da Sopianae, Endonezya'da Ardath, İrlanda'da Carrolls, Meksika'da Boots, Polonya'da Jan III Sobieski, Rusya'da Yava Gold, Güney Afrika'da Courtleigh, İsviçre'de Parisienne, ABD'de GPC ve Özbekistan'da da Xon marka sigara satıyor. BAT'ın Türkiye'de de pazara yerel bir marka çıkartarak girip, girmeyeceği merak ediliyor. 
     


 EKONOMİ 





















</TEXT>
</DOC>
