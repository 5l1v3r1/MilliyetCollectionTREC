<DOC>
<DOCNO> 46620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/siyaset/siy04.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Görevden alıp müşavir yaptılar 
</HEADLINE>
<TEXT>

İsrailli şirketlere ihale kolaylığı sağladığı gerekçesiyle görevden alınan Başbakanlık Güvenlik İşleri eski Başkanı Firuz Kırış, Başbakanlık Müşavirliği’ne atandı 
     ANKARA Milliyet 

     Yabancı şirketlerin Türkiye’deki yatırımları için aracılık yaptığı iddiasıyla hakkında inceleme başlatılan Başbakanlık Güvenlik İşleri eski Başkanı Firuz Kırış, Başbakanlık Müşavirliği’ne atandı. Kırış’ın Başbakanlık Müşavirliği’ne atanmasına ilişkin kararname dün Resmi Gazete’de yayımlandı. 
     Geçen ay ani bir kararla görevden alınan Kırış hakkında yabancı şirketlerle ticari bağlantıları olduğu gerekçesiyle Başbakanlık Teftiş Kurulu ön inceleme başlatmıştı. 
     
     Pasif bir görev 
     Kırış’ın İsrail’deki şirketlerle bağlantısı olduğu, bu şirketlere Türkiye’deki ihalelerde kolaylık sağladığı iddia edilmişti. Kırış’ın çocuklarını İsrail’deki şirketler aracılığıyla ABD’de tedavi ettirdiği de öne sürülmüştü. İddialar karşısında sessiz kalan Kırış, pasif görev olarak nitelendirilen Başbakanlık Müşavirliği’ne atandı. Kırış’ın Başbakanlık Müşavirliği’ne atanmasına ilişkin kararnamenin daha önceden hazırlandığı, ancak hakkındaki iddialar basına yansıyınca atama işleminin geciktiği belirtildi. 
     



 SİYASET 















</TEXT>
</DOC>
