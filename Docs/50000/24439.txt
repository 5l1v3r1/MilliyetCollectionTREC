<DOC>
<DOCNO> 24439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/yasam/yas01.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeter artık Bu kaçıncı acı 
</HEADLINE>
<TEXT>

Uyarılara rağmen öğrenci servisleri can almaya devam ediyor. 6 yaşındaki Nadide, kendisini apartmanı yerine site önünde indiren servis şoförünün kurbanı oldu... 
     DOĞAN SÖNMEZ Antalya DHA 

     Antalya'nın Manavgat ilçesinde 6 yaşındaki ana sınıfı öğrencisi Nadide Uzunlu, kendisini okuldan eve getiren servis minibüsünün altında kalarak can verdi. 
     Özel Manavgat Koleji Ana Sınıfı öğrencisi Nadide Uzunlu, önceki gün saat 16.00 sıralarında Tayyar Çulhacı'nın 41 kullandığı servis aracıyla Side'de evinin bulunduğu Hukukçular Sitesi önüne bırakıldı. 
     Minibüsün önüne geçip yolun karşısındaki siteye yürümek isteyen minik Nadide, sürücünün kendisini fark etmeyip aniden hareket etmesiyle aracın altında kaldı. Site bekçisinin bağırmasıyla duran servis sürücüsü, inip baktığında küçük Nadide'yi ezdiğini gördü. Ağır yaralı olarak hastaneye kaldırılan küçük Nadide, doktorların tüm çabasına rağmen kurtarılamadı. 
     
     'Defalarca uyardım' 
     Haberi duyan anne Gülveren Uzunlu sinir krizleri geçirdi. Nadide'nin avukat olan babası Sami Uzunlu ise, kızının site önünde değil, apartmanın önünde indirilmesi konusunda okul yöneticileriyle servis sürücüsünü defalarca uyardığını ancak sözünü dinletemediğini söyledi. 
     Uzunlu, bu isteği nedeniyle servis sürücüsünün kendisine ters yanıtlar verdiğini ifade ederek şunları söyledi "Bir süre kızımı kendim okula götürüp getirdim. Dün sabah da ben götürdüm. Ama servisle döndü. Maalesef korktuğumuz başımıza geldi. Uyarımı dikkate almayan okul yönetimi de kızımın ölümünden sorumludur. Onlar hakkında da dava açacağım." 
     



 YAŞAM 




















</TEXT>
</DOC>
