<DOC>
<DOCNO> 18712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/ekonomi/eko04.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayıs’ta zam var, ama Aralık maaşına .. 
</HEADLINE>
<TEXT>

Hükümet, Bütçe Yasası çerçevesinde, nisan ayı enflasyon farkını memura yansıtacak. Ancak, artış bu ayın maaşlarına göre değil, 31 Aralık aylığına göre hesaplanacak 
     Devlet memurları, kamuda çalışan sözleşmeliler ve memur emeklileri, nisan ayı enflasyon rakamları çerçevesinde, 15 Mayıs’ta ikinci ek zammı da alacak. 
     Yılbaşında yüzde 10 zam verilen devlet memurları, mart sonunda enflasyonun yüzde 10.7’ye ulaşması sonrasında aradaki farkı, Bütçe Yasası gereğince 2 puanlık refah payı ile birlikte almışlardı. Böylece memur maaşlarındaki artış yüzde 12.7’ye yükselmişti. 
     Bütçe Yasası’ndaki, enflasyon farkının aylık yansıtılmasına ilişkin hüküm nedeniyle 2001 memur maaşlarına mayıs ve haziran aylarında açıklanacak enflasyon rakamları doğrultusunda da yeni ek zamlar yapılacak. 
     
     Zam 15 Mayıs’ta 
     Bu çerçevede 3 Mayıs’ta açıklanacak olan nisan enflasyonu, 15 Mayıs’ta maaşlara aynı oranda ek zam olarak yansıyacak. 3 Haziran’da açıklanacak mayıs ayı enflasyonu sonrasında da bu defa 15 Haziran’da memur maaşları bir kez daha artırılacak. 
     Maliye Bakanlığı, 3 Mayıs’ta çıkacak enflasyon çerçevesinde memur, emekli ve sözleşmeli maaşlarına yüzde 8 ile 9 arasında ek zam bekliyor. Maliyecilerin hesaplamalarına göre nisan ayı enflasyonu yüzde 9 çıkarsa, 31 Aralık itibariyle maaşlara yüzde 9, 15 Nisan’a göre de yüzde 8 oranında zam gerekecek. Nisan enflasyonu yüzde 10 çıkarsa bu defa memur maaşları 31 Aralık’taki maaşlara göre yüzde 10, nisan maaşlarına göre de yüzde 9 oranında artış görecek. 
     



 EKONOMİ 


















</TEXT>
</DOC>
