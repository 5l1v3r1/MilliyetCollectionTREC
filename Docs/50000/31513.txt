<DOC>
<DOCNO> 31513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/soneko10.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası da Türkiye için yarın toplanıyor 
</HEADLINE>
<TEXT>

     IMF'den sonra, Dünya Bankası İcra Kurulu da, Türkiye'ye verilecek toplam 1.7 milyar dolarlık kredinin karara bağlanacağı toplantısını yarın yapacak. 
     Dünya Bankası Türkiye Temsilciliği'nden yapılan açıklamada, Dünya Bankası İcra Kurulu'nun yarın gerçekleştirilecek toplantısında, programda olan Türkiye'nin mali ve kamu sektörü uyum projesi PFPSAL ile Türkiye'nin Tarımsal Reform Yürütme Projesinin ARIP ele alınacağı belirtildi. 
     IMF İcra Kurulu'nun, 3 Temmuz'da yapacağı ve Türkiye'nin ele alınacağı toplantısını ertelemesi üzerine, Dünya Bankası İcra Kurulu da, benzer bir karar alarak 5 Temmuz tarihinde yapacağı toplantıyı iptal etmişti. 
     Bu arada, IMF'den bu sabaha karşı yapılan açıklamada da, İcra Kurulu'nun Türkiye'yi ele alacağı toplantısını yarın gerçekleştireceği vurgulanmıştı. 
     

</TEXT>
</DOC>
