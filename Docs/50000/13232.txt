<DOC>
<DOCNO> 13232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/spor/aspo.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünü bırak, yarına bak 
</HEADLINE>
<TEXT>

Şenol Güneş, futbolcuları uyardı, "Yeter artık. Slovakya maçını unutun. Toparlanın Makedonya’ya bakın" dedi ve ekledi "Bu karşılaşmayı kazanmaktan başka çaremiz yok" 
     BİLAL MEŞE ÜSKÜP 

     Güveniyorum’ 
     MİLLİ Takım Teknik Direktörü Şenol Güneş, futbolcularıyla bir toplantı yaptı ve uyarılar yağdırdı. Güneş, Makedonya maçını kazanmaktan başka çareleri olmadığını belirtti ve "Yeter artık. Slovakya’yı unutun. Yenebileceğimiz bir takımdı. Ama olmadı. Ülke olarak beraberliğe üzüldük. Ancak üzülmek kaybımızı geri getirmez. Toparlanın, Makedonya’ya bakın. Tek yol galibiyet. Sizlere güveniyorum" diye konuştu. 
     
     Çok maç var’ 
     DAHA grupta oynanacak çok maç olduğunu vurgulayan Ay - Yıldızlı takımın hocası, "Bu demektir ki toplayacağımız çok da puan var. Sonraki karşılaşmaları düşünelim. Biz bu grupta zirveye tesadüfen çıkmadık. Yüreğimiz ve terimizle buradayız. İyi oyunumuzla lideriz. Grupta bundan sonra da büyük başarılara imza atacağız. Yeter ki kendi gücümüzü bilelim, güvenimizi asla kaybetmeyelim" ifadelerini kullandı. 
     
     Çaremiz yok’ 
     ŞENOL Güneş, oyun planını galibiyet üzerine kuracağını da söyledi ve "Başka çaremiz yok. Slovakya karşılaşmasını kazansaydık yarışta çok büyük avantaj elde edecektik. Ama yine de şanslı olan biziz. Sırada Makedonya var. Zor olacak. Ancak başaracağız ve buradan Türkiye’ye galibiyetle döneceğiz. Bize güvenen ülkemize mutlu haberler vereceğiz. Galibiyetten en ufak bir kuşkum dahi yok" dedi. 
     
     Taktik antrenmanı 
     MİLLİ Takımımız, maçın oynanacağı City Stadı’nda dün akşam bir idman yaptı. Teknik Direktör Güneş, futbolcularına taktik çalıştırırken, zaman zaman da uyarılarda bulundu. 
     
     Moral gezisi 
     MİLLİLERİMİZ dün moral gezisi yaptı. Osmanlı İmparatorluğu döneminde yapılan kaleye hayran kalan oyuncular, şehirde de dolaşarak dükkanları gezdiler. 
     
Üsküp notları      Sola dikkat 
     TEKNİK Direktör Şenol Güneş, Makedonya’yı oyuncularına ezberletirken, sol kanat için özel önlem almayı kararlaştırdı. Rakiplerinin Sakiri, Serafimovski ve Sainoski ile atağa kalktığını belirten Güneş, forvette yer alan Hristov’u da durdurmaları gerektiğini söyledi. 
     
     Hakan Şükür ata toprağında 
     MİLLİ Takımımız’ın golcüsü, Üsküp’ün kendisi için önemli bir şehir olduğunu söyledi ve "Burası benim ata toprağım" dedi. Hakan, "Dedem buralıydı. Annem de burada doğdu. İnsanın atalarının yaşadığı yeri görmesi heyecan verici. Mutluyum. Umarım maçı da kazanırız ve mutluluğum daha artar" ifadelerini kullandı. 
     
     Makedonya’da dört sakat 
     MAKEDONYA Milli Takım’ında sakat futbolcuların fazlalığı Teknik Direktör Kanatlorovski’yi düşündürüyor. Trabzonspor’da da forma giyen Nikolovski, Partizanlı Marian Gerasimorski, E.Franfurt’tan Sasa Ciriç ve Hajduk Split’ten İgor Gjuzelov sakatlıkları nedeniyle yarınki maçta forma giyemeyecekler. 
     
Haydi ÜmitlerAy - Yıldızlı gençlerimiz bugün Makedonya ile deplasmanda karşı karşıya gelecek, maçı kazanıp grupta yarıştan kopmamaya çalışacak 
     AVRUPA Şampiyonası elemelerinde mücadele eden Ümit Milli Takımımız, bugün grubundaki beşinci sınavında son sıradaki Makedonya ile karşılaşacak. Kocani kentindeki Nikola Mantev Stadı’nda oynanacak mücadele TSİ 15.30’da başlayacak. Maçı TRT 1 verecek. 
     SLOVAKYA’YA Bursa’da tek golle teslim olarak avantaj yitiren Ümitlerimiz, üçüncü sıraya düştüğü gruptaki şansını sürdürmek için bugün sahaya mutlak galibiyet parolasıyla çıkacak. Aynı grupta bugün ayrıca lider Slovakya ile Azerbaycan karşı karşıya gelecek. 
     
4. Grup Puan Durumu TAKIMLAR O G B M A Y P Slovakya 4 3 1 0 7 1 10 İsveç 4 2 2 0 8 1 8 Türkiye 4 2 1 1 3 2 7 Moldova 4 1 1 2 3 4 4 Azerbaycan 4 1 1 2 3 8 4 Makedonya 4 0 0 4 1 9 0      
     
Çetiner endişeli      ÜMİT Milli Takımı Teknik Direktörü Raşit Çetiner, Makedonya’nın asla hafife alınmaması gerektiğini söyledi. Çetiner, "Makedonya, sahasında iyi top oynayan bir ekip. Artı Makedonyalı oyuncular için bu tür maçlar iyi bir pazar oluşturuyor. Kendilerini göstermek için daha çok mücadele verecekler. Dikkatli olmalıyız" dedi. 
     
Millilere özel tim      DÜNYA Kupası 4. Eleme Grubu’ndaki 5. maçını yarın Makedonya ile oynayacak olan A Milli Takımımız için Üsküp’te olağanüstü güvenlik uygulanıyor. Ay - Yıldızlı kafileyi Makedonya Ordusu’na bağlı özel bir tim koruyor. Timde keskin nişancıların da bulunduğu belirtildi. Menajer Can Çobanoğlu, "Üsküp’te hiçbir olumsuzlukla karşılaşmadık. Alınan güvenlik önlemleri de dört dörtlük" ifadelerini kullandı. 
     
Dünya’nın sonu değil’      FUTBOL Federasyonu Başkanı Haluk Ulusoy, "Slovakya maçını kazanabilirdik. Ancak puan kaybettik. Bu Dünya’nın sonu değil" dedi. Ulusoy, "Bir maratondayız. Bu ekip geçmişte ülkemize zaferler yaşattı. Yine yaşatacak. Hedefimizden bir milim dahi şaşmadık. El ele vererek daha önce planladığımız yere ulaşacağız" diye konuştu. 
     


 SPOR 
























</TEXT>
</DOC>
