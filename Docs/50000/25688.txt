<DOC>
<DOCNO> 25688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/siyaset/siy08.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Savunma eski Bakanı için yakalama’ emri 
</HEADLINE>
<TEXT>

     ÖMER ERDEM İstanbul 

     CASA skandalına adı karışan ANAP’lı Milli Savunma eski Bakanı Ercan Vuralhan hakkında, Kadıköy Cumhuriyet Savcılığı tarafından "dolandırıcılık" iddiasıyla yakalama emri çıkarıldı. 
     Marmara depreminin ardından 17 müteahhitlik firmasına faks çeken ve "Yurtdışından 300 milyon dolar kredi aldık. Kalıcı deprem konutlarından altyapı inşası için iş veriyorum. Kanadalı büyük bir firmayla anlaşmam var" dediği öne sürülen Vuralhan, firmalara birlikte çalışmayı önerdi. Firmaların avukatlarından Aslı Tekiz, bazı firmalarla ön protokol imzalayan Vuralhan’ın, protokoldeki şartların gerçekleşmesi halinde kullanılmak üzere yaklaşık 1.5 trilyon liralık çek ve nakit para aldığını, ancak protokol şartlarının gerçekleştirilmemesi ve kapsamlı esas sözleşme imzalanmaması üzerine firma yetkililerinin dolandırıldıklarını anladıklarını ifade etti. Firma yetkilileri, Tekiz aracılığıyla Kadıköy Cumhuriyet Başsavcılığı’na dolandırıldıkları iddiasıyla suç duyurusunda bulundu. Dilekçede, "Eski mevkiini kullanan Vuralhan kendisini şirketin yetkilisi olarak göstererek, yaptığı sözleşmeyle 17 müteahhitlik firmasını dolandırmış, bu olay, çekler icra yoluyla tahsil aşamasına gelene kadar ortaya çıkmamıştır" denildi. 
     



 SİYASET 













</TEXT>
</DOC>
