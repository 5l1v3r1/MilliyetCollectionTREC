<DOC>
<DOCNO> 12904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/son/sontur10.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tantan İnternetten uyuşturucu bile satıyorlar 
</HEADLINE>
<TEXT>

     İçişleri Bakanı Sadettin Tantan, bilişim suçları olgusunun, teknolojiyi kullanan ve kullanacak bütün ülkelerin ortak problemi haline geldiğini belirterek, "Avrupa Birliği bünyesinde olduğu gibi, bizim de bu konuda bir toplumsal eylem planı geliştirmemiz gerekmektedir" dedi. 
     İçişleri Bakanlığı'nca düzenlenen, "Bilişim ve İnternet Teknolojilerinin Ceza Hukuku Açısından Doğurduğu Yeni Sorunlar" konulu panelde konuşan Tantan, Türkiye'de sık görülmese de dünyada organize suç örgütleri tarafından internet bankacılığı ve dijital transferle kara para aklama yoluna gidildiğini kaydetti. Tantan, yabancı ülkelerde internet üzerinden uyuşturucu madde satışının gerçekleştiğine ilişkin bilgiler bulunduğunu belirtti. 
     Organize suçlara karşı etkili mücadele konusunda azgelişmiş ya da gelişmekte olan ülkelere her fırsatta ders vermeye kalkan bazı gelişmiş ülkelerin, interneti dinleme casusluğunu da yoğun şekilde kullandıklarını söyleyen Tantan, şöyle devam etti 
     "Böylece askeri ve siyasi bilgilerin yanı sıra sanayi, teknoloji, terör, uyuşturucu, turizm, tarihi eser, çevre gibi alanlarda da tüm verileri kolayca elde edebilmekte, bu bilgileri, kendi ekonomik ve siyasal çıkarları doğrultusunda kullanabilmektedirler. Diğer bir ifadeyle ülke güvenliğini tehdit eden mahiyetteki faaliyetler de bilişim teknolojisinin sunduğu nimetlerden faydalanmakta ve gizli servisler, bu doğrultuda kabuk değiştirerek yeniden yapılanmaktadır." 
     




</TEXT>
</DOC>
