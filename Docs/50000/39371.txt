<DOC>
<DOCNO> 39371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sondun04.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın en büyük sokak karnavalına 1 milyon kişi katıldı 
</HEADLINE>
<TEXT>

     İngiltere'de, Avrupa'nın en büyük sokak partisi Notting Hill Karnavalı'nda yaklaşık 1 milyon kişi dün başkent Londra'nın batısındaki caddeleri doldurdu. 
     Polis kaynakları, önceki gün başlayan karnaval nedeniyle düzeni sağlamak için yaklaşık 10 bin polis memurunun görev yaptığını, 80 kapalı devre televizyon kamerasıyla izlemede bulunulduğunu söyledi. 
     Karnaval sırasında alınan önlemlerin maliyetinin 5.78 milyon dolar olduğunu açıklayan polise göre, dün önemli bir olayın çıkmadığı karnavala yaklaşık 1 milyon kişi katıldı. 
     Scotland Yard sözcüsü, karnaval sırasında önceki gün 27, dün de 7 kişinin gözaltına alındığını açıklarken, şimdiye kadar hafif yaralı 90'dan fazla kişinin tedavi edildiği kaydedildi. 
     Geçen yıl Notting Hill Karnavalı sırasında 2 kişi öldürülmüş, 83 kişi gözaltına alınmıştı. 
     Notting Hill Karnavalı, Antil Denizi'nde Venezüella açıklarındaki Trinidad Adası'ndaki sokak karnavallarından esinlenerek ilk kez 1964 yılında yapılmıştı. 
     
     







</TEXT>
</DOC>
