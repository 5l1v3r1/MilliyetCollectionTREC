<DOC>
<DOCNO> 7031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sondun16.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Caz dünyasından 2 yıldız kaydı 
</HEADLINE>
<TEXT>

     Caz dünyasının dünyaca ünlü saksafoncusu ''Buddy'' Tate ve ünlü piyanisti Moses Molelekwa öldü. 
     Amerikan basını, caz dünyasının en ünlü tenor saksafoncularından biri sayılan 87 yaşındaki Buddy Tate'in, Cumartesi günü evinde ölü bulunduğunu duyurdu. 
     Teksas'ta 1914 yılında dünyaya gelen Tate, müzik hayatına McCloud's Night Owls adlı toplulukta başladıktan sonra, ABD'nin güneybatısında, Terrence Holder, Andy Kirk ve Nat Towles'un yönetimindeki birçok müzik topluluğunda çaldı ve 1934 yılında ünlü Big Band of Count Basie grubuna kısa bir süre iştirak etti. Ünlü cazcı Basie'nin 1939 yılında Buddy Tate'e, Hershel Evans'ın yerine gruba dahil olma önerisinde bulunmasıyla 10 yıllık uzun ve zengin bir işbirliğinin temeli atılmış oldu. 
     Siyahi saksofoncu, 1953 yılında, 20 yıl sahnelerde boy göstereceği kendi grubu olan Celebrity Club'ü kurdu ve 1959 yılında Buck Clayton, 1961 yılında Jimmy Witherspoon, 1968 yılında da kendi grubuyla Avrupa turnesine çıktı. Tate, 90'lı yılların ortalarına kadar Avrupa'da caz festivallerine katıldı. 
     Öte yandan, Güney Afrika cazının ''harika çocuğu'' sayılan dünyaca ünlü piyanist Moses Molelekwa'nın, dün gece Johannesburg'taki ofisinde asılı halde bulunduğu bildirildi. 
     Polis, 28 yaşındaki ünlü müzisyenin cesedinin yanı sıra, 35 yaşındaki eşi Florence Mtoba'nın da cansız bedenini aynı yerde bulduklarını bildirirken, genç çiftin ölümü hakkında açıklama yapmadı. Müzisyene yakın çevrelerin, Molelekwa'nın şiddetli bir kavganın ardından karısını boğarak öldürdüğü, bunun akabinde de intihar ettiği fikrinde birleştikleri kaydedildi. Güney Afrika cazına 90'lı yılların başlarında kısa sürede yorumcu ve besteci olarak damgasını vuran Molelekwa, birçok defa Avrupa turnesine çıkarken, Manu Dibango, Senegalli İsmail Lo ve Kübalı piyanist Chucho Valdez'in aralarında bulunduğu Orta ve Batı Afrikalı sanatçılarla kayda girdi ve sahne paylaştı. 




</TEXT>
</DOC>
