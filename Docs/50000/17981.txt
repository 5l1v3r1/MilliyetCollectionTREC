<DOC>
<DOCNO> 17981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sondun01.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeniler çok uğraştı ama Bush "soykırım" demedi... 
</HEADLINE>
<TEXT>

     ABD Başkanı George Bush, Ermeniler'in yoğun kampanyasına karşılık, Birinci Dünya Savaşı sonrası Ermeniler'in çektiği acıları anan açıklamasında, ''soykırım'' sözcüğünü kullanmadı. 
     ABD'deki Ermeniler'in yoğun baskı kampanyasına karşılık Başkan Bush, kendisinden önceki ABD başkanlarının 24 Nisan bildirilerinde yayınladığı ''katliam'' kelimesini bile kullanmaktan kaçınırken, sadece ''Ermeniler'in öldürülmesi'' deyişine açıklamasında yer verdi. Başkan Bush, açıklamasında, ''bugün tarihin en büyük trajedilerinden birinin anıldığı bir gün. Osmanlı İmparatorluğu'nun son yıllarında yaklaşık 1.5 milyon Ermeni'nin zorla göç ettirildiği ve öldüğü tarih'' ifadesini kullandı. 
     Açıklamada, Ermeniler'in öldürülmesinin, 20'inci yüzyılı kararttığını ve bugünü de gölgelediği belirtilirken, Başkan Bush, ''bugün ben de Ermeni asıllı Amerikalılar'ın ve yurt dışındaki Ermeni toplumunun, kaybettiği pek çok masum yaşamın yasını tutmasına katılıyorum'' dedi. Bush, bu trajedinin yasını tutarken, Ermeni kültürü, dini ve kimliğinin de kutlanmasını, bu yılın, Ermenistan'da Hıristiyanlığın kuruluşunun 1700'üncü yıldönümü olarak kutlanmasını istedi. 
     Osmanlı İmparatorluğu'nun son dönemlerinde ölmekten kurtulanların birçoğunun ABD'yi tercih ettiğini belirten Bush, Ermeni kültürünün, ABD'yi zenginleştirdiğini kaydetti. 
     Başkan Bush, geçmişte kurban giden Ermeniler'in anısını onurlandırmanın en iyi yolunun, bugünkü Ermenistan'ın güvenliği ve refah bir geleceğe ulaşmasına yardım olduğunu belirtti. 
     
     






</TEXT>
</DOC>
