<DOC>
<DOCNO> 12021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/spor/aspo.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL’A YENİ HAYAT 3 - 1 
</HEADLINE>
<TEXT>

Daum’la İnönü’de çıktığı ilk maçta yer yerinden oynadı. Trabzonspor’u Karhan, Bayram ve İbrahim’in golleriyle yıktı, zirve umudunu bırakmadı 
     BİLAL MEŞE 

     İnönü Stadı’nın kapalı tribününe asılan iki pankart çok anlamlıydı... Biri "TARAFTAR YANINDA UMURSAMA. HERZLICH WILLKOMMEN"... Hele hele ikincisi gelişiyle bir anda spor kamuoyunu ayağa kaldıran ve kokain kullandığı gerekçesiyle eleştirilen Daum’un geçmişte yaptıklarını anlatan kelimelerle doluydu "SENİ EN ÇOK LÖSEMİLİ ÇOCUKLARIN ÖZLEDİ"... 
     İşte Daum’un insani ve duygusal yönlerini anlatan bundan daha iyi bir cümle olamazdı. 
     Bunun geniş yorumunu Türk halkına bırakıyoruz. 
     
     Evet, Daum’un "nostaljik "dönüşü Kartal’a hem üç puan, hem moral kazandırdı. Seyirci ateşledi, Beşiktaş havaya girdi... Goller attı, gol yedi... Trabzonspor’un yapacağı fazla bir şey yoktu. Bordo - Mavili ekip "dağınık" ve de moralsizdi. Kartal iştahlıydı, etkiliydi... Ortaya koyduğu futbolla üç puanı hak ederken, hocasına da "merhaba" diyordu. 
     7. dakikada Hami’nin "bazukası", hem Siyah - Beyazlı tribünleri korkuttu, hem de savunma oyuncularının yüreğini ağzına getirdi. Sağ çaprazdan kazanılan frikik atışını kullanan Hami çok sert vurdu. "Mermi" gibi giden topu Shorunmu güçlükle iki hamlede önleyebildi. 
     18. dakikada Kartal, ikinci kez göreve gelen Daum’a golle "merhaba" dedi. Bu dakikada Münch’ün soldan kullandığı korner atışında top savunmadan döndü. Kısa düşen topla buluşan Alman futbolcu bu kez uzun bir pasla soldan "yılan" gibi sıyrılan Karhan’ı gördü. Trabzonspor savunmasının "ofsayt" itirazları arasında Slovak futbolcu soldan indi ve yerden sert vurdu, topu filelerle buluşturdu 1 - 0 
     25. dakikada Kartal ikinci gole çok yaklaştı. Bayram, topu kafayla yay üzerinde bekleyen Nouma’ya indirdi, siyahi futbolcu gelişine sert vurdu, top kalecide kaldı. 29. dakikada "penaltı" tartışmalarının yaşandığı pozisyon doğdu. Bu dakikada Nesim, Nouma’yı ceza alanı içinde indirdi, Tatlı, "devam" dedi. 
     53. dakikada Kartal farkı ikiye çıkarırken tribünler de rahat bir nefes aldı. Beşiktaş’ın "solcusu" Münch, topu rakibinden adeta "söktü" aldı, soldan indi ve Bayram’a kesti. Daum’un "sürpriz golcüsü" Bayram, topu adeta "iğne deliğinden" geçirerek skoru 2 - 0 yaptı. 
     62. dakikada Ümit’in inanılmaz hatası, Bordo - Mavili ekibe "umut ışığı" yaktı. Bu dakikada Ümit, Erhan’ı ceza alanı içinde boğazına sarılarak yere indirince Tatlı tereddütsüz penaltı noktasını gösterdi. Sakat sakat oyuna devam eden Hami, son enerjisini de penaltı atışında kullandı, Shorunmu topu bile göremedi. 
     69. dakikada Bayram, çizgiden topu arka direğe kesti. Nouma’ya aşan topla Karhan sağ çaprazda buluştu, gelişine sert vurdu. Araya Nouma girdi, kaleci yerde son anda dokundu, defans tehlikeyi uzaklaştırdı. 
     90. dakikada İbrahim orta alandan düşe kalka gitti. Soldan hareketlenen Bayram’ı kaçırdı. Tecrübeli futbolcu kaleye vurmadı, doğru olanı yaparak İbrahim’i gördü. Bu oyuncunun şık plase vuruşu maçın skorunu belirledi 3 - 1. 
     
İSTATİSTİK Beşiktaş Trabzonspor 8 Kaleye atılan şut 9 4 Kaleyi bulan şut 3 14 Faul 15 8 Ofsayt 8 5 Korner 5      
     
     Maçın Hakemi 
     Tatlı gergindi 
     SERDAR Tatlı, maçın başında oldukça gergindi. Nouma’ya sarı kart gösterdikten sonra bazı futbolculara sert biçimde uyarılarda bulunarak oyunu kontrolü altına aldı. Ümit’in, Erhan’ı düşürmesi hak edilmiş penaltıydı. Yardımcı hakem Şahan Yılmaz ise Beşiktaş’ın üçüncü golündeki ofsaytı göremedi. 
     
Scala ayıplı mal gibiydi      BEŞİKTAŞ Asbaşkanı Ahmet Hamoğlu, mahkemelik oldukları Scala’yı sert bir dille eleştirdi. Hamoğlu, "Ayıp etti. Hasta olduğunu bile bile bu takıma hoca oldu. Nasıl bir malı marketten aldığınızda beğenmeyip geri verirseniz, biz de Scala’ya bunu yaptık. Açıkçası Scala ayıplı bir mal gibiydi" dedi. 
     
Yenilgiyi hak etmedik’      TRABZONSPOR Teknik Direktörü Sadi Tekelioğlu, "İkinci yarının hakimiydik. Ama beraberliği yakalayamadık. Yenilgiyi hak etmedik" dedi. Tekelioğlu, "Eksiklerimiz var. Bundan sonra Trabzonspor’a yakışır biçimde mücadele edip, ligi tamamlayacağız" diye konuştu. 
     
Bilgili fıtık      BEŞİKTAŞ Başkanı Serdar Bilgili, boyun fıtığı olduğu için dünkü maça boyunluk ile geldi. Bilgili, kaza geçirdiği ve bu nedenle boyunluk taktığı şeklindeki haberlerin asılsız olduğunu belirtti. 
     
Osman cezalı      TRABZONSPOR'da sarı kart gören Osman, cezalı duruma düştü. Dört sarı karta ulaşan tecrübeli futbolcu, Trabzonspor'un evinde Yimpaş Yozgat ile oynayacağı karşılaşmada forma giyemeyecek. 
     
Sergen idmanda      TRABZONSPOR'da izinsiz şehirden ayrılan Sergen, dün sabah uçağıyla Trabzon'a dönüp, idmana çıktı. Yönetimin, yıldız futbolcunun bu davranışı üzerine kendisine para cezası vermekten vazgeçebileceği bildirildi. 
     


 SPOR 



























</TEXT>
</DOC>
