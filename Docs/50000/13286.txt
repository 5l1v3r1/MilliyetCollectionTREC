<DOC>
<DOCNO> 13286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sondun04.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da, düğünde haraç isteyen PKK'lılara meydan dayağı 
</HEADLINE>
<TEXT>

     Fransa'da düğün sahibinden örgüt adına para isteyen teröristler, davetliler tarafından dövüldü. 
     Alınan bilgiye göre, Bordeaux kentinde yaşayan işadamı Ahmet K.'nın oğlunun düğününe katılan PKK mensupları, slogan atarak ideolojik şarkılar söylemek istediler. Ev sahipleri bu girişime izin vermeyince, terör örgütü Mensupları Ahmet K.'dan örgüt adına 10 bin frank para istediler. Düğün sahibinin tek kuruş dahi vermeyeceğini belirtmesi üzerine PKK'lılar, Ahmet K.'yı tartaklamaya başladılar. 
     Olayı gören davetliler duruma müdahale ederek, terör örgütü mensuplarını dövdüler. 
     Terör örgütü PKK'nın Fransa'da yasaklı olduğunu belirten yetkililer, ''kültür'', ''spor'' gibi etkinlikleri maske olarak kullanarak haraç toplayan terör örgütü mensuplarına karşı, Fransız polisinin daha etkili önlem alması gerektiğini kaydettiler. 




</TEXT>
</DOC>
