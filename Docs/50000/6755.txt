<DOC>
<DOCNO> 6755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sontur23.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'nin özelleştirilmesine karşı dava 
</HEADLINE>
<TEXT>

     Türkiye Sivil Havacılık Sendikası HAVA-İŞ , Ankara İdare Mahkemesi'ne başvurarak, THY'nin yüzde 51 hissesinin blok satış yöntemiyle özelleştirilmesi kararıyla ilgili yürütmenin durdurulması ve ihale işlemlerinin iptali için dava açtı. 
     Hava-İş Sendikası Genel Merkez Yönetim Kurulu tarafından yapılan yazılı açıklamada, dava konusu işlemin yetki bakımından hukuka aykırı olduğu savunularak, Özelleştirme Yüksek Kurulu'nun Özelleştirme İdaresi Başkanlığı'na yaptığı yetki devrinin, geçersiz olduğu ileri sürüldü. 
     Açıklamada, THY'deki kamu payının yüzde 50'nin altına düşecek olmasına rağmen, 4046 sayılı Özelleştirme Yasası'nda belirtilen önlemlerin alınmadığı ifade edildi. 
     THY'nin özelleştirme kararında ve kararın alınması sürecinde Özelleştirme Yasası'nın koyduğu ilkelere uyulmadığı savunulan açıklamada, ''Bununla, THY'nin özelleştirilmesinin ekonomide verimlilik artışı sağlayacak ve kamu giderlerinde azalmaya yol açacak nitelikte olmamasına rağmen özelleştirme kapsamına alındığı, özelleştirme işlemlerinin değer saptaması dahil, aleniyet içinde yürütülmediği, özelleştirme uygulamalarından elde edilecek gelirlerin genel bütçe harcama ve yatırımlarında kullanılmaması gerektiği halde, her zaman bu ilkenin ihlal edildiği'' iddialarına yer verildi. Açıklamada, ''THY bilançosunda yapılan oyunlarla alıcıya kaynak aktarılacağının açık olduğu'' öne sürülerek, ''Özelleştirme işleminin geri dönülmesi mümkün olmayan zararlar oluşturacağından, yürütmenin durdurulması ve ihale işlemlerinin iptali için bugün başvuruda bulunulmuştur'' denildi. 




</TEXT>
</DOC>
