<DOC>
<DOCNO> 9099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/ekonomi/eko03.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayrama zamlı giriyoruz 
</HEADLINE>
<TEXT>

Üreticilerin 5 - 15 fiyat artışı bildirdiği marketler, stoklar bitene kadar zamları yansıtmayacak 
     İPEK ÖZENÇ 

     Dalgalı kur sistemine geçiş sonrasında ithal ürünler, hammadesi ithal olanlar ve dolar girdili ürünlere yüzde 5 ile 15 arasında zam geldi. Zamlar deterjan, kozmetik, kişisel bakım, bebek ve çocuk ürünlerinde yoğunlaştı. 
     Üreticilerden gelen açıklamalarda yüzde 5 ile yüzde 10 arasında zam olduğunu belirten Migros yetkilileri stok sınırları içinde fiyatlarında değişiklik yapmayacaklarını söyledi. 
     Yetkililer, 22 Şubat - 14 Mart tarihleri arasında 671 üründe uyguladıkları bayram promosyonunu ise aynı fiyatlarla tüketiciye sunacaklarını kaydetti. 
     Beğendik Mağazaları yetkilileri de üreticilerin zam oranının yüzde 5 ile 15 olduğunu, iki ay içinde bu oranlarda daha da artış beklediklerini söyledi. Firma yetkilileri stoklar bitinceye kadar zamlı fiyatları tüketiciye yansıtılmayacaklarını belirtti. 
     Üreticilerin yüzde 5-20 zam yaptığını belirten OYPA yetkilileri de stokların bitmesini bekleyecek. Kiler Market yetkilileri ise üreticilerin zam talebine karşı direneceklerini, bayram sonuna kadar mevcut fiyatları korumaya çalışacaklarını kaydetti. 
     
     Benzin zammı ertelendi 
     Bu arada Enerji Bakanlığı da Başbakanlığa bir kararname göndererek, akaryakıt ürünlerine uygulanan otomatik fiyat sisteminin bayram sonrasına kadar ertelenmesini istedi. Bir yetkili, "Böylece bir anlamda bayram sonrasına kadar petrol ürünleri fiyatları, kurların serbest bırakılmasından önceki fiyatta kalmış oldu" dedi. 
     
     Yoksulluk sınırı 549 milyon 
     Bu arada Türk -iş’in araştırmasına göre dört kişilik bir ailenin aylık asgari gıda harcaması, 180 milyon 703 bin liraya, yoksulluk sınırı 549 milyon 250 bin liraya yükseldi. 
     


 EKONOMİ 

















</TEXT>
</DOC>
