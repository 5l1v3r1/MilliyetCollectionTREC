<DOC>
<DOCNO> 24598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/siyaset/siy03.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
EGEBANK DAVASI SAAT 23.00’TE BİTİNCE HAKİMLER CÜPPE BIRAKTI 
</HEADLINE>
<TEXT>
SANIKLAR AĞLADI 
Egebank davası, sanıkların ağlamaklı duruşmasıyla devam etti. Semizer, Geleceğim karardı’ Nail Keçili, Şerefimi geri verin’ dedi 
     SEMRA PELEK İstanbul 

     Çete oluşturmak ve dolandırıcılık" suçundan hakkında 4 bin 727 yıl ağır hapis cezası istenen Murat Demirel’in çarpıcı açıklamalarıyla önceki gün başlayan Egebank davası, dün de, ünlü sanıkların ağlamaklı duruşmasıyla devam etti. Aydoğan Semizer, "Geleceğim karardı" derken, Şükrü Esat Erkuş da kariyerini anlatırken ağladı. Nail Keçili ise yargıçlara, "Şerefimi geri verin" dedi. 
     İstanbul 1 No’lu DGM’de devam eden duruşmaya, tutuklu sanıklar Murat Demirel, eşi Ayşenur Esenler, Keçili, Semizer ve Erkuş’un da aralarında bulunduğu 18’i tutuklu 29 sanık katıldı. Ayşenur Esenler duruşmada fenalaşınca salondan çıkarak şekerini ölçtürdü. Esenler, dinlendikten sonra yeniden sanık sandalyesindeki yerini aldı. 
     İlk kez ifade veren Keçili, bankacı olmadığını, uluslararası düzeyde halkla ilişkiler, reklam ve lobicilik alanında hizmet veren Cenajans Grey’in başında bulunduğunu belirterek, çete ve dolandırıcılık suçlarını reddetti. 
     Reklamını yaptığı Egebank’ın kendisine borçlu olduğunu söyleyen Keçili, "Yedi ayda, gözaltına alındıktan sonraki süreçte, torpil yemiş gibi müşteri kaybettik. Kriz de üstüne gelince, şirketimin sadece bacası kaldı. 30 yıldır dünya hizmet sektöründe belli bir noktaya gelen şirketim iflasın eşiğindedir" dedi. 
     Keçili, "Şerefim, onurum ve haysiyetim Ankara’da polis ve savcılıktan sızdırılan haberlerle ayaklar altına alındı. Kaybettiğim şerefim, itibarım ve onurumun geri verilmesini istiyorum" diyerek tahliyesini istedi. 
     Semizer ise savunmasına, "35 yıllık avukatım ama parmaklığın bu tarafına alışık değilim. O nedenle duygusal anlarım olursa bağışlayın" sözleriyle başladı. Semizer, "Bu zavallı Aydoğan teşekkürle suçlanıyor. Bunun izanı yok. Kim Demirel’i çete lideri seçmiş Bana ne Ben profesyonelim, işimi yapar, paramı alırım" dedi. 
     İddianamede yer alan 511 milyar liranın avukatlık ücreti olduğunu da kaydeden Semizer, "Ben bu parayı çalsaydım vergisini neden ödeyeyim " diye konuştu. 
     Egebank eski Genel Müdürü Erkuş da, ağlamaya başladı. Bu sırada Ayşenur, Sevtap Arslan ve Mehtap Ceylan’ın da gözleri doldu. 
     İddianamede Murat Demirel adına 'para taşıdığı' ileri sürülen Egebank'ın çaycısı Turan Turanoğlu'nun tahliyesine karar veren mahkeme heyeti, Demirel'in kız kardeşi Neslihan Demirel için Isparta'ya talimatla ifadelerinin alınması için yazı yazılmasına karar verdi. 
     
Kararı katip okudu      Dün gece duruşma son bulurken ilginç bir gelişme yaşandı. Normal şartlarda kararını sanık ve avukatlar huzurunda açıklaması gereken mahkeme heyeti, cüppelerini oturdukları koltuklara bırakıp gitti. Bu gelişme üzerine, kararın avukatlara açıklanması görevi ise mahkeme katibine düştü. Bu durum, avukatların tepkisine sebep oldu. Duruşma ertelendi. 
     
ESKİ DOSTLAR birbirine düştü      Duruşmada ifade veren ve bankayı borçlu olarak Demirel grubuna sattığı iddia edilen Hüseyin Bayraktar, ifadesinde "Ben bankayı satarken yanlış bir seçim yapmış olabilirim. Evliya değilim. Hile yapmadım. Murat Demirel ısrarla bana bankayı satıp satmayacağımı soruyordu. Bankanın yan kuruluşlarını da almak istediler. Ben satıştan babası Şevket Demirel'in haberi olup olmadığını sorduğumda Murat Demirel, bankayı satın almak için aile kararı aldıklarını söyledi" diye konuştu. 
     Söz almak için tüm sanıkların ifadelerini tamamlamalarını bekleyen Murat Demirel, "Bir suç var ise öyleyse şube müdürlerini getirin de teşkilat tamamlansın ve birilerinin hayali gerçek olsun" deyince salonda gülüşmeler oldu. 
     
     Keçili hatırlamıyor 
     Nail Keçili'nin duruşmada kendisi hakkında verdiği ifadelere de cevap veren Murat Demirel, Keçili'ye 230 milyar lira kredi verildiğini belirterek, "Sanırım Nail Keçili birçok şeyi hatırlamıyor. Sevgili Nail Keçili Bey'in tüm ifadelerini kronolojik sıraya koyun ve bana artık bir şey sormayın" dedi. 
     
     Savaşın nedeni de benim 
     Bayraktar'a da cevap veren Murat Demirel, şunları söyledi "Hüseyin Bayraktar mahkemeyi manipüle etmeye çalışıyor. Babam Şevket Demirel'in olayla ilgisi yok. Adını neden karıştırıyor " 
     Soruşturma aşamasında Hikmet Uluğbay'ın intiharından bile sorumlu tutulduğunu öne süren Murat Demirel, "Her şeyin nedeni benim zaten. 2. Dünya Savaşı'nın nedeni de benim. Susurluk davasına da adımı karıştırdılar" dedi. 
     
     Aygün Vicdanım hür’ 
     Erkuş'un görevden ayrılmasından sonra genel müdürlük görevine getirilen Muzaffer Aygün de ifadesinde, görevi sırasında kanun ve mevzuata aykırı hiçbir işlem yapmadığını savundu. Aygün, "Çıkar amaçlı suç örgütü üyesi olsam, bankadan neden istifa ederek ayrılayım Ben adli hata kurbanıyım. Vicdanım hür, bedenim tutukludur. Adalet bir gün herkese lazım olacak" diye konuştu. 
     Murat Demirel duruşma çıkışı cezaevi aracına bindirilirken, kelepçeli ellerini öne uzatarak, "Görüyorsunuz değil mi halimi " diye konuştu. 
     



 SİYASET 
















</TEXT>
</DOC>
