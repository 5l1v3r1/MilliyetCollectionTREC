<DOC>
<DOCNO> 13025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/son/soneko02.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Dershaneler Birliği Derneği "Dershanelere yüzde 30 zam telkininde bulunacağız" 
</HEADLINE>
<TEXT>

     Özel Dershaneler Birliği Derneği Özdebir Yönetim Kurulu Başkanı İbrahim Arıkan, dershane fiyatlarının yüzde 30 oranında artırılması yönünde üyelerine telkinde bulunacaklarını bildirdi. 
     Arıkan, yaşanan ekonomik krizi göz önünde bulundurarak, üyelerinden dershane fiyatlarının çok fazla artırılmamasını isteyeceklerini kaydetti. Arıkan, üyelerine, fiyatların yüzde 30 oranında artırılması telkininde bulunacaklarını ifade etti. 
     Son zamanlarda üyelerinin, en çok, ücretlerin zamanında ödenmemesinden şikayetçi olduklarını anlatan İbrahim Arıkan, ekonomik kriz nedeniyle velilerin taksit ödemelerini geciktirdiğini, bunun da dershaneleri olumsuz etkilediğini belirtti. Arıkan, bu durum karşısında üyelerinden, yaklaşan sınavları da dikkate alarak, sabırlı davranmalarını ve öğrencilere olumsuz şekilde yansıtmamalarını tavsiye ettiklerini dile getirdi. 
     Arıkan, ekonomik krizden dolayı dershanelere kayıt sayısında geçen yıla göre bu yıl azalma olmadığını, hatta biraz artış kaydedildiğini belirterek, durumu ''ilginç'' olarak niteledi. Özdebir'in Türkiye genelinde 1300 civarında üyesi bulunuyor. Dershaneler, ''Özel Öğretim Kurumları Öğrenci Ücretleri Tespit ve Tahsil Yönetmeliği'' uyarınca, fiyatlarını Mayıs ayı içinde ilan edecekler. 




</TEXT>
</DOC>
