<DOC>
<DOCNO> 28392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/spor/spo06.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü’ye yaylım ateş 
</HEADLINE>
<TEXT>

Spordan Sorumlu Devlet Bakanı’na Aksu ve Dilber’den sert tepkiler geldi 
     SPORDAN Sorumlu Devlet Bakanı Fikret Ünlü’nün 3813 sayılı yasada değişiklik yaparak "başkanı görevden alma" yetkisini üstlenmek istemesine federasyonun yanıtı ağır oldu. Federasyonu Başkan Vekili Ata Aksu ile üye İsmail Dilber, Ünlü’yü sert bir dille eleştirdiler. Aksu, "Yargısız infaz yapmak devlet adamlığına yakışmaz. Olimpiyatta sporcusuna milli mayoyu giydiremeyen bir bakan şimdi bizden neyin hesabını sormaya çalışıyor anlamıyorum" dedi. 
     ÜNLÜ’nün girişimlerini hayretle takip ettiğini söyleyen Aksu, "Hükümet özerkliği istemiyorsa yasayı kaldırır. Sonra ne Galatasaray Şampiyonlar Ligi’ne katılır, ne de milli takım Dünya Şampiyonası’na gider. Tarihimizin en başarılı döneminde bırakın takdiri, böyle bir uygulamaya muhattap olmak bile utanç verici. Belli bir örgütün zafer işaretini yapan sporcuya ceza veremeyen bir zihniyet bizden neyin hesabını sormaya çalışıyor " diye konuştu. 
     DİLBER ise "Uluslararası kuralları bilmeksizin kişisel nefret ile böyle bir harekette bulunmak Türk futboluna dinamit koymaktır. Gücü olan değiştirir. Sayın bakan federasyon ile uğraşıyor. Şahsi duygularını tatmin etmeye çalışıyor. Kendileri bu ülkeye bir çivi bile çakmadı. Bir tane somut icraatını göstersin. Seçimle göreve gelmiş bir kişiyi böyle antidemokratik yollarla görevden almak devlet zihniyetine yakışmaz" ifadelerini kullandı. 
     
Bakan jet gibi      SPORDAN Sorumlu Devlet Bakanı Fikret Ünlü ve Bakanlar Kurulu jet gibi çalıştı. 3813 sayılı yasada bakana federasyon başkanını görevden alma hakkı veren yasa değişikliği dün tüm bakanlar tarafından imzalandı. Başbakan Bülent Ecevit, başbakan yardımcıları Devlet Bahçeli, Mesut Yılmaz ve Hüsamettin Özkan tarafından da imzalanan yasa değişikliği tasarısı Milli Eğitim ve Gençlik komisyonuna havale edildi. Komisyon söz konusu tasarıyı benimsediği tardirde TBMM genel kuruluna sevk edecek. 
     



 SPOR 























</TEXT>
</DOC>
