<DOC>
<DOCNO> 2558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/spor/ygok.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tugay’ın dramı 
</HEADLINE>
<TEXT>

     Tribün ATTİLA GÖKÇE 

     Spor gündemimizin baş aktörü elbette Fatih Terim... Ancak onun başarıları, başka konuları görmezden gelmemize, yok saymamıza yol açmamalı. Örneğin Türk medyası Fatih Terim’e gösterdiği yoğun ilgiyi, nedense Hakan Şükür’den esirgiyor. Aston Villalı Alpay’ın son lig maçında kendi kalecisini tokatlaması, kısa haberlerin ötesine geçemiyor. Real Sociedad’da Toshack’la buluşan Tayfun’la kimsenin ilgilendigi yok. 
     Tugay Kerimoğlu da perde gerisinde bıraktıklarımızdan biri. Oysa Tugay, yaptıkları ve yapamadıklarıyla her zaman tartışılan, konuşulan bir yıldızdı. 
     Türkiye Tugay’ı çabuk unuttu. Ama Tugay, Glasgow Rangers’da Teknik Direktör Dick Advocaat’ın gözdesi olmaya devam ediyor. 
     Tugay Kerimoğlu hatırlayacaksınız, Avrupa Şampiyonası’ndaki Belçika maçının 35. dakikasında oyundan alınınca tozluklarını fırlatıp atmış, ertesi gün de Teknik Direktör Denizli tarafından kamptan kovulmuştu. 
     Tugay’ın davranışındaki haklılığı ya da haksızlığı tartışmanın yararı yok... 
     Karedenizlilere özgü duygusal bir tepki tepki örneği sergildi Tugay. Denizli’nin şefkatinden de pay alamadı. Valizini toplayıp havaalanına hareket ettikten sonra Metin Kazancıoğlu tarafından cep telefonundan arandığını, geri çağrıldığını söylüyor. O dakikadan sonra ben de olsam, dönmezdim 
     Köprülerin altından sular akıp gidiyor. Zaman, Belçika’da yaşanan olayların sivriliklerini birer birer törpülüyor. Mustafa Denizli ve Tugay Kerimoğlu, kariyerlerini Milli Takım’ın dışında sürdürüyor. Denizli Fenerbahçe’de Andersson’un yokluğuna çare ya da alternatif arayadursun, Tugay da Milli Takım’a dönüş için bir ışık, bir çağrı bekliyor. 
     Kanımca burada Teknik Direktör Şenol Güneş’e büyük görev düşüyor. Elbette kendisinden önce Milli Takım sorumluluğunu üstlenmiş meslektaşını çiğnemek istemez. Ne var ki Milli Takım sorumluluğu, sorunların çözümlenmesini gerektirir. Bir ülkenin en zengin futbolcu kadrosunu biraraya getirip bayrak formalarla takım oluşturması, karşılıklı anlayış, saygı ve dayanışma ile gerçekleştirilebilir. 
     Tugay Kerimoğlu yaşadığı olaylardan dolayı gereken dersi almış, bir anlamda cezasını çekmiştir. Fazlası zulümdür. Sanırım Denizli de futbolcusunu bağışlamış, kendi içindeki hesaplaşmada O’nu bağışlamıştır. 
     Şenol Güneş. ilk fırsatta TUgay’ı Milli Takım’a çağırmalıdır. Buna hem Türkiye’nin ihtiyacı var, hem de Tugay’ın. 
     Maçlarına gitmesek de, ekranda izlemesek de... 
     Tugay bizim futbolcumuzdur .. 
     


 SPOR 

































</TEXT>
</DOC>
