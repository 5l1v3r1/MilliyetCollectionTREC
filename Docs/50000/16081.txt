<DOC>
<DOCNO> 16081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/soneko05.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm sektörü kriz dinlemiyor...Üç ayda 1.3 milyon turist geldi 
</HEADLINE>
<TEXT>

     Turizm Bakanı Erkan Mumcu, Türkiye'de herkesin karamsarlık içinde olduğu bir döneme turizmin umut verdiğini belirterek, ''Türkiye'nin turizm geliri 2010 yılına kadar 60 milyar dolara ulaşabilir'' dedi. 
     Mumcu, Türkiye'yi üç ayda yaklaşık 1 milyon 300 bin turistin ziyaret ettiğini bildirdi. 
     Erkan Mumcu, turist sayısının 2001 yılının ilk üç ayında yüzde 15.45 oranında arttığına işaret ederek, dünyanın en önemli turizm fuarları olan ITB Berlin ve Moskova fuarlarında Türkiye'nin büyük ilgi gördüğünü ifade etti. 
     Turizm sektörüyle ilgili umut verici gelişmeler yaşandığını belirten Mumcu, Türkiye'de herkesin karamsarlık içinde olduğu bir döneme, turizmin umut verdiğini bildirdi. 
     Turizm sektörünün Türkiye'nin toplam döviz gelirinin yüzde 30'unu sağladığını ifade eden Mumcu, Turizm alanında bilinçli bir büyüme sağlanması durumunda, Türkiye'nin bu alandaki gelirlerinin 2010 yılına kadar 60 milyar dolara çıkabileceğini kaydetti. 
     Erkan Mumcu, turizme yapılan yatırımın katlarıyla geri döneceğine işaret ederek, iyi bir düzenleme, bürokrasinin azaltılması, yatırımcıya küçük kolaylıklar sağlanması, ürünün çeşitlendirilmesi ve kalitenin artırılmasıyla hedeflere ulaşılabileceğini söyledi. 
     Rusya ve Almanya'dan Türkiye'ye çok büyük bir ilgi olduğunu bildiren Mumcu, ''Almanya ve Rusya'da yayınlanan Turizm gazeteleri İspanya'nın ancak Türkiye'de yer kalmadığında satabileceğini yazıyor. Türk turizmi bu bölgelerde lider durumunda'' dedi. 
     Turizm Bakanlığı verilerine göre, Türkiye'yi bu yılın ilk üç ayında 1 milyon 297 bin 163 turist ziyaret etti. Yabancı ziyaretçi sayısı geçtiğimiz yıla oranla yüzde 15.45 oranında arttı. 
     Türkiye'yi ilk üç ayda en çok Alman turistler tercih etti. Bu yılın ilk üç ayında Türkiye'yi 307 bin 127 Alman turist ziyaret etti. Almanya'yı, 203 bin 912 BDT'li turist izlerken, üçüncü sırayı ise 73 bin turistle Bulgaristan aldı. Türkiye'yi Ocak-Mart döneminde 66 bin İranlı ziyaret ederken, aynı dönemde 45 bini aşkın Fransız ve Hollandalı turist de Türkiye'yi tercih etti. Bu ülkeleri, Amerika, İngiltere ve Yunanistan izledi. 



</TEXT>
</DOC>
