<DOC>
<DOCNO> 30732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sontur08.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli "Biz yükümlülüklerimizi yerine getirdik" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ''IMF ile ikinci kez yapılan anlaşma çerçevesinde, hükümet bütün yükümlülüklerini yerine getirmiştir. Önümüzdeki günlerde de bunun çok güzel sonuçlarını beraberce göreceğiz'' dedi. 
     Bahçeli çeşitli açılış törenlerine katılmak ve incelemelerde bulunmak için Devlet Bakanı Ramazan Mirzaoğlu, Sanayi ve Ticaret Bakanı Ahmet Kenan Tanrıkulu, Sağlık Bakanı Osman Durmuş, Tarım ve Köyişleri Bakanı Hüsnü Yusuf Gökalp ve MHP Genel Başkan Yardımcısı Ercüment Konukman ile Kırıkkale'ye geldi. 
     Bahçeli, gazetecilerin çeşitli konulara ilişkin sorularını da yanıtladı. Bir gazetecinin IMF ve Dünya Bankası toplantılarının Türk Telekom Yönetim Kurulu'na yapılan atamalarla ilgili olarak ertelendiğini belirtmesi ve konuya ilişkin değerlendirme istemesi üzerine şunları söyledi 
     ''57. Hükümet, 22 Aralık 1999'da IMF ile bir stand-by anlaşması yapmak suretiyle bir ekonomik program ortaya koymuştur. 2000 yılında önemli ölçüde başarıyla sonuçlanan bu program, Kasım 2000 ve Şubat 2001'de bir yol kazasına uğramıştır. Bunun arkasından yeni bir ekonomik program uygulamaya konulmuş, bu program da IMF tarafından desteklenen bir program olmuştur. IMF ile ikinci kez yapılmış olan anlaşma çerçevesinde, Türkiye Cumhuriyeti Hükümeti bütün yükümlülüklerini yerine getirmiştir. Önümüzdeki günlerde bunun çok güzel sonuçlarını beraberce göreceğiz.'' 
     Bahçeli, ''Telekom Yönetim Kurulu'nda değişikliğin söz konusu olup olmadığına'' ilişkin bir soruya da, ''Bütün yükümlülükler yerine gelmiştir. Ayrıntıya girip tartışmanın gereği yoktur. İnşallah önümüzdeki günler çok daha güzel olacaktır'' karşılığını verdi. Bir gazetecinin ''Niyet mektubunda Telekom Yönetim Kurulu'nun özel sektör deneyimli kişilerden atanması gerektiği ifadesi var. Şimdi buradan hükümet üzerine düşeni yapmamış anlamı çıkmıyor mu'' şeklindeki sorusunu yanıtlarken Bahçeli, ''Hayır böyle bir anlam çıkartmayın. 30 Haziran'dan bu güne bu tartışmalar Türkiye'de yapılıyor. Bu tartışmaların Türkiye'ye bir faydası yoktur. Bugün Telekom Yönetim Kurulu bürokrasiden gelen olduğu kadar, özel teşebbüsten gelen değerli şahsiyetlerle teşekkül etmiştir. Büyük hizmet de sunacağına inanmaktayız'' diye konuştu. 
     Bahçeli, bir başka gazetecinin, Telekom Yönetim Kurulu'yla ilgili tartışmaların arkasında ''Amerikan firmalarının Telekom'u ucuza kapatma planlarının yattığının iddia edildiğini'' ifade etmesi üzerine, ''Bu tür yorumlarla Türkiye'yi meşgul etmeyin'' dedi. 
     Başbakan Yardımcısı Bahçeli, ''Başbakan Ecevit'in IMF'nin isteklerinin diplomatik talebe dönüşeceği endişesi taşıdığı, bu endişeleri paylaşıp paylaşmadığı'' yönündeki sorusuna karşılık, ''Zannediyorum IMF yetkilileri de uygulanmakta olan programı ve Türkiye gerçeğini dikkate alacaklardır'' dedi. 
     Başbakan Yardımcısı Bahçeli, yeni oluşum hareketini ve MHP'den bu oluşuma katılmak için ayrılan Kayseri milletvekili Sadık Yakut'a ilişkin görüşlerinin ve bu hareketin başarılı olup olmayacağına konusunda değerlendirmesinin sorulması üzerine, ''Bizden de bir kardeşimiz o tarafa gitti. Bir denesin bakalım'' karşılığını verdi. 
     Bahçeli, Kemal Derviş'in yurt dışındayken yaptığı bir açıklamayı hatırlatıp ''Sayın Derviş'le görüşmeniz oldu mu'' diye soran gazeteciye, ''Sayın Derviş'in görüşmeler yaptığı bir sırada Türkiye'de tartışmaların hiçbir faydası yok. Önce Türkiye'yi düşünelim, ekonomik krizin aşılmasını düşünelim. Çok sıkıntı içine düşmüş insanlarımızın aydınlık geleceğini düşünelim. Tartışmalara basın olarak siz de son verin, biraz sabırlı olun ve sonucu bekleyin'' dedi. 
     

</TEXT>
</DOC>
