<DOC>
<DOCNO> 30049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/spor/spo03.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Haber 
</HEADLINE>
<TEXT>
Ayhan sabırsız 
G.Saray’ın çiçeği burnunda transferi ligin başlamasını iple çektiğini söyledi, "Yeni bir defter açtım. Ayhan’ın nasıl bir futbolcu olduğunu herkese göstereceğim" dedi 
     HALİL ÖZER 

     SARI - KIRMIZILI takımın Beşiktaş’tan transfer ettiği Ayhan, geleceğe artık umutla bakmak istiyor. Kampın ilk günlerinde sakatlığı nedeniyle tek başına çalışmak zorunda kalan yıldız futbolcu, eski kulübünü asla unutmayacağını ancak Galatasaray’da yepyeni bir sayfa açtığını söylüyor ve "Ayhan’ın nasıl bir futbolcu olduğunu bu yıl herkes görecek. Kendimi kanıtlayacağım" diyor. 
     BEŞİKTAŞ’TA bir türlü gelmeyen şampiyonluğun faturasının kendisine kesildiğini iddia eden Ayhan, "İnsanlar bir türlü sırtımdan düşmedi. Benim için hiç oynamadı yorumları yapıldı. Gidip baksınlar, sakatlığımın dışında kaç maçta görev almışım. Beşiktaş’ta tüm gözler üzerimdeydi. Bu da beni strese sokuyordu. Umarım Galatasaray’da da aynı durum olmaz" diye konuştu. 
     
     SEZONUN başlamasını iple çektiğini de kaydeden tecrübeli oyuncu sözlerini şöyle sürdürdü "Ben nasıl bir futbolcu olduğumu biliyorum. Galatasaray’da da birşey yapamaz diyenler yanılacaklar. Eleştirilere kulağımı tıkadım. Artık sadece futboluma bakacağım. Geçmişi geride bıraktım. Bana inanan bu büyük camiayı mahçup etmeyeceğim. Herkesin beni konuşacak." 
     
Cavcav’a öfke      GALATASARAYLI yöneticiler Ümit Karan için İlhan Cavcav’a son olarak 1 milyon dolar teklif ettiler. Cavcav da bunu kabul etti ancak ödemelerde Galatasaray Kulübü’nün çeklerini istemedi. Onun yerine Mehmet Cansun’un çeklerini istedi. Bu durum Sarı - Kırmızılı yöneticileri oldukça sinirlendirdi. Cavcav’a büyük tepki gösteren yöneticiler işi FIFA’ya götüreceklerini belirttiler. 
     
A.Ünal Erzen tavrını koydu      KONGREYE az bir süre kala gündeme toplu çekilme geldi. Sarı - Kırmızılı kulüpte bu şekilde Faruk Süren’in beyaz liste ile yeniden başkan olması planlanıyor. Adaylardan Ateş Ünal Erzen de "Eğer herkes çekilirse ben de çekilirim" dedi. Öte yandan Cem Uzan’ın, Erzen’e 20 milyon dolarlık açık çek verdiği iddia edildi. 
     
Recoba heyecanı      SARI - Kırmızılı takımda Uruguaylı oyuncunun transfer haberi hem futbolcuları, hem de teknik heyeti heyecanlandı. Yönetim çalışmalarını gizlice sürdürürken, transferin basına sızmasına bir hayli sinirlendi. Galatasaray, İnterli oyuncuyu alabilmek için FIFA’nın kararını beklemeye başladı. Bu arada Hagi’nin jübilesi devre arasına kaldı. 
     
Bülent Ünder ve Perez geliyor      BİR yıl aradan sonra tekrar Galatasaray’a dönen Bülent Ünder bugün kampa katılacak ve çalışmalara başlayacak. Yeni transfer Perez’in de bugün geleceği açıklandı. Anlaşma sağlanan Kolombiyalı Victoria’nın ise yarın veya perşembe günü İsviçre’de olması bekleniyor. 
     İSVİÇRE’de hazırlıklarını sürdüren Galatasaray dün sabah ormanda oldukça neşeli bir kros çalışması yaptı. Antrenmanın başında 80 yaşlarındaki bir İsviçreli’nin antrenman yapması futbolcuların ilgisini çekti. Bu arada Galatasaray 11 günlük kamptan 100 bin dolar kazanacak. 
     
Sergen işi tamam      GALATASARAY, Siirt Jetpa ile Sergen’in transferi konusunda anlaştı. Sarı - Kırmızılı yöneticiler daha önce bu oyuncuyu para vermeden kiralamak istemiş, Jetpaspor kabul etmemişti. Ancak dün onay çıktı ve Sergen bir yıllığına Galatasaraylı oldu. Anlaşmanın son detaylarının bugün görüşüleceği ve Sergen’in çarşamba günü kampa katılacağı belirtildi. 
     
Taffarel’e büyük jest      GALATASARAY’DAN ayrılan ve Amerika’da bir takım ile anlaşmaya çalışan Brezilyalı kaleciye bonservisini bedava verecek. Mukavelesinde Taffarel’den 500 bin dolar alma hakkı bulunan Sarı - Kırmızılı kulüp bu oyuncunun yaptığı hizmetler karşılığında böyle bir jestte bulunmayı kararlaştırdı. 
     



 SPOR 
























</TEXT>
</DOC>
