<DOC>
<DOCNO> 37929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/soneko11.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Çakan uyardı "Enerji kısıntısına gidebiliriz" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, ''Türkiye'de enerji sektörünü askıda bırakmamız mümkün değil'' dedi. 
     Bölgedeki incelemelerini tamamlayan Bakan Çakan, Zonguldak'ta basınla sohbet toplantısı düzenledi. Çakan, toplantıda yaptığı konuşmada, bakanlık görevine başladığı günden itibaren karar verilmesini bekleyen konularının başında 29 yap-işlet-devret, 8 adet termik santralın işletme haklarının devredilmesi ve dağıtım işletme haklarıyla ilgili projelerin olduğunu söyledi. 
     Enerji sektörünü askıda bırakmanın mümkün olmadığını vurgulayan Çakan, şunları söyledi ''Eğer biz bu problemi yarın termik santralın işletme hakkı devrini, 29 yap-işlet-devret projesini ve dağıtım işletme hakları projesini askıda bırakırsak, özelleştirilecek mi özelleştirilmeyecek mi bu işlerin neticesi ne olacak düşüncesiyle yapmamız gereken yatırımları yapamamanın ileride çok büyük sıkıntısı olacaktır. 
     İşletme hakkı devredilecek Yatağan, Yeniköy, Kemerköy, Tunçbilek, Kangal, Aliağa, Seyitömer, Afşin, Elbistan ve Çatalağzı termik santralların işletme hakkı ile ilgili devredelim mi devretmeyelim mi, ama kesin bir yargıya varmak lazım. Bu santralların rehabilitasyonu eğer devredemezsek biz yapalım. Aksi takdirde 27 bin megavat bizim kurulu gücümüz var ve 2000 yılında 127-128 kilovatsaat enerji tüketimi söz konusu. Şu anda geçen yıl hidroelektrik santrallardan aldığımız 31,5 milyar kilovatsaate karşılık 19,5 milyar kilovatsaat enerji üretebileceğimizi zannediyorum. 
     Hidroelektrik santrallarden 12 milyar kilovatsaat eksi üretim yapacağımıza, ülkemiz bu yıl eksi 2 olmasına rağmen yedek gücümüz olmayıp ve termik santrallarının bakımının yapamadığımız takdirde Türkiye'de kısa sürede enerji kısıtlamasına gidebiliriz. Şu anda enerji kısıtlaması söz konusu değil. Termik santrallarını tam kapasiteye yakın biçimde çalıştırma mücadelesini geldiğim günden itibaren veriyorum.'' 
     
     Enerji kısıtlaması 
     '3-5 saat enerji kısıtlamasına gidelim dediğimiz zaman, ülkemizde ekonomiyi çökertiriz. Mutlaka Türkiye'de yedek gücü elde tutmak mecburiyetindeyiz'' diyen Çakan, enerjinin, Türkiye'nin en temel taşı olduğunu vurgulayarak, şöyle devam etti 
     'Kıymetini bilmediğimiz ama yokluğunda çok sıkıntılar çektiğimiz enerji konusunu bakanlığım olarak ülkemizin geleceği ile ilgili tedbirleri alarak çalışmalarımızı sürdürmek zorundayız. Bakan Derviş ve Maliye Bakanı ile pazartesi günü bir araya geldiğimiz zaman görüşeceğimiz konuların başlangıcında Yatağan, Yeniköy-Kemerköy, Tunçbilek, Kangal, Aliağa, Seyitömer, Akşin, Elbistan ve Çatalağzı santrallarının işletme hakkının devri konusunu görüşeceğiz.'' 
     
     Dağıtım şebekelerinin işletme hakkı devri 
     Bakan Çakan, dağıtım şebekelerinin işletme hakkı devri konusunda da şunları söyledi 
     ''Bunun içinde 5 bölge var masaya yatırılacak. Samsun, Ordu, Sinop, Elazığ, Malatya Tunceli, Bingöl, Kahramanmaraş, Adıyaman, Şanlıurfa, Zonguldak, Çankırı, Bartın ve Karabük. Özel hukuka göre uygulama sözleşmeleri imzalanan dağıtım bölgeleri işletme hakkı devirleri var. Bunu da masaya yatırma ve bu konuyu da çözebilme mücadelesi vereceğiz. Bunlar da Aydın, Denizli, Muğla, Kocaeli, Gebze, Sakarya, Bolu, Kırşehir, Nevşehir, Niğde, Aksaray, Yozgat, Sivas, Tokat, Ankara ve Kırıkkale. 
     İşletme hakkı devri, dağıtım işletme hakkı devri, yap-işlet-devret projelerini masaya yatıracağız. 1379 megavatlık 29 yap-işlet-devret projesi var. Bu da yaklaşık 6-7 milyar kilovatsaate tekamül ediyor. Bu güç önemli. Fakat ülkemizin ihtiyacını gelecekte karşılayacak güç değil. 
     Bu nedenle yap-işlet-devret modelini biraz daha genişletebilme ve enerji piyasası kurulu oluştukdan sonra tabii ki kurulun vereceği karar doğrultusunda bu projelerin daha fazla gerek gelişmesi ve kısa sürede ele alınmasına kurul değinecektir. 27 bin megavat kurulu gücümüzde 1300 megavat çok önemli olmamakla birlikte tabii ki bunun yaklaşık 27'de biri.'' 
     
     Termik santralların işletme hakkının devri 
     Çakan, termik santrallarının işletme hakkının devredildiği zaman 1 milyar 75 milyon dolar Hazine'ye para yatacağını belirterek, ''Devretmediğimiz takdirde bu santrallarının rehabilitasyonu ile ilgili 1.2 milyar dolar yatırım yapılmak mecburiyeti var. Aksi takdirde ekonomik ömrünü tamamen doldurmuş santrallarımıza yeni yatırım yapmazsak şu anda aldığımız üretimi almamız mümkün değil'' dedi. 
     Ayrıca dağıtım işletme haklarıyla ilgili devir işlemleri gerçekleştiğinde ilk etapda 400 milyon dolar, iki yıl içinde de yarısı peşin olmak üzere yine kademeli olarak 400- 450 milyon civarında olmak üzere toplam 800 milyon dolar yine Hazine'nin ücret almasının söz konusu olduğunu anlatan Çakan, kayıp kaçak oranları ile ilgili de şu bilgileri verdi 
     ''Kayıp-kaçak oranları Bilecik'te yüzde 6 ve Diyarbakır'da yüzde 67. Bir puan kayıp-kaçak düşürüldüğünde 500 trilyonluk bir karlılık olacak ve 5 puan düşürüldüğünde de 2,5 katrilyonluk bir tasarruf söz konusu. Bu kayıp-kaçak oranını düşürmek konusunda hassasiyetle davranıyoruz. Çünkü arkadaşlarım imzalarıyla taahhüt verdiler. Bunun gerçekleşmesi durumunda enerji üretiminde ve tüketiminde parasal olarak girdi sağlanacağını düşünüyorum. Yarın ki görüşmelerimiz arasında TEAŞ, TEDAŞ VE BOTAŞ'ın birbirlerine olan borçları ile sermaye artırımlarını da gündeme getireceğiz.'' 







</TEXT>
</DOC>
