<DOC>
<DOCNO> 39381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/soneko04.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü ekonomist Friedman'dan Euro rejimine eleştiri... 
</HEADLINE>
<TEXT>

     Kapitalizmin en önemli teorisyenlerinden Nobel ödüllü ekonomist Milton Friedman, Avrupa Birliği'nin gelecek yıl ortak para birimi Euro'ya geçmesiyle birlikte AB ülkelerinde kaosa varan büyük bir karışıklık yaşanacağını söyledi. 
     Amerikalı ekonomist Friedman, İtalyan Corriere della Sera gazetesine verdiği ve Amerikan basınında da yer alan demecinde, AB ülkelerinde birbirinden farklı ekonomik amaçlar bulunmasından dolayı Euro rejiminin ülkeler arasında sürtüşmelere yol açacağını savundu. 
     Ortak para birimi Euro'ya geçişi ''büyük bir hata'' şeklinde değerlendiren Friedman, amaçlananın tersine, Euro'nun, AB ülkeleri arasında siyasi ve ekonomik birlik sağlamaktan çok farklılıkları vurgulayacağını belirtti. 
     Milton Friedman, ''AB'de para birimi tek, ülkelerdeki koşullar ve amaçlar farklı olunca iş karışacak. Örneğin İrlanda'nın sıkı para politikası uygulamaya ihtiyacı var, İtalya'nın ise politikasını gevşetmesi gerekiyor. Aynı şekilde, ekonomisini canlandırmak için Almanya'nın para politikasını gevşetmek istemesi halinde, bu durum, Fransa ve İspanya ile gerginliğe yol açacak'' dedi. 
     1976 yılı Nobel ödülünün sahibi Friedman, ''İtalya Başbakanı Silvio Berlusconi, örneğin vergileri indirerek harcamaları kısmak istiyor. Ancak tek para birimi düzeninde kararları bütün AB'yi ilgilendireceği için elindeki seçenekler kısıtlı ve başkalarının onayını gerektiriyor'' diye konuştu. 
     Milton Friedman, ''Ancak artık kararlar alındı, geriye dönüş yok ve AB'yi çok zor bir süreç bekliyor'' dedi. 
     Friedman, ABD'deki ekonomik durumu da, Amerikalı yetkililerin kullanmaktan kaçındığı ''durgunluk'' sözcüğüyle açıkladı. Milton Friedman, ''Durumun adını doğru koyalım. Bu durgunluk. Ancak bana göre, ABD ekonomisi gelecek yıldan itibaren durgunluktan çıkacak'' dedi. 
     Ekonomik anlamda muhafazakar kapitalizmin önde gelen savunucularından Friedman, 1980'li yıllarda İngiltere'de dönemin Başbakanı Margaret Thatcher'ın politikalarının en büyük ilham kaynağı olmuştu. 






</TEXT>
</DOC>
