<DOC>
<DOCNO> 20020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sonspo19.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Özberk "Yönetimin benimle çalışmayacağı kanaatindeyim" 
</HEADLINE>
<TEXT>

     Denizlispor'u deplasmanda yenerek zirve mücadelesinden vazgeçmeyen Gaziantepspor'da, galibiyet sevinci ve şampiyonluk heyecanı bir arada yaşanıyor. 
     Teknik Direktör Sakıp Özberk, düzenlediği basın toplantısında, Denizlispor maçını 3 puanla geçmenin kendileri açısından büyük önem taşıdığını söyledi. 
     
     'Gaziantep'e destek yok' 
     Özberk, Gaziantepspor'un önemli bir hedefe doğru emin adımlarla gitmesine karşın, gerekli desteği bulamamanın sıkıntısını yaşadığını ifade ederek, taraftara sitemini şu şekilde dile getirdi 
     ''Gaziantepspor, tarihi bir başarıya imza atmak için yoğun bir çaba gösteriyor. Taraftar bunun bilincinde. Ancak, deplasman galibi bir takım kente döndüğünde hoşgeldiniz diyen yok. Gaziantepliler, o gün, Galatasaray'ı yenen Fenerbahçe için kutlamalar yapıp, kent sokaklarında konvoylar oluşturuyorlar. 
     Bunu anlamak mümkün değil. Herkes takımına sahip çıkmalı. Sahamızda oynayacağımız Trabzonspor ve Galatasaray maçlarından galibiyetle ayrılmak için taraftarlarımızdan destek bekliyoruz. Futbolda, taraftar desteğinin ne kadar olduğu Fenerbahçe maçlarında görüldü.'' 
     
     'Ay sonunda mukavelem bitiyor' 
     Özberk, gazetecilerin yönelttiği ''Gaziantepspor geçen sezon sizin yönetiminizde UEFA'ya katıldı, ancak siz takımın başında değildiniz, bu sezon aynı durum sözkonusu olabilir mi '' sorusuna, şu yanıtı verdi 
     ''Profesyonel bir teknik adamım. Gaziantepspor ile Mayıs ayı sonunda mukavelem sona eriyor. Hiçbir zaman Gaziantepspor'dan ayrılmayı düşünmem. Hele bir de başarılı olmamız durumunda Türk futbolunu Avrupa'da temsil eden bir takımın başında olmak isterim. Ancak, şu ana kadar bu konuda yönetim kurulundan hiç bir kimseyle görüşmedim. Benimle çalışmayacakları kanaatindeyim. 
     Bu durumu sorun etmiyorum. Benim için önemli olan Gaziantepspor'un başarısı, şu anda bu konuları değil Trabzonspor, Galatasaray ve Erzurumspor maçlarını konuşmak isterim. Gaziantepspor'da görev yaptığım süreler içerisinde 2 defa Intertoto, bir defa da UEFA Kupası'na katılma başarısını gösterdim. Bu sezon da bir ilke imza atıp, Şampiyonlar Ligi'ne katılabilmek için mücadele veriyoruz. 







</TEXT>
</DOC>
