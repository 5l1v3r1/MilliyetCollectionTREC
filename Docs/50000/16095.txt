<DOC>
<DOCNO> 16095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/soneko20.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Demir Sabancı Türkiye'nin de vergi rekortmeni oldu 
</HEADLINE>
<TEXT>

     Sabancı Holding Yönetim Kurulu Üyesi Demir Sabancı, İstanbul'dan sonra Türkiye'nin de gelir vergisi rekortmeni oldu. 
     İzmir'in isimleri gizli tutulan vergi rekortmenlerinin de Duthil kardeşler olduğu belirlendi. 
     Başta Ankara, İstanbul ve İzmir olmak üzere Türkiye'nin önde gelen illerinin vergi rekortmenlerinin belirlenmesinin ardından vergide Türkiye'nin şeref kürsüsü de ortaya çıktı. Rekortmen listesinin ilk sırasında, tahakkuk eden 2 trilyon 677 milyar 676 milyon liralık vergi ile Demir Sabancı yer aldı. Sabancı'yı Koç ailesinin 4 ferdi izledi. Daime Sevgi Gönül 2 trilyon 325 milyar, Semahat Sevim Arsel 2 trilyon 320 milyar, Rahmi Koç da 1 trilyon 997 milyar liralık gelir vergisi ile ilk 5'in diğer rekortmenleri şeklinde sıralandı. 
     İzmir Defterdarlığı'nın adlarını açıklamadığı ilk 2 vergi rekortmeninin de Duthil kardeşler olduğu öğrenildi. Edinilen bilgiye göre Hendrik Duthil, 1 trilyon 250 milyar 390 milyon liralık vergi ile İzmir birincisi, Türkiye 9'uncusu, Karen Duthil de 655 milyar 579 milyon liralık vergi ile İzmir ikincisi, Türkiye 29'uncusu oldu. Bu arada Türkiye sıralamasında ilk 10'a İstanbul'dan 8 kişi girerken, Ankara ve İzmir 1'er kişi ile temsil edildi. İlk 10'da Sabancı ile Koç ailesinden 4'er isim yer aldı. Beyazıt Öztürk ve Hülya Avşar, İstanbul'dan sonra Türkiye'nin vergi rekortmenleri arasına da girdi. 
     Öte yandan rekortmenleri şu ana kadar kesinleşen illerde, sadece işadamlarının değil, değişik mesleklere mensup kişilerin ilk sıraları işgal ettiği görüldü. Trabzon'da tanınmış işadamlarından Saffet Ulusoy 298 milyar 667 milyon, Gaziantep'te de Abdülkadir Konukoğlu 79 milyar 246 milyon lira ile vergi rekortmeni olurken, diğer pekçok ilde ilk sıralara müteahhitten eczacıya, noterden rantiyeye kadar değişik isimler oturdu. 



</TEXT>
</DOC>
