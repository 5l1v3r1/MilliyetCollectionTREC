<DOC>
<DOCNO> 33350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/sonspo01.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray İstanbul'a döndü 
</HEADLINE>
<TEXT>

     Almanya'da sürdürdüğü yeni sezon hazırlıklarının 2. etap kampını tamamlayan Galatasaray, bu akşam İstanbul'a döndü. 
     Atatürk Havalimanı'nda basın mensuplarının sorularını yanıtlayan sarı-kırmızılı futbolcular, Şampiyonlar Ligi ön eleme maçları ve Türkiye Ligi öncesinde iyi bir hazırlık dönemi geçirdiklerini söylediler. 
     Futbolculardan Arif, 25 Temmuz Çarşamba günü Arnavutluk'un Vllaznia takımıyla yapacakları Şampiyonlar Ligi ön eleme maçına büyük önem verdiklerini belirterek, seyircilerin de desteğiyle, bu maçta iyi bir sonuç elde etmeye çalışacaklarını ifade etti. 3. turdaki rakibin kim olacağının kendileri için önem taşımadığı da vurgulayan Arif, ''Bizim amacımız Şampiyonlar Ligi'ne kalmak. Bu nedenle de rakibimiz kim olursa olsun, turu geçmek istiyoruz'' dedi. 
     Hazırlık maçlarının gözde futbolcusu genç kaleci Kerem de, Mondragon'a yapılan olumsuz eleştirilerin kendisini ilgilendirmediğini kaydederek, ''Hocamız kimi oynatırsa, elinden geleni yapacaktır. Mondragon'a yapılan eleştiriler beni pek fazla ilgilendirmez. Önemli olan Galatasaray'ın başarısıdır'' diye konuştu. Ergün ise, rakipleri büyük veya küçük diye ayırt etmenin çok yanlış olduğunu ve özellikle Şampiyonlar Ligi ön elemelerinde hiçbir rakibi küçümsememek gerektiğini vurguladı. Bu arada, sakatlığı bulunan Berkant Almanya'da kalırken, bu futbolcunun 23 Temmuz Pazartesi günü İstanbul'a geleceği bildirildi. 
     Teknik Direktör Mircea Lucescu, yoğun bir tempoda geçen Almanya kampı sonrasında futbolcularına 1 günlük izin verdi. Yarını dinlenerek geçirecek olan sarı-kırmızılı ekip, Şampiyonlar Ligi ön eleme turu maçı hazırlıklarına 23 Temmuz Pazartesi gününden itibaren kendi tesislerinde başlayacak. 







</TEXT>
</DOC>
