<DOC>
<DOCNO> 14651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/ekonomi/eko02.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
200 bin işçi zorunlu emekli edilirse sokağa dökülürüz 
</HEADLINE>
<TEXT>

     ATİLLA ÖZSEVER 

     Ekonomiden sorumlu Devlet Bakanı Kemal Derviş’le sendikacılar arasındaki görüşmede re’sen emeklilik konusu da gündeme geldi. Hem Derviş’in hazırladığı "Acil Önlemler Paketi"nde hem de Ekonomik ve Sosyal Konsey’e ESK sunulan raporda kamuda emekliliği dolmuş işçilerin re’sen zorunlu olarak emekliliğe sevk edilmesi öngörülüyor. Türk - İş Başkanı Bayram Meral, bu girişime çok sert tepki gösterdi. 
     KİT’ler ve kamu kuruluşlarında çalışan 450 bin dolayındaki işçinin kıdem ortalaması, 18.5 yıl. Türk - İş’in tesbitlerine göre erkeklerde 25, kadınlarda da 20 yılını doldurmuş ve 5 bin gün prim ödeyen işçi sayısı, bu toplamın en az üçte biri ile yarısını oluşturuyor. Bu durumda emekliliğini hak eden işçi sayısı 150 bin ile 225 bin kişi arasında değişiyor. Örneğin Tekel’de çalışan 37 bin işçinin 12 bini emeklilik süresini doldurmuş durumda. 
     Türk - İş Başkanı Bayram Meral, "1999’da depremi bahane edip emeklilik yaşını 58 - 60’a çıkarttılar. Şimdi de 42 yaşını doldurmuş işçiyi re’sen emekli etmek istiyorlar. Hem bir yandan mezarda emeklilik hem bir yandan erken zorunlu emeklilik. Asıl amaçları kamuyu ve sendikaları bitirmek. Sayın Derviş’e de ifade ettim böyle bir durum karşısında her türlü demokratik eyleme başvururuz, bu işin şakası yok. Sermayenin üstüne gitmeyeceksin, işçiyi açlığa mahkum edeceksin, zorla emekli yapacaksın, yok öyle şey..." diye konuştu. 
     
     DPT’nin niyeti 
     Bayram Meral, toplantıda Derviş’in yanında DPT Müsteşarı Akın İzmirlioğlu’nun da bulunduğunu belirterek, "Kendisine ESK’ya sunulan raporda da re’sen emekliliğin olduğunu söyledim. İzmirlioğlu, Tepkinizi ölçmek istedik’ diye yanıtladı. Ben de sokağa döküleceğimizi söyledim" dedi. 
     Meral, Derviş’in esas itibariyle özelleştirme ve kamuyu tasfiyeyi amaçlayan IMF programını uygulamak istediğini belirtti. Toplantıya katılan DİSK Genel Sekreteri Murat Tokmak da, Derviş’e "İşçilerin ekmek yoksa barış da yok, iş yoksa barış da yok" sloganını hatırlattığını söyledi. Hak - İş Genel Sekreteri Recai Başkan da, geriye dönük bir hasar tesbitinin yapılması gerektiğini, iş güvencesi yasasının bir an önce çıkarılmasını istediğini ifade etti. 
     
     


 EKONOMİ 






















</TEXT>
</DOC>
