<DOC>
<DOCNO> 47912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sonspo13.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'ye bir elektrik şoku daha... 
</HEADLINE>
<TEXT>

     Fenerbahçe Kulübü Yüksek Divan Kurulu Toplantısı, elektrik kesintisi nedeniyle 15 gün sonraya ertelendi. 
     Fenerbahçe Burnu'ndaki Faruk Ilgaz Sosyal Tesisleri'nde gerçekleştirilmesi planlanan toplantı öncesi kulüp başkanı Aziz Yıldırım ve yönetim kurulu üyeleri tam kadro hazır bulundu. 
     Yüksek divan kurulu başkanı Yüksel Günay, toplantının başlangıcında ilk olarak yönetime söz vererek, genel sekreter Vedat Olcay'ı kürsüye davet etti. 
     Vedat Olcay'ın, konuşmasına başladığı sırada birden elektrikler kesildi. Kısa bir süre yaşanan karışıklığın ardından başkan Günay, trafonun patlamış olduğunu öğrendiklerini ve bu nedenle toplantıyı 15 gün sonra, 3 Kasım Cumartesi günü saat 10.30'a ertelediklerini açıkladı. 
     Bu karara bazı divan üyeleri itarez ederken, araya giren kulüp başkanı Yıldırdım, bu üyeleri ikna etti. 
     Daha sonra yöneticiler ve üyeler tesislerden ayrıldılar. 
     Fenerbahçe'nin bu sezon Avrupa Şampiyonlar Ligi'nde FC Barcelona ile FB Şükrü Saraçoğlu Stadı'nda yaptığı maçın 70. dakikasında da stat elektriklerinin kesilmesi nedeniyle karşılaşmaya bir süre ara verilmek zorunda kalınmıştı. 
     






</TEXT>
</DOC>
