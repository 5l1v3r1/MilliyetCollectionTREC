<DOC>
<DOCNO> 24409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/siyaset/siy04.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşir’e sıkı takip 
</HEADLINE>
<TEXT>

Sezer’in, MHP kadrolaşması yaptığı iddiaları için soruşturma açtırdığı Türk Telekom Genel Müdür Yardımcısı Muharrem Beşir hakkında son iki ayda, iki dava açıldığı ortaya çıktı 
     GÖKÇER TAHİNCİOĞLU Ankara 

     Cumhurbaşkanı Ahmet Necdet Sezer’in, para karşılığı işe adam aldırdığı ve MHP kadrolaşması gerçekleştirdiği iddialarının araştırılması için "Soruşturun" talimatı verdiği Türk Telekom Genel Müdür Yardımcısı Muharrem Beşir hakkında, son iki ayda Ankara Cumhuriyet Başsavcılığı’nca iki ayrı dava açıldı. 
     Beşir hakkında açılan ilk davaya göre, Türk Telekom Genem Müdürü İbrahim Hakkı Alptürk ve Beşir, Eğitim, Sağlık ve Sosyal İşler Daire Başkan Yardımcısı olarak görev yapan Narin Rana Akbaykal’ı görevden alarak, "pasif görev" olarak nitelendirilen APK Daire Başkanlığı’na atadı. Akbaykal, bunun siyasi bir atama olduğu gerekçesiyle yargıya başvurdu. Ancak İdare Mahkemesi’nin yürütmeyi durdurma kararına rağmen görevine geri dönemedi. 
     Akbaykal’ın şikayetçi olması üzerine Başsavcılık, Beşir’in "görevde yetkiyi kötüye kullanarak keyfi işlem yaptığına" karar verdi ve dava açtı. 
     
Makam aracı davası      Beşir hakkında açılan ikinci davaysa, makam aracının özel işlerde kullanılmasını içeriyor. İddianameye göre, Özel Kalem Müdürü Yılmaz Yazıcı, Beşir’e tahsis edilen 06 VEN 79 plakalı makam aracını tüm özel işlerinde kullandı. Beşir ise, bunların gerekli olduğunu savunarak izin verdi. 
     Savcılığa da aynı savunmayı yapan Beşir’in bu açıklaması yeterli görülmedi ve hakkında dava açıldı. Beşir hakkında devam eden soruşturmanınsa, Eskişehir Cumhuriyet Başsavcılığı’nca yapılan suç duyurusu üzerine başlatıldığı ve Beşir’in "kadroculukla" suçlandığı öğrenildi. 
     Başsavcılık kaynakları, Beşir hakkındaki soruşturmayı yürüten müfettişlerin, kendilerinden bilgi istemesi durumunda, bu iddianamelerle birlikte, geçmiş yıllara ait bilgi ve belgeleri de iletebileceklerini kaydetti. 
     



 SİYASET 


















</TEXT>
</DOC>
