<DOC>
<DOCNO> 26693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sontur16.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefonuna gelen milyarlık fatura için Validen yardım istedi 
</HEADLINE>
<TEXT>

     Kayseri'de, evde kullandığı telefonuna 3.3 milyar liralık fatura gelen kadın, valilikten yardım istedi. 
     Argınnık Cengiztopel Mahallesi'nde oturan 3 çocuk annesi Müfide Ceyhan'a 3 milyar 300 milyon liralık telefon faturası geldi. Bunun üzerine Türk Telekom Başmüdürlüğü'nden ayrıntılı fatura alan Ceyhan, 900'lü hatların arandığını, faturanın bu yüzden kabarık olduğunu görünce, faturaya itiraz ederek, Vali Yardımcısı Zübeyir Kemelek'ten yardım istedi. 
     Vali Yardımcısı Kemelek'e halk gününde, en büyüğü 10 yaşında 3 çocuğu olduğunu söyleyen Müfide Ceyhan, 900'lü hatların dışarıdan müdahaleyle arandığını öne sürdü. Ceyhan, ''Kocam mobilya fabrikasında işçi. Ayda 150 milyon lira alıyor, her ay 100 mark evin kirasına gidiyor. Ben bu faturayı nasıl öderim '' diye dert yandı. 
     Vali Yardımcısı Kemelek de, yapacağı birşey olmadığını söyleyip, Müfide Ceyhan'dan sorununu hukuki yollardan çözmesini istedi. 
     Kayseri'de, daha önce de, hamallık yapan Halil Birdal'a 5 milyar 160 milyon, çiftçilik yaparak geçinen Muzaffer Kanda'ya da 2 milyar 700 milyon lira telefon faturası gelmiş, Birdal ve Kanda da bu durumu Halk Günü'nde Vali'ye şikayet etmişlerdi. 







</TEXT>
</DOC>
