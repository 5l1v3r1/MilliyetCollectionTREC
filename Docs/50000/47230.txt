<DOC>
<DOCNO> 47230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sontur21.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi Pearson'dan Türkçe teşekkür.... 
</HEADLINE>
<TEXT>

     ABD'nin Ankara Büyükelçisi Robert Pearson, ABD'deki terörist saldırı sonrasındaki gelişmeler konusunda TBMM Dışişleri Komisyonu'na bilgi verdi. 
     Robert Pearson, toplantının başlangıcında yaptığı kısa açıklamada, Türk halkına verdiği destek için teşekkür etti. Pearson, Türkçe olarak, ''Türk halkına verdiği destek için çok teşekkür ediyoruz. Bizi çok duygulandırdınız. Birlikte kazanacağız'' dedi. 
     Daha sonra sözlerini İngilizce olarak sürdüren Pearson, Türk halkının ülkesine verdiği destekten duyduğu memnuniyeti dile getirerek, ''Türk hükümetiyle büyük bir birliktelik ve yakınlık içinde çalışıyoruz. Teşekkürlerimizi ve minnetimizi iletmek ve varsa sorularınızı yanıtlamak için geldim'' diye konuştu. 
     TBMM Dışişleri Komisyonu Başkanı Kamran İnan da Büyükelçi Pearson'ın ziyaretinin dünyadaki son gelişmeler ışığında önem kazandığını ifade ederek, ''Uzun yıllar terörizmle mücadele etmiş bir ülke olarak acı ve duygularınızı paylaşıyoruz'' dedi. 
     Türk hükümeti ve parlamentosunun terörizmle mücadele konusunda ABD'nin yanında olduğunu daha önce açıkladığını hatırlatan İnan, NATO Kuruluş Anlaşması'nın 5'inci maddesi çerçevesinde Türkiye'nin üzerine düşeni yapmaya hazır olduğunu bildirdi. 
     






</TEXT>
</DOC>
