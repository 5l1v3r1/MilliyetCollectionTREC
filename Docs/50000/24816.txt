<DOC>
<DOCNO> 24816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/soneko02.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerli turist azalıyor,yabancı turist artıyor 
</HEADLINE>
<TEXT>

     Antalya'ya bu yıl tatile gelen yerli turist sayısında yüzde 25 dolayında azalma, yabancı turist sayısında ise ortalama yüzde 40'lık bir artış bekleniyor. 
     Akdeniz Turistik Otelciler Birliği AKTOB Başkan Yardımcısı Osman Ayık,ekonomik kriz nedeniyle bu yıl Antalya'da tatil yapacak yerli turist sayısının, yüzde 25 azalmayla 750 bin olarak gerçekleşeceğini tahmin ettiklerini söyledi. 
     Ayık, buna karşılık yabancı turist sayısında önemli artışlar gerçekleştiğine işaret ederek, ''Geçen yıl Antalya'ya 3,5 milyon yabancı turist gelmişti. Bu yıl ise Antalya'da tatilini geçirecek yabancı turist sayısı 5 milyona ulaşacaktır. Yerli turistin açığını, yabancı turist kapatıyor '' dedi. 
     Ayık, Antalya'da belgeli ve belgesiz 350 bin civarında yatak bulunduğunu ve turistlerin ortalama 11 gün kaldıklarını kaydederek, Kasım'a dek tüm odaların dolması halinde, Antalya'nın ancak 6,5 milyon turist ağırlayabileceğini kaydetti. 
     Antalya'daki otellerin 12 ay boyunca açık kalması halinde 10 milyona yakın turist konuk edilebileceğini ifade eden Ayık, ''Ancak bu yıl 5 milyon civarında turist bekliyoruz. Asıl hedef, 2005 yılıdır. 2005'te Antalya'ya 10 milyon, Türkiye genelinde ise 20 milyon turist getirilmesi hedefleniyor'' diye konuştu. 
     ''10 milyon turist'' hedefinin hayalcilik olmadığını da anlatan Ayık, şöyle devam etti 
     ''Antalya'da 5 yıl içinde nitelikli yatak sayısı 300 bine ulaşacaktır. Şu anda 200 bin nitelikli yatağa sahibiz. Belek bölgesinde 30 bin olan yatak kapasitesi 50 bine, Kemer bölgesinde 70 binden 80 bine, Side'de 60 binden 80 bine çıkacak. Ayrıca Aksu-Lara bölgesine kurulacak tesislerde, 20 bin yeni yatak, turizme kazandırılacak. Antalya merkezde 30 bin, Alanya bölgesinde ise 100 bin yatak kapasitesi bulunmaktadır. Böylece Kalkan-Gazipaşa arasındaki nitelikli yatak kapasitesi, 5 yıl içinde 300 bini aşacaktır. Bu kadar nitelikli yatak kapasitesiyle, 2005 yılında 10 milyon turisti rahat ağırlarız.'' 







</TEXT>
</DOC>
