<DOC>
<DOCNO> 48098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/ekonomi/eko09.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada sinyaller olumlu 
</HEADLINE>
<TEXT>

Portföy YAŞAR ERDİNÇ 
     Biliyorsunuz bu köşede yeni haftaya başlarken finansal piyasalarda olası gelişmelere ilişkin tahminler veriyoruz. Geçen hafta borsa en düşük 8.247 seviyesini gördü ve biz 8.400 - 8.600 arasında bir kapanış beklerken, biraz yukarı sapmayla 8.823 seviyesinden kapandı. Bu hafta sizlere sadece bir haftalık değerlendirme yerine biraz daha orta vadeli bir projeksiyon çizmek istiyorum. 
     Bazı noktaları önemle vurgulayalım. Borsada fiyatlar belirlenirken, o an varolan bütün bilgi kullanılır. Fiyatlar her yeni gelen bilgiye küçük ya da büyük çapta cevap verir. Bazı zamanlar vardır ki, olumsuz olarak algılayacağımız ve borsayı düşüreceğini düşündüğümüz bir haber beklenen o etkiyi yapmaz ve borsa düşmez ya da yukarı gitmeye devam eder. Ya da bazı zamanlar vardır ki, borsa olumlu haberlere rağmen düşer. Bunlar borsanın gelecekteki yönü için o kadar önemli sinyallerdir ki, temel analiz ve teknik analiz ile birleştirildiğinde tahminleri çok daha net yapmak mümkün olabilmektedir. 
     
Olumsuz gelişmelere rağmen...      Geçen haftaya baktığımızda normal şartların devam etmesi durumunda borsanın 8.400 - 8.600 aralığında dinlenmesini ve daha sonra çıkışına devam etmesini bekliyorduk. Geçen hafta en önemli olaylardan biri bakan Tanrıkulu’nun iç borçların yeniden yapılandırılmasına ilişkin sözleri idi. İlk anda bir miktar satış getirse de trendi değiştirmedi. Tekrar dikkatinizi çekmek istiyorum, trendi değiştirmedi. Yani devletin bakanı, konsolidasyon anlamına gelecek şeylerden bahsediyor ve yukarı trend bozulmuyor. Merkez Bankası’nın biraz müdahalesiyle dolardaki çıkış duruyor. Bunun analitik açıdan en önemli anlamı ise "Fiyatlar, konsolidasyon beklentisini içeriyor". Bundan başka, Arjantin neredeyse ölecek hasta gibi bekliyor, terörle savaş bütün hızıyla devam ediyor, IMF 3 milyar dolarlık yardımı hala serbest bırakmadı ve Ankara’dan birşeyler daha istiyor ve bu arada piyasa da gelecek yıl için 10 milyar dolarlık ek yardım beklentisi içinde. Yani hava aslında çok bulanık ama borsa artış trendinde. Yani kötü gelişmeler borsayı düşüremiyor. En önemli olan husus ise hangi yatırımcı ile konuşsak, borsanın her an aşağı döneceği korkusu var. Merak etmeyin bu korku olduğu sürece borsada trend aşağı dönmez. Ne zaman sizler "Almadık almadık ve hep yukarı gitti, bari trene buradan bineyim" dediğinizde borsanın aşağı dönüşü yaklaşmış olacaktır. Bu anlattıklarım psikoloji ile fiyatların etkileşimi ve buradan çıkarılacak derstir. 
     
Tarihi işlem hacmi      Diğer taraftan geçen hafta borsa haftalık bazda tarihinin en yüksek ikinci işlem hacmini gerçekleştirdi. Yani maliyetler artık 8.400’den aşağı değil. Bunun anlamı ise 8.400 - 8.450’nin altında kapanış olmadığı sürece sorun yok. Bu hafta 8.400’ün altına bir kapanış olasılığı zayıf. Günlük bazda bu seviyeler görülse bile önemli olan haftalık bazda en azından 8.600’ün üzerinde kapanış, endeksin ilerleyen haftalarda da artacağına dair sinyal olacaktır. 
     SONUÇ Pozisyonlarınızı korumanızı öneriyorum. 8.500’ün altında günlük kapanış olursa, her ihtimale karşı bir miktar satış yapıp beklemek ve 8.100 - 8.300 aralığından yeniden alım yapmak uygun olabilir. Aksi halde hareketsiz kalmak faydalı olabilir. 
     



 EKONOMİ 
















</TEXT>
</DOC>
