<DOC>
<DOCNO> 21591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sonspo04.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta gelen gideni aratıyor 
</HEADLINE>
<TEXT>

     Ligin 23. haftasında yapılan Ankaragücü maçı sonrası teknik direktör Nevio Scala'nın görevine son vererek, Christoph Daum'u takımın başına getiren Beşiktaş'ta gelen gideni aratıyor. 
     Nevio Scala döneminde Birinci Lig'de yaptığı maçların yüzde 60.86'sını kazanan siyah-beyazlılar, Christoph Daum ile ancak maçlarının yüzde 44.44'ünü kazanabildi. 
     İstatistiklere göre Daum'dan daha başarılı olan İtalyan teknik adamla Beşiktaş, oynadığı maçların yüzde 21.73'ünü yitirirken, Alman teknik adamla 33.33'ünde yenildi. 
     Atılan gollerde de yine Scala, meslektaşı Daum'a üstünlük sağladı. Scala ile maç başına 2.17'lik gol ortalaması yakalayan siyah-beyazlılar, Daum ile maç başına 1.22 gol atabildi. 
     Christoph Daum'un, Scala'ya göre tek üstünlüğü gol yeme oranında yaşandı. Scala döneminde tarihinin en çok golünü kalesinde gören Beşiktaş, maç başına 1.56 gol yerken, Daum ile kalesinde maç başına 1 gol gördü. 
     Beşiktaş'ta kaldığı süre içinde 23 lig maçında takımının başında sahaya çıkan Scala ile ''Kara Kartallar'' 14 galibiyet, 4 beraberlik, 5 yenilgi alıp 50 gol attı, 36 da gol yedi. 
     Daum ise 9 lig maçında sahaya çıkarken, Beşiktaş bunların 4'ünü kazandı, 2'sinde berabere kaldı, 3'ünü de yitirdi. Siyah-beyazlılar, 9 maçta 11 gol atıp, 9 gol yediler. 






</TEXT>
</DOC>
