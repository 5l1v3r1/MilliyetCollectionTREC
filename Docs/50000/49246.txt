<DOC>
<DOCNO> 49246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sondun04.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de havaalanlarına yüz tanıma sistemi... 
</HEADLINE>
<TEXT>

     Son terör olaylarından sonra ABD'deki belli başlı havaalanlarına yüz tanıma sistemi yerleştirilmesi kararlaştırıldı. 
     Uygulamaya, New York'taki Dünya Ticaret Merkezi'nin ikiz kulelerini yıkan uçakların kaçırıldığı Boston'daki Logan havaalanından başlanacak. 
     Boston Globe gazetesinin haberine göre, Logan havaalanına konulacak olan yüz tanıma sistemi, uçaklara binen yolcuların yüzlerini anında tarayarak bunları belleğine yerleştirilmiş olan ''aranan kişilerin'' yüzleriyle karşılaştıracak. 
     Massachussets Liman İdaresi sözcüsü Jose Juves, tarama işlemini yapacak bilgisayarların 45 gün içinde 2 kontrol noktasına yerleştirileceğini açıkladı. 
     Yüz tanıma sisteminin İzlanda'nın Keflavik ve Toronto'nun Pearson havaalanlarında kullanıldığı bildiriliyor. Aynı sistemin ileriki aşamada ABD'nin San Fransisco ve Oakland havaalanlarına da konulacağı belirtildi. 
     Amerikan Medeni Özgürlükler Birliği yetkilileri ise havaalanlarında uygulanacak olan yönteme karşı çıkıyor ve bunun kişi özgürlüklerine aykırı olduğunu ve yetersiz ışık altında gerektiği gibi çalışmayacağını savunuyor. 
     






</TEXT>
</DOC>
