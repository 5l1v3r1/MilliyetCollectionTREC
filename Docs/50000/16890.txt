<DOC>
<DOCNO> 16890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/soneko29.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa ve faiz cephesinde değişiklik yok, döviz çıkışta... 
</HEADLINE>
<TEXT>

     Standard and Poor's'un Türkiye'nin kredi notunu düşürmesi ve basına yansıyan politik tartışmalar nedeniyle dün dalgalanan para piyasaları, bugün döviz dışında sakin bir seyir izledi. 
     Kapalıçarsı'da güne 1 milyon 225 bin lira satış fiyatıyla başlayan dolar 1 milyon 250 bin, 550 bin liradan başlayan mark da 560 bin liradan günü tamamladılar. 
     Merkez Bankası ise doların bugünkü kapanış kurunu alışta 1 milyon 252 bin 918 lira satışta ise 1 milyon 258 bin 961 lira olarak açıkladı. 
     Merkez Bankası, dün doların kapanış kurunu alışta 1 milyon 215 bin 817 lira, satışta ise 1 milyon 221 bin 681 lira olarak belirlemişti. 
     Döviz fiyatlarında yükseliş yaşanırken, Borsa 9 bin puanın hemen üzerindeki seviyesini korudu. 
     Küçük dalgalanmalarla gün boyu yatay bir seyir izleyen Ulusal-100 Endeks, günü 12 puan artışla 9,069.85 puandan tamamlarken, hisse senetleri ortalama yüzde 0.13 oranında değer kazandı. 
     İMKB Repo Pazarı ve Bankalararası TL interbankında ise gecelik faizler, dünkü gibi ortalama yüzde 79 oldu. İMKB Tahvil ve Bono Piyasası verilerine göre, Repo Pazarı'nda en düşük oran yüzde 79, en yüksek oran ise yüzde 79.10'dan gerçekleşti. 
     




</TEXT>
</DOC>
