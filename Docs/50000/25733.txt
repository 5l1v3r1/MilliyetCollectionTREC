<DOC>
<DOCNO> 25733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sondun05.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Oklahoma bombacısının idamını 25 kişi izleyecek 
</HEADLINE>
<TEXT>

     Oklahoma City bombacısı Timothy McVeigh'in 11 Haziran Pazartesi sabahı beklenen idamını 25 kişinin camlı bölmelerden izleyeceği bildirildi. 
     İdamı izleyecek kişiler, McVeigh getirilmeden önce idam odasını çevreleyen 4 ayrı bölmeye alınacak ve üzeri kumaş kaplı metal koltuklara oturtulacak. 
     İdamı izleyecekler arasında, Oklahoma saldırısından sağ kurtulan 10 kişiyle olayda hayatını kaybedenlerin yakınlarının da bulunduğu bildirildi. Bu kişiler idam sırasında McVeigh'i görebilecekler, fakat McVeigh onları göremeyecek. 
     Amerikan hükümeti adına idama tanıklık edecek kişilerin yanı sıra bizzat Timothy McVeigh tarafından belirlenen 5 kişi de idamı izleyecek. 
     Timothy McVeigh, idamını izleyecek kişileri seçerken romancı Gore Vidal, ''Buffalo News'' gazetesi muhabiri Lou Michel ve savunma avukatları Robert Nigh ve Nathan Chambers için tercih hakkını kullandı. 
     İdamı izleyecek Michel, Timothy Mcveigh hakkında bir kitap yazmıştı. İdamı ayrıca Tribune Star, The Daily Oklahoman ve AP muhabirleri de izleyecek. İzleyiciler arasında 3 ayrı TV kuruluşunun muhabirleri, 2 yazılı basın mensubu, bir radyo ve AP dışında bir başka ajans mensubu daha bulunacak. 
     Patlamada ölenlerin yakınlarından kimlerin idamı izleyeceği ise çekilişle saptandı. Çekilişte adı çıkmayan yaklaşık 200 kişinin ise idamı kapalı devre televizyondan izleyecekleri bildirildi. 
     Öte yandan, Timothy Mcveigh, mahkemenin son erteleme talebini reddetmesi üzerine avukatlarına bundan böyle idamın ertelenmesi talebinde bulunmamaları talimatı verdi. 






</TEXT>
</DOC>
