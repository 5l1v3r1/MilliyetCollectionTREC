<DOC>
<DOCNO> 34902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sondun13.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
G-8 sonrası tartışmalar sürüyor..Polis müdürlerinin koltuğu tehlikede 
</HEADLINE>
<TEXT>

     İtalya'da G-8 zirvesi sırasında çıkan olaylar sonrasında güvenlik ekiplerinin müdürleri, ''hatalı ve eksik önlem almakla'' suçlanıyor. 
     Polis müfettişleri, G-8 zirvesi sırasındaki olaylar hakkında hazırladıkları 30 sayfalık raporda, Cenova Jandarma Müdürü Francesco Colucci, Antiterörizm Şube Müdürü Arnaldo La Barbera ve yardımcısının görevlerinden alınması gerektiğini savundular. Müfettişler, özellikle 21 Temmuz'da gece gösterici grupların temsilcisi ''Cenova Sosyal Forum''un barınması için ayrılan Diaz adlı okula yapılan baskını gündeme getirdi. 
     Raporda, ''Polis oraya kontrol yapmak için gitmeliydi, cezalandırmak veya tutuklamak için değil. Baskına gönderilen polislerin yorgun ve stres içinde olmaları bir hataydı. Daha sonra olaylar çığrından çıktı'' denildi. Ayrıca, operasyon sırasında üst düzey bir müdürün bulunmamasının tedbirsizlik olduğu kaydedildi. Polis müfettişlerinin raporu, İçişleri Bakanı Claudio Scajola ve Emniyet Genel Müdürü Antonio Di Gennaro tarafından, dün akşam 4 saat süren görüşmede ele alındı. Basında yer alan ifadelere göre, rapor sonrası görevden alınmalarla ilgili kararın İçişleri Bakanı'nca henüz alınmadığı, daha geniş çaplı araştırmalar yaptırılacağı bildirildi. İçişleri Bakanı Scajola da ''bu halen tamamlanması gereken bir iştir'' dedi. Suçlanan Cenova Jandarma Müdürü Colucci de kendisini savunarak, ''ne sorumluluğu Tüm emirler başkent Roma'dan geliyordu. Hata varsa bu bende değildir, çünkü biz emirleri uyguladık'' dedi. 







</TEXT>
</DOC>
