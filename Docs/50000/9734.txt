<DOC>
<DOCNO> 9734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/soneko24.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatta artış 
</HEADLINE>
<TEXT>

     Türkiye'nin Şubat ayı ihracatı, geçen yılın aynı dönemine göre yüzde 8.4 arttı. 
     Türkiye İhracatçılar Meclisi'nin TİM kayıtlarına göre, Şubat ayında 2 milyar 510.9 milyon dolarlık ihracat kayıt altına alındı. 
     2000 yılı Şubat ayında 2 milyar 317.1 milyon dolarlık ihracat gerçekleşmişti. 
     Ocak-Şubat dönemindeki ihracat toplamı, bir önceki yılın aynı dönemine göre yüzde 14.4 artışla 4 milyar 861.5 milyon dolar olarak hesaplandı. 2000 yılı ilk 2 aylık ihracatı 4 milyar 249.3 milyon dolar olmuştu. 
     Verilere göre Şubat ayında sanayi ihracatı yüzde 8.2 artarken, tarım ürünleri ihracatındaki artış yüzde 7.8, madencilik ihracatındaki artış da yüzde 25.6 oldu. 
     Tarım ürünlerinde yaş meyve sebze ihracatı yüzde 31.2, zeytin ve zeytinyağı ihracatı yüzde 14.9 gerileme gösterirken, öteki alt sektörlerin tamamında artışlar gerçekleşti. Fındık ve mamüllerindeki artış oranı yüzde 54.9'a ulaştı. Sanayi ürünleri içinde yer alan ihracatın lokomotifi durumundaki hazırgiyim ve konfeksiyonda artış oranı yüzde 1.5'te kaldı. Bu grupta en yüksek oranlı artışlar ise yüzde 33.3'le taşıt araçları ve yan sanayiinde, yüzde 19.7 ile de elektrik elektronik ve makine alt sektöründe gözlendi. Çimento ve toprak ürünlerinde ise bir önceki yılın aynı dönemine göre yüzde 12.0 düzeyinde ihracat gerilemesi yaşandı. TİM'den yapılan açıklamada, genel olarak ekonomide ve ihracatta yaşanan sorunlara rağmen, Şubat ayında kaydedilen ihracat artışının da reel büyümeden çok, 2000 yılı baz ihracat rakamlarının düşük düzeyde kalmasından kaynaklandığı belirtildi. 
     TİM Başkanı Okan Oğuz yaptığı değerlendirmede, Şubat ayı verilerinin de Ocak ayında olduğu gibi reel artışa dayanamadığını savunarak, ''Asıl olanın ihracatın istikrarlı bir büyüme trendini yakalamasıdır ki, ilk iki ayın ihracat rakamlarını bu çerçevede değerlendirmek mümkün değildir'' dedi. 
     Yaşanmakta olan ekonomik bunalımın ardından gelen devalüasyonun ihracat üzerinde beklenen olumlu etkiyi yaratıp yaratmayacağının henüz netlik kazanmış bir gelişme olmadığına işaret eden Oğuz, şunları keydetti 
     'Bu etkinin yönü piyasaların hangi noktalarda dengeyi bulacağına ve maliyetler üzerinde ne ölçüde baskı yaratacağına bağlıdır. Dolayısıyla, gelişmeleri, 'nasıl olsa devalüasyonla birlikte ihracat artacak' şeklinde yorumlamak ve gerekli tedbirlerin alınmasını ertelemek, özellikle de döviz ihtiyacının yaşamsal önem taşıdığı bugünkü koşullarda büyük bir hata olur.'' 
     
     




</TEXT>
</DOC>
