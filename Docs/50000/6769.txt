<DOC>
<DOCNO> 6769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/ekonomi/eko05.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
OYAK Fransa’yla devam 
</HEADLINE>
<TEXT>

Üyelerinin tümü TSK mensubu olan OYAK, Fransız ortaklarıyla ilişkilerinde herhangi bir değişikliğe gitmeyeceğini açıkladı 
     UTKU ÇAKIRÖZER Ankara 

     Fransız ortaklarıyla Türkiye’de büyük sektörlerde faaliyet gösteren Ordu Yardımlaşma Kurumu OYAK , bu ortaklıkların Ermeni soykırımı yasasından etkilenmeyeceğini açıkladı. 
     Yasayı kabul eden Fransa’ya en sert tepkiyi Türk Silahlı Kuvvetleri gösterdi. Genelkurmay’ın Fransa 
     ile askeri ve sosyal tüm ilişkileri askıya alıp, silah ihalelerinden Fransız firmalarını dışlama kararı sonrasında gözler Renault, Elf ve AXA gibi Fransız devlerin Türkiye’deki ortağı OYAK’a çevrildi. 
     Üyelerinin tümü TSK mensuplarından oluşan OYAK yasanın kabul edildiği 18 Ocak tarihinden bu yana koruduğu suskunluğunu Milliyet’e bozdu. OYAK Yönetim Kurulu Başkanı Emekli Korgeneral Selçuk Saka, Milliyet’in sorularını yanıtlarken şöyle konuştu 
     "Renault’nun üretim ve dağıtımında Türkiye ortağıyız. Bunun yanısıra Elf’i satın alan Total - Fina petrol şirketinin Türkiye’deki temsilciliğinde hissemiz var. Bir de AXA sigorta şirketi ile Türkiye’de yarı yarıya ortağız. Yasanın oylanmasından önce biz Fransız ortaklarımıza Türkiye’nin görüşlerini ayrınıtılı olarak anlattık. Onlar da Fransız parlamenterler nezdinde girişimlerde bulundular. Ancak seçim nedeniyle Fransız parlamenterler kısa vadeli çıkarlarını ön planda tuttular." 
     
     İstihdam ve döviz getiriyor 
     Bursa’daki Renault fabrikasının hem ülke insanına iş sahası yarattığını, hem de yurtdışına yapılan ihracat sayesinde döviz girişi sağladığını belirten Saka şöyle konuştu 
     "Bizim anlayışımız yanlış anlamaların, haksız kararların bu tür ülkeye faydalı ticari ilişkileri sekteye uğratmaması yönündedir. İş dünyasında "ben vazgeçtim, seni cezalandırıyorum" demek kolay değil. Anlaşmalarla hüküm altına girdiğiniz işlerden geri dönmek mümkün değil. Fransa ile işbirliğimiz sürecek. Ama bu arada Türkiye’nin doğrularını da anlatmaya devam edeceğiz. Bizim felsefemiz, insanların beynine, aklına, sağduyusuna hitap etmektir." 
     


 EKONOMİ 




















</TEXT>
</DOC>
