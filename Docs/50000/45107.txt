<DOC>
<DOCNO> 45107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sontur06.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP 'ta bir istifa daha... 
</HEADLINE>
<TEXT>

     ANAP İstanbul Milletvekili Mehmet Ali İrtemçelik, partisinden istifa etti. 
     İrtemçelik'ın istifası ile ANAP'ın milletvekili sayısı 83'e düşerken, bağımsızların sayısı 20'ye yükseldi. 
     
     Ecevit istifa etsin 

     ANAP'tan istifa eden İstanbul Milletvekili Mehmet Ali İrtemçelik, Türkiye'nin öncelikle ''Hükümet gibi bir hükümete'' ihtiyacı bulunduğunu belirterek, ''Sayın Ecevit, genç nüfusun önemli bir kesiminin anne-babasından dinlediği efsane, zihinlerimizden tamamen silinmeden görevinden ayrılmalıdır'' dedi. 
     İrtemçelik, TBMM'de düzenlediği basın toplantısında Hükümet'e ağır eleştiriler yöneltti. Hükümet'in yüzde 52 halk desteği ile göreve başladığını hatırlatan İrtemçelik, bu desteğin yüzde 20'lerin altına düştüğünü öne sürerek, ''Görevdeki Hükümetimiz ise -başka herşey bir yana bırakılsa dahi- onarılamayacak bir yarayla güven yoksunluğuyla maluldür'' şeklinde konuştu. 
     ''Geçmiş zaman'' ve ''tüketilmiş aşklar'' bağlamında geçerli olduğu gibi ''Güven duygusunun'' genlerinde de geri dönebilme yeteneği bulunmadığını anlatan İrtemçelik, özetle şu görüşleri savundu 
     ''Dünyanın neresinde olursa olsun, halkın gönlünden çıkmış bir hükümet, söyleyecek sözü kalmamış olduğunu artık ülkesine yük olduğunu anlaması gereken hükümettir. 
     Hal böyleyken, Sayın Ecevit ve koalisyon ortaklarının göreve devamda direnmeleri, 57. Hükümet'e, Türkiye'nin kendi kendisine yönelttiği ne zaman ateş alıp, ne denli tahribat yapacağı belirsiz bir tehdit hüviyeti kazandırmaktadır. Bu duruma kayıtsız kalmak, ulus açısından kabul edilemez bir risk, koalisyon partileri, Bakanlar Kurulu'nun değerli üyeleri ve ayrıca her bir milletvekili açısından talip olunmaması gereken ağır bir sorumluluktur. Hükümet, görevi daha fazla gecikmeden bırakmalıdır.'' 
     
     Hükümet gibi hükümet 

     İrtemçelik, Türkiye'nin, halkının ''Hükümetim'' deyip yüzünü döneceği, uluslararası camianın da ciddiye alacağı yeni ve güçlü bir hükümete bir an önce kavuşması gerektiğini ifade ederek, ''Ülkemizin öncelikle hükümet gibi bir hükümete ihtiyacı var'' dedi. 
     Ulusal Kurtuluş Savaşı'nı çevreleyen psikolojideki ilham arayışı bağlamında, gerekli egzersize TBMM bünyesinde derhal başlanması gerektiğini kaydeden İrtemçelik, sözlerini şöyle sürdürdü 
     ''TBMM'deki uzlaşı iklimi, ülkemizin bugün ihtiyaç duyduğu hükümetin olabildiğince geniş tabanlı bir toplumsal mutabakatı yansıtacak yapıda olmasını 'tercih edilir' ve 'istenirse mümkün' olduğuna işaret etmektedir. 
     Sayın Ecevit, bu ortamı değerlendirerek, genç nüfusumuzun önemli bir kesiminin anne-babasından dinlediği efsane, zihinlerimizden tamamen silinmeden görevinden ayrılmalıdır. Bulunduğumuz hem kritik, hem elverişli noktada, umur görmüş Sayın Başbakanımıza yakışacak olan, kendisini, ortaklarını ve ülkeyi daha fazla hırpalanmaya açmak değil, tarihi kişiliği ve zengin devlet deneyimi ile ulusça gereksindiğimiz, bu görev devrinin en süratli ve sarsıntısız biçimde gerçekleşebilmesine herkesten çok katkıda bulunmaktır. Sayın Ecevit, kendisini iyi hatırlamak isteyen ulusumuza yardımcı olmalıdır -veya dilerseniz- müsaade etmelidir. 
     İrtemçelik, tüm siyasi aktörlerin, Türkiye'nin durumunun ''ciddi''den ''vahim''e doğru seyretmekte olduğunun idrakiyle hareket etmeleri gerektiğini söyledi. 
     TBMM'deki sandalye dağılımı şöyle değişti 
     

DSP 131 MHP 126 ANAP 83 DYP 81 Ak Parti 52 SP 48 Bağ 20 Boş 9      






</TEXT>
</DOC>
