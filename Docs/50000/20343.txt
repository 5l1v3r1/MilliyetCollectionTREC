<DOC>
<DOCNO> 20343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sondun19.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez de İsrail saldırısında 3 aylık bebek yaralandı 
</HEADLINE>
<TEXT>

     İsrail saldırısında 4 aylık bir Filistinli bebeğin öldürülmesinin üzerinden 2 gün geçtikten sonra bugün de 3 aylık bir Filistinli bebek yaralandı. 
     Filistinli hastane kaynakları, İsrail tanklarının Gazze şeridindeki Refah mülteci kampına açtığı ateşte 3 aylık bebekle annesinin yaralandığını, anne ve bebeğinin sağlık durumlarının iyi olduğunu söylediler. 
     Filistin Devlet Başkanı Yaser Arafat, ''Bugün Refah'ta bir bebek aynı trajediyle karşılaştı'' dedi. Filistinli Yerel İşbirliği Bakanı Saib Erakat da hangi taraftan olursa olsun, sivilleri öldürmenin suç olduğunu söyledi. İsrail ordusu, konuyu araştırdığını açıkladı. 
     Bu arada, görgü tanıkları bir İsrail buldozerinin Refah mülteci kampı dışında tek katlı bir evi yıktığını, yıkım sırasında İsrail tanklarından ağır makinalı tüfek ateşi açtığını ve 1 Filistin karakolu yakınına düşen tank mermisinin hasara yl açtığını söylediler. 
     
     ABD'den kınama 
     ABD'nin İsrail Büyükelçisi Martin Indyk, ABD yönetiminin, Amerikan vatandaşı Yaakov Nathan Mandell ile diğer İsrailli gencin öldürülmesini kınadığını açıkladı. 
     Açıklamada, ''Çocukların bu kadar sık bu kanlı çatışmanın kurbanları olması kabul edilemez. Bu şiddete bir son vermenin zamanıdır'' denildi. 
     İsrailli Mandell ile Yossi Ishran'ın cesetleri, Yahudi yerleşim birimi Tekoa yakınında kurumuş bir nehir yatağı olan Hariton Vadisi'nde bir mağarada bulunmuştu. 
     
     Arafat "İsrail'in işgali kabul edilemez" 
     Öte yandan, Filistin lideri Arafat, İsrail ordusunun özerklik anlaşmalarını ihlal ederek, tamamen Filistin kontrolü altındaki bölgelere girmesinin ''kabul edilemez'' olduğunu söyledi. 
     Arafat, Kanada Dışişleri Bakanı John Manley ile Gazze'de yaptığı görüşmeden sonra gazetecilere yaptığı açıklamada, ''İsrail ordusunun bu operasyonları, tehlikeli bir eylem, onay veremeyeceğimiz önemli bir gerginlik nedenidir'' diye konuştu. 
     

</TEXT>
</DOC>
