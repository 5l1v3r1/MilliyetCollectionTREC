<DOC>
<DOCNO> 17095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sonspo13.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Karar verildi,Terim Milan'da" 
</HEADLINE>
<TEXT>

     İtalyan basını, teknik direktör Fatih Terim ile ilgili iddialarını bugün de sürdürdü. 
     La Gazzetta Dello Sport Gazetesi, bugün 1. sayfasından, ''Milan ve Terim arasında anlaşma oldu'' başlığı altında verdiği haberde, Terim ile büyük olasılıkla 2 yıllık sözleşme imzalanacağı ve resmi açıklamanın sezon sonunda yapılacağını savundu. 
     Gazete, Terim'in yardımcısı olan antrenör Müfit Erkasap'ın da AC Milan'a geleceğini duyururken, şu anda yardımcı teknik direktör olarak görev yapan Tassotti'nin Türk teknik adamın yanında kalacağı belirtildi. 
     Terim'in kırmızı-siyahlı kulübe zorla futbolcu kabul ettiremeyeceğini ve herhangi bir ''devrim'' yapmayacağını yazan La Gazzetta ise, ''Milanlı yöneticiler Paskalya tatilinde Terim konusunda son kararı verdi. Yöneticilerden Galliani ve Braida'nın bu kararı vermesinde 2 etken rol oynadı 1-Terim bundan önce çalıştırdığı takımlarla kazanan ve göze hoş gelen bir futbol oynayan Milan'ı yaratma konusunda yöneticileri ikna etti. 2-FC Inter'in kulüp başkanı Massimo Moratti'nin Terim'i istediği sözleri her zaman artarak gelmeye başladı. Inter'in korkusundan kararını hemen verdi. Zaten daha önceden taraflar arasında ön anlaşma vardı. Ayrıntılar konusunda ise ileride Galliani karar verecek'' ifadeleri kullanıldı. 
     Tutto Sport Gazetesi de şu anda Güney Amerika'da bulunan Fatih Terim'in, AC Milan için oyuncu seçmeye başladığını ileri sürdü. Terim'in haftada 3 maç izlediğini ve şimdiden AC Milan için çalışmaya başladığı ifade edilen haberde, San Paolo'da oynayan 23 yaşındaki forvet oyuncusu Francoalda Souza'nın, Terim'in alınacaklar listesinde ilk sırada bulunduğu kaydedildi. 
     Öte yandan aynı gazetede Galatasaraylı Mario Jardel'in bir açıklaması yer alırken, Jardel, ''Ronaldo ile birlikte oynamak benim rüyam. Inter'de bunu gerçekleştirmek milli takımdan daha kolay'' diye konuştu. ''Sezon boyunca 60 gol atarım'' diyen Jardel için yapılan yorumda, FC Inter'e gelmek istediği ve ''kurnazlıkla'' transfer pazarını kızıştırdığı dile getirdi. Gazete, Brezilyalı futbolcu için ''Jardel'in Inter'e gelmesi, Vieri'nin gelecek sezon gitmesine bağlı'' denildi. Tutto Sport ayrıca Hakan Şükür'den sonra Emre ve Okan'ın da FC Inter'e gelerek, Galatasaray'daki ekonomik krizin hiç olmazsa yarısının İtalyan kulübü tarafından önleneceğini yazdı. 




</TEXT>
</DOC>
