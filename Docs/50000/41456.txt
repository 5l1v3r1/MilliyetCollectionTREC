<DOC>
<DOCNO> 41456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sontur10.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li sahte şeyh tahliye edildi 
</HEADLINE>
<TEXT>

     İzmir'de, ''Tekke ve Zaviyelerin Kapatılmasına Dair Kanun'' ile ''Kılık Kıyafet ve Şapka Kanunu'na'' muhalefet ettiği iddiasıyla, 6 aydan 3 yıla kadar hapis cezası istemiyle yargılanan ABD vatandaşı Aydoğan Fuat, tutuksuz yargılanmak üzere tahliye oldu. 
     İzmir 14. Asliye Ceza Mahkemesi'ndeki duruşmada tutuklu sanık Aydoğan Fuat hazır bulunurken, Fuat'ın ''müridi'' oldukları öne sürülen 24 kişi katılmadı. 
     Fuat, bir televizyon kuruluşu tarafından gizli kamerayla alınan konuşmalarının saptırıldığını belirterek, hakkındaki iddiaları kabul etmedi. Tarikatla ilgisinin olmadığını, iddianamede belirtildiği gibi Şeyh Kıbrısi'nin adına faaliyette de bulunmadığını, türbeleri dolaşarak araştırma yaptığını ve bilim adamı olduğunu söyledi. 
     Fuat, savunmasını şöyle sürdürdü 
     ''Bant çözümünde bazı konuşmalarım doğrudur. Tarikat insana nasıl yaşanacağını öğretir. Ancak ben tarikat üyesi değilim. Bant çözümünde uydurma ve manasız sözler yeralmıştır. Bana laiklik ile ilgili düşüncelerimi sormuşlar, Amerika laik bir ülkedir ve ben bu ülkeyi seviyorum karşılığını vermiştim. Laiklik karşıtı olduğumu söylemedim. Orduyla ilgili sordukları soruya Ordunun vazifesi sınırları beklemektir. Asker, şehrin içine kadar inen teröristlerle uğraşsın, bizimle uğraşmasın demiştim. Ben Allahın askeriyim. Allahın askeri demek mücahit demektir. Ben mücahitim. CIA ajanı değilim. Fakir insanlara yardım ediyorum. Gözaltına alındığım gece, Hazreti Muhammed'in doğum haftası nedeniyle evde toplanmıştık.'' 
     Mahkeme, 75 gündür tutuklu bulunan Aydoğan Fuat'ın tutuksuz yargılanmak üzere tahliyesini kararlaştırdı. 
     Fuat, İzmir DGM'de hakkında açılan davadan da tutuklu bulunduğu için tekrar Buca Cezaevi'ne gönderildi. 
     
     







</TEXT>
</DOC>
