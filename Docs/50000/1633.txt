<DOC>
<DOCNO> 1633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/spor/spo03.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanarya Adaları’na iner inmez değişti. Sakin tavrını bıraktı, fırtına gibi esti 
</HEADLINE>
<TEXT>
Lucescu’nun öfkesİ 
1- Hata yapan futbolcularını sert bir dille eleştirdi 
2- Gazetecileri "Yeter artık" diyerek idmandan gönderdi 
3- Yerden kalkmayan futbolcularına verdi, veriştirdi 
4- Tedavi için izinsiz sahaya giren masörlere gürledi 
5- Kampa geç kalan Jardel’i odasında sorguya çekti 
6- Oyuncularını uyardı, askeri disiplin ilan etti 
     HALİL ÖZER LAS PALMAS 

     Herkesi şaşırttı 
     GALATASARAY Teknik Direktörü Mircea Lucescu, Kanarya Adaları’ndaki kampta diğer yüzünü ortaya çıkardı, başta futbolcuları olmak üzere herkesi şaşırttı. Sarı - Kırmızılı takımda işbaşı yaptığı ilk günden bu yana sakin davranan, heyecanlanmadığı ve kimseye kızmadığı için zaman zaman da eleştirilen Lucescu, Las Palmas’ta fırtına gibi esti. Bir hayli öfkeli olduğu gözlenen Rumen hoca, kampta adeta askeri disiplin ilan etti. 
     
     Rumenler de nasibini aldı 
     LUCESCU, dünkü antrenmanda hata yapan futbolcularını sert bir dille eleştirdi. Hatta bunlardan Hagi ve Popescu da nasibini aldı. Gazetecileri 10. dakika dolmadan "Yeter artık" diyerek antrenmandan çıkaran Lucescu, ikili mücadeleler sonunda yerden çabuk kalkmayan futbolcularına da bağırdı. Lucescu’yu bu sırada masörlerin tedavi için sahaya girmeleri daha da öfkelendirdi, "Bir daha sakın benden izin almadan bunu yapmayın" diye konuştu. 
     
     "Yeter artık" 
     JARDEL’in kampa geç kalması da Lucescu’yu sinirlendirdi. Brezilyalı futbolcuyu odasına çağıran Rumen teknik adam, sorguya çekti ve geç kalmasının nedenlerini sordu. Lucescu, aynı olayın bir daha tekrarlanmamasını istedi. Sabah antrenmanında Hasan Şaş ile Marcio arasındaki sözlü tartışmaya da kızan Lucescu, oyuncularıyla bir toplantı yaparak sert uyarılarda bulundu ve "Yeter artık. Tatil bitti. Sıra şimdi futbolda" dedi. 
     
Özür dilerim hocam’      KAMPA geç katılan Jardel, Lucescu’nun kendisini sorgulaması üzerine "Özür dilerim hocam" dedi, mazeretlerini bildirdi. Brezilyalı futbolcu, "Psikolojik ve ailevi sorunlarım var. Eşim ameliyat oldu. Yönetime yazı yazıp kamptan affımı isteyecektim. Ama sonra arkadaşlarımla birlikte olunca rahatlayacağımı hissettim. Ödülümü bile almaya gidemedim" dedi. Lucescu, bir daha olmamasını istedi, oyuncusuna özel bir idman programı verdi. 
     
Taffarel’e ne oldu      GALATASARAY’ın Brezilyalı file bekçisi Claudio Taffarel’in kampta son derece üzgün olması dikkat çekti. Eski neşesinden eser kalmayan Taffarel’in üzgün oluşu herkesin ilgisini çekerken, Brezilyalı oyuncu sıkıntısını arkadaşlarına bile anlatmadı. 
     
Paralara erteleme      GALATASARAY’da futbolcuların alacaklarının ödenmesi bir kez daha ertelendi. Daha önce kamp dönüşü verileceği belirtilen paralar bu kez de ay sonuna bırakıldı. Ancak yönetim kurulunun paraları dolar olarak ödeyeceğini bildirmesi futbolcuları rahatlattı. 
     
Şampiyondan ziyaret      ALMANYA’da profosyonel olarak boks yapan Avrupa Şampiyonu Oktay Urkal, Kanarya Adaları’nda kamp yapan Galatasaraylı futbolcuları ziyaret etti. Urkal, futbolcularla tek tek görüşüp hatıra fotoğrafı çektirdi ve Şampiyonlar Ligi için başarılar diledi. 
     
Emre iddiası      Zafer Atamer 

     İSPANYOL basını, Inter’in, Galatasaraylı Emre Belözoğlu’nu kadrosuna dahil edeceğini iddia etti. Don Balon dergisi, Teknik Direktör Tardelli’nin, Başkan Moratti ile görüşerek onay aldığını yazdı. Tardelli’nin, önümüzdeki sezon için kurmayı planladığı ve Hakan Şükür’ün yer almadığı kadronun şöyle olacağı ileri sürüldü Frey - Cordoba, Blanc, Georgatos - Zanetti, Farinos, Emre, Di Biagio, Petit - Salas, Ronaldo. 
     


 SPOR 

























</TEXT>
</DOC>
