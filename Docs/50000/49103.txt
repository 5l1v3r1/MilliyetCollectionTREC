<DOC>
<DOCNO> 49103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sondun15.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdulhak yarın Peşaver'de defnedilecek 
</HEADLINE>
<TEXT>

     Afganistan'ın SSCB tarafından işgal edildiği yıllarda Afgan direnişinin simgelerinden olan ve dün Taliban rejimince idam edilen komutan Abdülhak, yarın Pakistan'ın Peşaver kentinde defnediliyor. 
     Afgan İslami Basın Ajansı, dün yakalandıktan sonra idam edilen Abdülhak'ın yarın Peşaver'de defnedileceğini duyurdu. Ajansa göre, Taliban'ın Peşaver'deki sözcüsü, ''Komutan Abdülhak'ın ve yardımcılarının cenazeleri dün başkent Kabil'e nakledildi. Cenazelerin ailelerine teslim edilmesine karar verdik'' dedi. 
     Abdülhak'ın yakınları, komutanın cenazesinin yarın defnedilmek üzere Peşaver'e götürüleceğini söylediler. 
     Bu arada, Afganistan'ın devrik Devlet Başkanı Burhaneddin Rabbani, Peştun komutan Abdülhak'ın idamını ''çok trajik bir olay'' olarak niteledi. 
     Amerikan CNN televizyonuna konuşan Rabbani, efsanevi komutan Abdülhak'ın Taliban tarafından yakalanarak idam edilmesi konusunda, ''Bu çok trajik bir olay. Bu olay, Taliban'ın ne derece acımasız olduğunu gösteriyor'' dedi. 
     Taliban rejimi, dün yakaladığı Afgan muhalif komutanlarından Abdülhak'ı beraberindeki 2 kişiyle birlikte idam ettiğini açıklamıştı. 
     Açıklamada, ''Bir isyan başlatmak üzere ülkeye sızan Abdülhak 2 kişiyle birlikte öldürüldü'' denilmiş ve Peştun komutanın kaleşnikofla vurulduğu ve üzerinden çok önemli belgeler çıktığı belirtilmişti. 
     






</TEXT>
</DOC>
