<DOC>
<DOCNO> 33961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sondun13.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Katil jandarma'nın babasından ölen Carlo'nun ailesine taziye... 
</HEADLINE>
<TEXT>

     İtalya'nın Cenova kentinde düzenlenen G-8 zirvesini protesto eden İtalyan küreselleşme karşıtı Carlo Giuliani'yi öldüren jandarmanın babası Giuseppe Placanica, Carlo'nun ailesine taziye mesajı gönderdi. 
     Jandarma Mario Placanica'nın babası, başından vurularak öldürülen ve dün defnedilen Carlo'nun ailesine gönderdiği mesajda, Carlo Giuliani'nin ailesiyle ''dayanışma içinde'' olduğunu ifade ederek, ''Oğlumun öldürme amacı taşımadığına kesinlikle eminim'' dedi. 
     Placanica, mesajında, ''Oğlumun tek hatası, belirsiz bir durumun hakim olduğu çok zor bir dönemde askerlik görevini yapıyor olmasıdır''ifadesini kullandı. 
     Bu arada İtalyan polisi, zirveyi protesto eden küreselleşme karşıtlarından 221'inin hala cezaevlerinde bulunduğunu söyledi. 
     Polis, Türkiye, Kanada, Avustralya, İran, İrlanda, Polonya, Yeni Zelanda ve Fas'tan gelen gençlerin de hala gözaltında bulunduğunu kaydetti. 
     Öte yandan İtalyan parlamentosu Anayasa Komisyonu, merkez-sol muhalefetin Cenova'da meydana gelen olaylarla ilgili bir araştırma komisyonu oluşturulması isteğini reddetti. 
     Başbakan Silvio Berlusconi'nin, olaylarla ilgili olarak yarın Senato'da konuşma yapması bekleniyor. 






</TEXT>
</DOC>
