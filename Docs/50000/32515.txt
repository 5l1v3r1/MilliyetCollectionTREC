<DOC>
<DOCNO> 32515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/soneko10.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahkonen Hazine Müsteşarı ile görüşüyor 
</HEADLINE>
<TEXT>

     Uluslararası Para Fonu IMF Türkiye Masası Şefi Juha Kahkonen başkanlığındaki IMF heyeti, ekonomi bürokratları ile görüşmelerini sürdürüyor. 
     Kahkonen başkanlığındaki heyet bu sabah saat 10.00'da, Hazine'ye gelerek Müsteşar Faik Öztrak başkanlığındaki Türk ekonomi bürokratları ile biraraya geldi. IMF heyeti daha sonra gruplara ayrılarak Hazine Müsteşarlığı'nda Maliye Bakanlığı, Merkez Bankası, DPT ve Hazine uzmanları ile çalışmaya devam edecek. 
     İstanbul'da bulunan ekonomiden sorumlu Devlet Bakanı Kemal Derviş'in öğlen saatlerinde Ankara'ya dönmesi ve Kahkonen'i kabul etmesi bekleniyor. Kahkonen, dün öğleden sonra Ankara'ya gelmesinin ardından Müsteşar Faik Öztrak ile yaklaşık 1.5 saat süren bir görüşme yapmıştı. IMF heyeti ile ekonomi bürokratları arasında görüşmelere akşam yemeğinde de devam edilmişti. Yaklaşık 10 gün Ankara'da kalması beklenen heyetin çalışmalarında, ekonomik programın uygulanması ile bu uygulamaların yılın ikinci yarısında makro ekonomik dengelere yansımaları ele alınacak. Heyetin çalışmaları sonucunda ortaya çıkan 9. gözden geçirmeye yönelik değerlendirmenin IMF İcra Kurulu'nda onaylanması ardından yaklaşık 1.5 milyar dolar tutarındaki kredi diliminin Temmuz ayı sonunda veya Ağustos ayı başında serbest bırakılması bekleniyor. 







</TEXT>
</DOC>
