<DOC>
<DOCNO> 47016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sonspo14.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta gözler Galatasaray'a çevrildi... 
</HEADLINE>
<TEXT>

     Yimpaş Yozgatspor'u yenerek ligde rahat bir nefes alan Beşiktaş'ta gözler, Galatasaray ile yapılacak derbi maça çevrildi. 
     Siyah-beyazlılar, izin yapmadan bugün Galatasaray maçı hazırlıklarına başladı. 
     Teknik direktör Christoph Daum'un yer almadığı antrenmanda futbolcular, antrenör Roland Koch eşliğinde çalıştı. 
     Yimpaş Yozgatspor maçında 90 dakika forma giyen oyuncular koşu yapmakla yetinirken, diğerleri ise dar alanda çift kale maç oynadı. 
     Antrenmana sakatlıkları süren Ümit, Ahmet Yıldırım, Ahmet Dursun ve Tamer ile hasta olan Stavrum katılmadı. 
     Bu arada, takımdan gönderilmesi gündemde olan Veit ile sakatlığı geçen Yasin Sülün de çalışmada yer aldı. 
     Yarını dinlenerek geçirecek Beşiktaş'ta, Galatasaray maçının hazırlıkları çarşamba gününden itibaren sürdürülecek. 
     






</TEXT>
</DOC>
