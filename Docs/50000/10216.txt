<DOC>
<DOCNO> 10216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/son/sondun03.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolombiya'da solcu gerillalar ile sağcı gruplar çatıştı "24 ölü" 
</HEADLINE>
<TEXT>

     Kolombiya'nın kuzeyinde, solcu gerillalar ile aşırı sağcı paramiliter gruplar arasında çıkan çatışmalarda ilk belirlemelere göre 24 kişi öldü. 
     Çatışmaların, ülkenin üçüncü büyük kenti Medellin'in 70 kilometre güneyindeki El Prodigio köyü yakınlarında meydana geldiği bildirildi. 
     Medellin'deki güvenlik görevlileri, ölenlerin 14'ünün Kolombiya Devrimci Silahlı Güçler'inden FARC , 7'sinin yasadışı paramiliter Öz-Savunma Güçleri'nden AUC , 3'ünün ise sivil olduğunu açıkladı. 
     Antioquia eyaleti yönetiminden Juan Manuel Restrepo, çatışmaların devam etmesi nedeniyle ölü sayısının artmasından endişe edildiğini söyledi. 
     AUC, Devlet Başkanı Andreas Pastrana'nın barış görüşmeleri için solcu gerillalara askerden arındırılmış bir bölge vermesine karşı çıkarak, ''ölüm ya da zafer''e hazırlanacağını duyurmuştu. 
     Pastrana, FARC dışındaki diğer gerilla grubu Ulusal Kurtuluş Ordusu'na ELN ülkenin kuzeyinde 4 kilometrelik bir alanda geçici denetim vermeyi düşünüyor. 
     AUC, Pastrana'ya bir mektup göndererek, bir bölgeyi gerillalara verme yetkisi olmadığını ve buna karşı savaşacağını açıklamıştı. 




</TEXT>
</DOC>
