<DOC>
<DOCNO> 26911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sontur25.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de ÖSS'ye girecekler için ulaşım ücretsiz olacak 
</HEADLINE>
<TEXT>

     Yurdun çeşitli yerlerinde 17 Haziran Pazar günü yapılacak Öğrenci Seçme Sınavı ÖSS nedeniyle önlemler alınıyor. 
     İzmir Büyükşehir Belediyesi'nden yapılan yazılı açıklamada, sınavın yapılacağı Pazar günü Öğrenci Seçme ve Yerleştirme Merkezi tarafından öğrencilere verilen fotoğraflı kimlik belgelerinin gösterilerek, şehiriçi toplu ulaşım araçlarından ücretsiz yararlanabilecekleri belirtildi. 
     Açıklamada, ücretsiz ulaşımın vapur, metro ve otobüslerin tümünü kapsadığı ifade edilerek, Pazar günü Bostanlı'dan saat 11.00'de başlayan vapur seferlerinin sınav nedeniyle saat 07.30'a alındığı belirtildi. 
     Açıklamada, ulaşımda aksama meydana gelmemesi için seferlere takviye yapılacağı da bildirildi. 
     
     İzmit'te önlemler... 
     Kocaeli'de, Vali Yardımcısı Adem Karahasanoğlu başkanlığında Emniyet, Jandarma, Milli Eğitim ve ÖSYM yetkililerinin katılımıyla yapılan toplantıda, öğrencileri stresten uzak tutacak düzenlemeler görüşüldü. 
     Kurul, sınav saatleri olan 09.30 ile 12.00 arasında düğün, sünnet konvoyları, miting, inşaat gibi çalışma ve etkinliklere kesinlikle izin verilmemesini kararlaştırdı. Araç sürücülerinin sınav yapılan okullar civarında klakson çalmasını da engelleyen kararlar, ilgili birimlere tebliği edildi. 
     Bu arada, başı açık olmayan, kılık kıyafetleri yürürlükteki mevzuata aykırı olan ve cep telefonu ve hesap makinalı saatlerle gelenlerin, sınava alınmayacağı da bildirildi. 
     İzmit'te 53 okulda 15 bin 167, Gebze'de 14 okulda 4 bin 777, Gölcük'te 19 okulda 4 bin 31, Karamürsel'de 7 okulda 1643 ve Körfez'de 12 okulda 3 bin 800 öğrencinin katılacağı sınavda, 3 bin 500 kişi görev yapacak. 
     
     Bursa Valiliği... 
     Bursa Valiliğinden yapılan yazılı açıklamada, Bursa'da 118 merkezde sınava girecek 38 bin 781 öğrencinin, dikkat ve motivasyonlarını dağıtarak başarısını etkileyecek gürültü kirliliğine sınırlama getirdi. 
     Sınavın yapılacağı 09.30-12 30 saatleri arasında, trafikte seyreden araçlar, araç konvoyları, her türlü cemiyet eğlencesi ve semt pazarlarında korna, çalgı, yüksek ses ve benzeri gürültü çıkarıcı davranışlar da bulunulması yasaklandı. Kurallara uymayanlar hakkında yasal işlem yapılacağı bildirildi. 






</TEXT>
</DOC>
