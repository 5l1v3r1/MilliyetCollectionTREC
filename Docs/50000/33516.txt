<DOC>
<DOCNO> 33516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/dunya/dun01.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçikalı Bakan herkesi şaşırttı 
</HEADLINE>
<TEXT>

Sivil toplum örgütlerine veryansın 
     Avrupa Birliği AB Dönem Başkanı Belçika’nın Başbakan Yardımcısı ve Dışişleri Bakanı Louis Michel, sivil toplum örgütleri aleyhinde sarfettiği sivri sözleriyle şok yarattı. 
     Basına verdiği bir demeçte, sivil toplum örgütleri hakkında "işe yaramaz", "sorumsuzlar", "geri zekalı izci topluluğu" ve "manevi teröristler" gibi ifadeler kullandı. Sağ liberal görüşteki Yenilikçi Liberaller Partisi üyesi olan Michel, sivil toplum örgütlerine yönelik olarak şu iddialarda bulundu 
     Sivil topluma, karar alma hakkı tanımıyorum. Karar hakkı siyasetindir ve sivil toplumun, sadece, alınacak kararlar öncesinde bilgilendirilme hakkı vardır. 
     Sivil toplum örgütleri olayı tamamen sorumsuzluktur. Temsil gücünden ve saydamlıktan yoksundur. 
     Sivil toplum örgütleri, ciddi bir adam gibi gözükmeye çalışan geri zekalı izci gibidir ve gerçekte bu örgütler pek işe yaramaz. 
     İyi vicdan sahibi olmanın tekelini elinde bulundurduğunu zannediyorlar. Sanki dokunulmazlıkları var. Manevi terörizm uyguluyorlar. 
     
     Af Örgütü’nden tepki 
     AB Dönem Başkanı’nın bu sözler sarf etmesi, tüm Avrupa’da sivil toplum örgütlerinden sert tepki ve açıklamalar gelmesine neden oldu. 
     Uluslararası Af Örgütü Belçika Temsilcisi Philippe Hensmans, Michel’in, "siyaset ile sivil toplum örgütlerini birbirine düşüren açıklamalarını üzüntüyle karşıladığını" belirterek, "Eğer hükümetler üzerlerine düşen görevleri yapsalardı, sivil toplum örgütlerine gerek kalmazdı. Eğer siyasetin saygınlık açığı varsa, bu siyasilerin sorunudur" dedi. 
     Michel’in AB Komisyonu’nda da tepki doğurduğu belirtildi. 
     



 DÜNYA 










</TEXT>
</DOC>
