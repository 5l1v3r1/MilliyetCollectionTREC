<DOC>
<DOCNO> 5618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/soneko05.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün'den Başbakan'a çağrı 
</HEADLINE>
<TEXT>

     Ankara Ticaret Odası ATO Başkanı Sinan Aygün, Başbakan Bülent Ecevit'e çağrıda bulunarak, bor madenlerinin özelleştirilmemesini istedi ve ''Sayın Başbakan, geleceğimizin teminatı Eti Bor'a sahip çıkın'' dedi. 
     Aygün, yaptığı yazılı açıklamada, Başbakan Ecevit'in, kamu yararı ve ulusal çıkarları korumak adına, 1978 yılında bor madenlerini kamulaştırdığını hatırlatarak, aynı gerekçelerin şu anda da geçerli olduğunu kaydetti. 
     ATO'nun ilk kez bir özelleştirmeye karşı çıktığının altını çizen Aygün, Başbakan Ecevit'in Türkiye'nin geleceğine ipotek koyacak bir özelleştirmeye ''evet'' dememesi gerektiğini savundu. 
     Aygün, Uluslararası Para Fonu'na IMF verilen niyet mektubunda bor madenlerinin özelleştirilmesine yer verilmesini ''akıl almaz bir hata'' olarak değerlendirdiklerini ifade ederken, şöyle devam etti 
     'Bazı konular vardır ki üzerinde tartışma dahi yapılmaz. Bor, Türkiye'nin coğrafi konumu kadar büyük bir öneme sahip, stratejik bir kaynaktır.Arap ülkelerinin petrolü, Rusya'nın doğalgazı onlar için ne ifade ediyorsa, bor da Türkiye için aynı anlama gelmektedir. Eğer Eti Bor özelleştirilirse, Türkiye öz sermayesini kaybeder, kredi bağımlılığı artar. Diğer yandan, gerekli yatırımlar yapılırsa, dünya bor rezervinin yüzde 70'ine sahip Türkiye, 750 milyar dolarlık bu kaynağı ile borçsuz bir ülke konumuna gelir.'' 
     ''Eğer bor, doğru değerlendirilseydi IMF ile masaya oturmaya gerekbile kalmayacaktı'' diyen Aygün, geç kalmanın bedelinin başka bir hata ile ödenmemesi gerektiğini savundu. 
     Her şeyi paraya tahvil etmeye alışkın olan IMF'nin borların özelleştirilmesini istemesinin normal olduğunu, ancak ekonomi bürokratlarının niyet mektubunda yer alıyor diye özelleştirmede ısrarlı olmamaları gerektiğini kaydeden Aygün, şöyle devam etti 
     ''Türkiye'yi eli mahkum gösterecek görüntü verilmemesine özen gösterilmeli. IMF, Türk halkının istemediği bir konuda dayatmacı bir tavır sergileyemez. IMF'ye açık bir biçimde halk istemiyor denmeli, gerekirse refaranduma bile gidilmeli. Yapılamayan ve geciken özelleştirmelerin acısı bordan çıkarılırsa, ulusal çıkarlarımız yara alır.'' 




</TEXT>
</DOC>
