<DOC>
<DOCNO> 43244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sonspo07.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli idmanda futbolcularına sert uyarılarda bulundu 
</HEADLINE>
<TEXT>

     Fenerbahçe, Galatasaray ile yapacağı derbi maçın hazırlıklarını bugün gerçekleştirdiği tek idmanla sürdürdü. 
     Teknik direktör Mustafa Denizli yönetiminde, Samandıra Tesisleri'nde gerçekleştirilen ve yaklaşık 2 saat süren çalışmada sarı-lacivertli futbolcular, şut ve gol çalışmasının ardından, yarım sahada çift kale maç yaptılar. Antrenmanda teknik direktör Denizli, soldan Ali Akdeniz ve Abdullah, sağdan ise Misko Mirkoviç ve Ali Güneş'in yaptığı ortalarla gol çalışması üzerinde durdu. Denizli, orta yapan futbolcularından özellikle topları ceza alanının dışına doğru yapmalarını ve diğer oyuncuların buradan şut çekmelerini istedi. Gol çalışmasında forvet oyuncularının son vuruşlarda pek başarılı olamadıkları gözlendi. 
     Antrenmana sağ ayak üst baldırında sakatlığı bulunan Ogün, sol ayağında sorun olan Johnson ve 40 derece ateşle evinde yattığı bildirilen Revivo katılmadı. Her üç futbolcunun da derbi maçta oynamalarının zora girdiği öğrenildi. 
     FC Barcelona maçının ardından yoğun eleştirilere maruz kalan teknik direktör Denizli'nin idmanda sinirli tavırları dikkat çekti. Mustafa Denizli, çift kale maç sırasında oyuncularına sık sık sert uyarılarda bulundu. Denizli, bir pozisyonda top dışarı çıktı diye elini kaldıran Ümit Özat'ı yüksek sesle uyararak, ''Ben kes demeden oyunu durdurmayın, oynayın'' diye bağırdı. Denizli, birara maçı da durdurarak, Yusuf'un yanına gidip, bu oyuncuyu uyardı. 
     FC Barcelona maçında yenilen 3. gol öncesi büyük hata yapan Ümit Özat, bugünkü antrenmanda hırsıyla ön plana çıktı. Forvet oyuncularının başarılı olmadığı gol çalışmasında sert ve düzgün vuruşlarıyla dikkati çeken Ümit Özat, daha sonra yapılan çift kale maçta da uzaktan attığı golle teknik direktör Denizli'den ''bravo'' aldı. Çift kale maçta yeşil takım, kırmızı takımı 3-0 yenerken, diğer golleri Ceyhun ve Andersson kaydetti. Bu arada, sert geçen çift kale maç sırasında Rapaiç ve Serhat hafif sakatlıklar geçirdiler. 
     Fenerbahçeli futbolcular, Galatasaray ile yapılacak derbi maç öncesi bu akşam Samandıra Tesisleri'nde kampa girecek. Sarı-lacivertliler, hazırlıklarını yarın basına kapalı yapacağı çalışmayla tamamlayacak. 







</TEXT>
</DOC>
