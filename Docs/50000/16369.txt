<DOC>
<DOCNO> 16369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/spor/aspo.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KRALLARIN DEDİĞİ OLUR 
</HEADLINE>
<TEXT>

G.Saray vasat oynadığı, az pozisyona girdiği, rakibe çok top yapma imkanı verdiği maçta iki kralı Serkan ve Jardel’in attığı gollerle Antalya’yı yıktı. Maç fazlasıyla Fener’i yakaladı 
     HALİL ÖZER 

     Madrid bir kabus gibi çökmüş Galatasaray’a... Herkesin kafası orada, her şey sanki angarya... Lig’de bile "Madrid arası maç" yapıyorlar. Ama ne hikmettir ki, yürüye yürüye de olsa kazanıyorlar. 
     Galatasaray’ın Antalya maçında iyi oynadığı kesinlikle söylenemez. Hiçbir şey göze hoş gelmedi... Futbolu bırakın, "üç puan olsun bizim olsun" diyerek sonuca oynadılar. Dişini sıkan birkaç kişi vardı. Gerisinin ise aklı fikri İber yarım adasındaydı. 
     Başta Capone, Suat, Okan ve de artık aylardır süren uykusundan uyanan Arif... İşte bu dörtlü, üçü getirdi. 
     Antalyaspor’un aslında oyuna baktığınız zaman sanki hep kontrol elindeymiş gibi gözüktü. Ama golleri yiyen onlar oldu. Hele bir ilk yarı vardı ki, sıfır pozisyon... 18. dakikada duran bir toptan gelen gol... İşte hepsi bu... Hele bu dakikada sırım gibi Antalya savunması pigmeye döndü. Arif’in ortasına Bülent’in kafası ve Serkan’ın şutu hazırlanış bakımından güzel, ama tipik bir langırt golüydü. Öylesine rahat, öylesine huzurlu attılar. Koca 45 dakika bu golle bitti. 
     Aslında ikinci yarıda da bir şey yoktu. Aynı film yine çevriliyordu. Antalya atakta, Galatasaray kontra arıyordu. Bu yarıda Galatasaray orta alanı yine yorulunca, Lucescu zorunlu değişiklikler yaptı. Capone oyuna ağırlığını iyice koyarken Arif bu yarının yıldızıydı. 
     58. dakikada yoktan var etti golü Arif... Soldan nefis ortaladı. Jardel daha topa vurmadan santraya gidecekti. Öylesine rahat attı golü 2 - 0 
     Öyle, ya da böyle... Kötü, mötü...Yine de kazanıyor. Hele Madrid öncesi bu puanların anlamı apayrı... Çünkü ileri giderken, sağı solu da düşünmek zorunda. Yürürken cikleti de çiğneyecek. Eğer burayı yapamazsa hüsran gelir. O yüzden Galatasaraylı oyuncular ne yapıp yapıp üç puanı alıyorlar. Hem yürüyorlar hem cikletlerini çiğniyorlar. 
     
     Süper prova 
     GALATASARAY Teknik Direktörü Lucescu, "Galibiyeti hak ettik. Real Madrid sınavı öncesi moral bulduk" dedi. Fatih’in sol kanattaki futbolundan memnun kaldığını ifade eden Rumen hoca, "Ergün’ün yerine alternatifler deniyoruz. Jardel’i yaklaşık altı gündür karın adalesindeki problemi nedeniyle özel bir programla çalıştırdık. Ona Real maçında ihtiyacım var. Kendisinin daha iki yıllık sözleşmesi var. Talip olanlarla geldiklerinde görüşürüz" diye konuştu. l ERHAN TELLİ 
     
     Maçın hakemi 
     Vasattı Sonuca tesir edecek bir hata yapmadı. Genelde vasat bir yönetim gösterdi. Otoriterdi, oyuna her yönüyle hakimdi. Futbolculara hiç taviz vermedi. Tek olumsuz tarafı bazı faulleri görememesi ve Emre Belözoğlu’nun kırmızı kartlık hareketini pas geçmesiydi. Suat’a da ikinci yarıda kart göstermeliydi. 
     
     


 SPOR 























</TEXT>
</DOC>
