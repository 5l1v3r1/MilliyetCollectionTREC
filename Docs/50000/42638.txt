<DOC>
<DOCNO> 42638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/soneko30.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirbank'ın HSBC'ye devir sözleşmesi 20 Eylül'de imzalanacak 
</HEADLINE>
<TEXT>

     HSBC Grubu ile Bankacılık Düzenleme ve Denetleme Kurumu BDDK arasında, Demirbank'ın hisse satışı ve devir sözleşmesinin 20 Eylül'de imzalanacağı bildirildi. 
     HSBC Grubu'ndan yapılan açıklamaya göre, Demirbank'ın hisse satışı ve devir sözleşmesinin imzalanması nedeniyle 20 Eylül Perşembe günü Çırağan Sarayı'nda bir basın toplantısı düzenlenecek. 
     HSBC'nin, 27 Haziran'da Demirbank T.A.Ş için teklif verdiği yolundaki açıklamasının ardından, BDDK, bankanın teklifini değerlendirmeye uygun bulduğunu açıklamış ve görüşmeler başlamıştı. 
     HSBC,Demirbank'ın tüzel kişiliği ve seçilmiş varlık ve yükümlülüklerini bilanço büyüklüğü 1.35 milyar Amerikan doları oluşturacak biçimde satın almaya karar vererek, HSBC Bank A.Ş. ile Demirbank'ı birleştirip yaklaşık 2.35 milyar ABD doları bilanço ve 250 milyon dolar sermaye büyüklüğüne ulaşmayı amaçlıyor. 
     1953 yılında kurulan Demirbank, Tasarruf Mevduatı Sigorta Fonu'na devrinden önce yaklaşık 200 şubesi, 3 milyar dolar mevduatı ve 650 bin bireysel müşterisiyle Türkiye'nin beşinci büyük özel bankası konumundaydı. 






</TEXT>
</DOC>
