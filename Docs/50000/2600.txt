<DOC>
<DOCNO> 2600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sondun09.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosova'da zenginleştirilmiş uranyum izlerine rastlandı 
</HEADLINE>
<TEXT>

     BM Çevre Programı UNEP , NATO’nun Yugoslavya’ya yönelik hava harekatında hedef alınan yerlerde bulunan mühimmat parçalarında zenginleştirilmiş uranyum izlerine rastlandığını bildirdi. 
     UNEP’in açıklamasında, mühimmatta silik Uranyum-236 izlerine rastlandığı, bu uranyumun muhtemelen nükleer santrallardan geldiği bildirildi. 
     Açıklamanın, zayıflatılmış uranyum içeren mühimmatın kullanılmasına ilişkin olarak NATO içinde devam eden tartışmaları şiddetlendirmesi bekleniyor. 
     Zira zayıflatılmış uranyum içeren mühimmatın bir kısmının, yeniden işleme tabi tutulmuş nükleer yakıttan üretildiği ve bu yüzden de daha zararlı plutonyum içerebileceği belirtiliyor. 
     Geçen yıl Kosova’yı ziyaret eden BM çevre ekibinin başkanı Pekka Haavisto, U-236’nın zayıflatılmış uranyumdan daha radyoaktif olduğunu, Dünya Sağlık Örgütü’nden konuyu incelemesini istediklerini söyledi. Bununla birlikte Haavisto, mühimmat örneklerindeki U-236 izlerinin silik olduğunu, artan bir kanser riskinden söz edilemeyeceğini belirtti. 
     İsviçre Atom ve Kimyasal Araştırma Laboratuvarı’ndan gelen bulgulara dayanan İsviçre Federal Teknoloji Enstitüsü, Kosova’da kullanılan mühimmatın plutonyum izleri taşımasının mümkün olduğunu belirtmişti. 
     
     




</TEXT>
</DOC>
