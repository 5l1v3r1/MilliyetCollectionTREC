<DOC>
<DOCNO> 16853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sondun11.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus halkı hala "Leninist" 
</HEADLINE>
<TEXT>

     Rusya'da yapılan bir kamuoyu yoklaması, halkın yüzde 66,7'sinin SSCB'nin kurucusu Vladimir Lenin'in Rusya tarihinde olumlu bir yeri olduğu görüşünü paylaştığını ortaya koydu. 
     Lenin'in doğum yıldönümü dolayısıyla ''Romir'' adlı araştırma merkezinin yaptığı ve İtar-Tass'ın bugün yayımladığı kamuoyu yoklaması sonuçlarına göre, halkın yüzde 29'u Lenin'in Rusya tarihindeki yerini ''tamamıyla olumlu'', yüzde 37,7'si ise ''olumlu yanı ağır basıyor'' şeklinde değerlendiriyor. 
     Vladimir Lenin'in Rusya'ya zarar verdiğini düşünenlerin oranı yüzde 7,6'da kalırken, deneklerin yüzde 14,5'i ''olumsuz yanı ağır basıyor'' şeklinde görüş belirtti. Yüzdeliğin kalan bölümü görüş belirtmedi. 
     Araştırmada, Lenin'in rolünü olumlu bulanların çoğunun yaşlı kuşak ve kırsal kesimden olduğu anlaşıldı. Halk Lenin'i onaylamasına karşın, mumyasının Kızıl Meydan'da durmasını istemiyor. Araştırmanın sonuçlarına göre, halkın yüzde 51,3'ü mumyanın başka bir yere nakledilmesini istiyor. Bu yönde görüş belirtenlerin büyük bölümü, kentliler ya da orta kuşak temsilcilerinden oluşuyor. Mumyanın yerinde kalmasını isteyenlerin oranı yüzde 41,5'te kalırken, yüzde 7,2'lik kesim düşünce beyan etmedi. 




</TEXT>
</DOC>
