<DOC>
<DOCNO> 33668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/sontur09.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışma Bakanı "Türkiye'de 1 milyon kaçak işçi var" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, Türkiye'de 1 milyon yabancı kaçak işçi çalıştığını belirterek, bu konuda yasal düzenleme yapılacağını bildirdi. 
     Okuyan, Türk-İş Konya İl Temsilciliği'ni ziyareti sırasında Türkiye'de çalışan yabancı işçiler konusuna değinerek, ''Türkiye'de 1 milyon yabancı kaçak işçi var. Bu, 1 milyon Türk insanının ekmeğinin çalınması demek. Bu konuda yasa çıkarma hazırlığındayız. Yapılacak yasal düzenlemeyle bu sorunu çözeceğiz'' dedi. 
     Okuyan, çocuk işçiliğinin önlenmesi konusunda da yeni bir yasa taslağı hazırlandığını, bu yasa çıktıktan sonra, çocukların kötü koşullarda çalıştırılmasının önleneceğini kaydetti. 
     Yaşar Okuyan, çalışma hayatını ilgilendiren bütün konularla ilgili Uluslararası Çalışma Örgütü ILO sözleşmesi ve Avrupa Birliği AB standartlarına uygun çalışmalar yapıldığını belirtti. Okuyan, şunları söyledi 
     ''İnşallah bu konudaki yasal düzenlemeler en kısa sürede yapılır. İş Güvencesi Yasa Tasarısı şu an Başbakanlıktadır. Ancak, işverenler bu tasarıya hala karşı çıkarak, kamuoyunu yanlış bilgilendirmektedir. Getirdiğimiz iş güvencesi, mutlak bir güvence değildir. Dikkat edilirse işçinin hakkı korunduğu kadar, işverenin de hakları korunmaktadır. Bir taraftan demokrasi , diğer taraftan AB diyeceksiniz ama işçinizi sendika üyesi oldu diye kapı önüne koyacaksınız. Bu hiçbir vicdana sığmaz. Bu yasa, Ulusal Program'da kısa vadeli çıkarılması gereken bir konudur. Bu hükümetin değil, devletin taahhüdüdür. İş güvencesi konusunda direnmekten vazgeçilmelidir.'' 







</TEXT>
</DOC>
