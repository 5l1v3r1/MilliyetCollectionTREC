<DOC>
<DOCNO> 29338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur09.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet, 'organ bağışı hutbesi' okutacak 
</HEADLINE>
<TEXT>

     Diyanet İşleri Başkanlığı, Temmuz ayı boyunca müftülüklerde organ bağışı kabul masaları kuracak. 
     Diyanet İşleri Başkanı Mehmet Nuri Yılmaz, Sağlık Bakanlığı'nın talebi üzerine, müftülüklere gönderdiği genelgeyle, organ bağışı kabul masaları kurulması talimatı verdi. 
     Yılmaz, genelgesinde, vatandaşların bu kampanyaya katılımlarının kolaylaştırılması gerektiğine işaret ederek, müftülerden vaazlarda, mahalli radyo ve televizyonlarda yapacakları konuşmalarda organ bağışı konusunu gündeme getirmelerini istedi. 
     Bütün camilerde yarın organ bağışıyla ilgili hutbe okutulacağını belirten Yılmaz, genelgesinde, ''İnsan hayatına ve sağlığına çok büyük önem veren Yüce dinimiz bu nimetlerin korunmasını teminen içki, kumar, fuhuş ve uyuşturucu gibi kötü alışkanlıkları yasaklayarak düzenli bir hayat yaşamayı tavsiye etmekte ve kendi ellerimizle kendimizi tehlikeye atmamamız gerektiğine işaret etmektedir'' ifadelerine yer verdi. 
     Trafik kazaları, doğal afetler, iş kazaları, dengesiz beslenme, bulaşıcı hastalık ve kalıtımsal bozukluk gibi sebeplerle pek çok kişinin sakat kaldığını, çoğu zaman da hayatını kaybettiğini ifade eden Yılmaz, genelgesinde şunları kaydetti 
     ''Şifa bekleyen insanlara yardımcı olmak hepimiz için İslami ve insani bir görevdir. Değeri madde ile ölçülemeyecek kadar kıymetli olan kalp, böbrek, akciğer, karaciğer gibi organlarımızın, öldükten sonra bir hastayı tedavi maksadıyla alınarak, başka bir insana nakledilmesi ölen kişi ve aile için büyük bir saygınlık ve şeref vesilesi olarak kabul edilmelidir. Belli şartlara uyulmak kaydıyla organ ve doku naklinin dinimizce caiz olduğu Din İşleri Yüksek Kurulu'nun kararıyla da açıklanmıştır.'' 
     Öte yandan yarın okunacak hutbede ''bir hayat kurtarmanın hazzını tatmak ve ahirette karşılığını görmek için sen de bu hayırlı kampanyaya katıl'' denilerek, ''Hiç tereddüt etmeden organlarımızı bağışlayarak sevap kampanyasına katılalım. Ailemize dostlarımıza örnek olalım. Onları organ bağışına teşvik edelim'' mesajları verilecek. 
     Hutbede, Sağlık Bakanlığı ile Diyanet İşleri Başkanlığı'nın ''Organ bağışı insanın insana yapabileceği en büyük yardımlardan birisidir'', ''Yaşatmak da yaşamak kadar güzel bir duygudur'', ''Organlarını bağışla ki en az 8 kişi sayende hayata yeniden dönsün'', ''Organ bağışının dinimizce hiçbir sakıncası yoktur, Diyanet işleri Başkanlığımız bu konuda kararını vermiştir'' şeklindeki ortak sloganları da dile getirilecek. 






</TEXT>
</DOC>
