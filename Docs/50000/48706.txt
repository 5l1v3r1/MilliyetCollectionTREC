<DOC>
<DOCNO> 48706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/spor/spo02.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Oynasak da bitse 
</HEADLINE>
<TEXT>

1- Revivo, puansızlık nedeniyle Şampiyonlar Ligi’nin takıma oldukça zarar verdiğini söyledi 
2- Asbaşkan Nihat Özdemir "Tüm gücümüz ve olanaklarımız ile lige dönmek zorundayız" dedi 
3- Fenerbahçeli taraftarlar her hafta hayal kırıklığı yaşamaktan bıktı, artık lig maçlarına umutla sarıldı 
     YALÇIN TÜRK 

     ŞAMPİYONLAR Ligi’ndeki kötü sonuçlar Fenerbahçe’de futbolcusundan, taraftarına kadar bütün camiayı "bıkma" noktasına getirdi. Revivo İsrail’e gitmeden önce yaptığı açıklamada, aldıkları yenilgiler ve çizdikleri kötü grafiğin lige de yansımasından şikayetci olarak, "Ben dahil tüm takım kötü oynuyoruz. Bunun en büyük nedeni puan alamadığımız için üzerimizdeki ağır baskı oluşması. Bu yüzden konsantre olamıyoruz. Takım olarak Barcelona maçını da oynayıp, artık ligi düşünmek istiyoruz" dedi. 
     ASBAŞKAN Nihat Özdemir, sıkıntıları ancak birlik olarak aşabileceklerini belirterek, "Tüm gücümüz ve imkanlarımız ile lige dönmek zorundayız. Öncelikle Şampiyonlar Ligi’ndeki başarısızlığın getirdiği stresi, lige yansıtmamak için ne gerekiyorsa yapılacaktır. Artık dersimizi aldık, seneye Şampiyonlar Ligi’nde ne yapacağımızı çok iyi biliyoruz. Teknik kadro ve futbolcuların sonuna kadar arkasındayız" yorumunu yaptı. 
     TARAFTARLAR DA bu etapta yaşadıkları hayalkırıklığı ile hayata küstüler. Leverkusen maçı sırasında Mustafa Denizli’ye "utanıyoruz" yazılı pankart açan seyirciler, ezeli rakipleri Galatasaray’ın topladığı puanlar karşısında, kendilerinin her maçta yenilmelerini hazmedemediler. Sarı - Lacivertliler şimdi üçüncü yıldızın ilk hedef olmasını dilerken, takımlarından lig maçlarını kazanmalarını bekliyorlar. 
     
Alman medyası dalga geçti      Glasgow Rangers ile oynanan ön eleme maçlarında ortaya konulan futbol umut vermiş, Sarı - Lacivertliler, Şampiyonlar Ligi’nde gururlarını okşayacak sonuçların "devamını" beklemeye koyulmuştu... Ancak Fenerbahçe, beş maçta da sahayı boynu bükük terkedip, taraftarını kahrederken, herkes birbirine ayrı soruyu soruyordu "Ya Rüştü olmasaydı"... 
     
     PREMİER TV 
     "Leverkusen, böyle emekli olmuş savunmalar bulsa her yerde şampiyon olur." 
     
     BİLD 
     "Fenerbahçe tavuk sürüsü gibi. Leverkusen en az yarım düzine atabilirdi." 
     
     FRANKFURTER RUNDSCHAU 
     "Leverkusen korkarak gittiği İstanbul’da zayıf bir rakiple karşılaştı." 
     
     SUDDEUTSCHE ZEİTUNG 
     "Fenerbahçe kötü futboluyla Bayer Leverkusen’in ekmeğine yağ sürdü." 
     
     FRANKFURTER ALLGEMEİNE ZEİTUNG 
     "Bayer Leverkusen tarihi bir fark kaçırdı. Türkler inanılmaz derecede kötü." 
     
Takıma ceza Rüştü’ye prim      FENERBAHÇE Yönetimi Leverkusen maçındaki kötü futboldan sonra gözünü Mustafa Denizli’nin vereceği rapora dikti. Takıma ağır bir ceza vermeyi planlayan yönetimin, kaleci Rüştü’ye ise özel prim vermeyi düşündüğünü de sızan bilgiler arasında. Avusturya maçı için İsrail’e giden Revivo Malatyaspor maçında oynayamayacak. Akşam saatlerinde Samandıra’da toplanan Sarı - Lacivertli takımda Mustafa Denizli, Leverkusen’e karşı oynayan futbolcuları idmana çıkmamakta serbest bıraktı. 
     
Rekora çok az kaldı Fenerbahçe, Barcelona maçından da puan çıkaramazsa Polonya’nın Kosice ekibinden sonra Şampiyonlar Ligi tarihinin en başarısız takımı olacak 
     77 takım katıldı 
     FENERBAHÇE, Şampiyonlar Ligi tarihinin en başarısız takımı olma yolunda emin adımlarla ilerliyor. 1992 - 93 sezonunda başlayan dokuz yıllık Avrupa liginde bugüne kadar mücadele eden toplam 77 takım arasında, Slovak Kosice ile birlikte grup maçlarında hiç puan alamayan iki takımdan biri olan Sarı - Lacivertliler, bu istikrarlı tutumunu Barcelona karşısında da sürdürürse, tarihi başarısızlık tescillenecek. 
     
     2 farklı yenilmeli 
     BEŞ maçta puan çıkaramayan, üç gol atıp, 11 gol yiyen Fenerbahçe, Barcelona’ya da üç ve üzeri farkla mağlup olursa, Şampiyonlar Ligi tarihinin "en kötüsü" unvanını elde edecek. 1997 -98 sezonunda Juventus, Manchester United ve Feyenoord arasında hiç puan alamayan Kosice’ye başarısızlıkta rakip olan Fenerbahçe, 1996 - 97 sezonunda Juventus ve Manchester’ın ardında yedi puanla üçüncü olduğu zamanı da bu kez adeta mumla arattı. 
     
Oktay farkı kapadı      SON haftaların golcüsü Oktay Şampiyonlar Ligi’nde Beşiktaş formasıyla attığı dört gole, Fenerbahçe’de de iki tane ekleyip, Jardel’i yakaladı. Hakan Şükür’ün sekiz gollük performansına göz diken golcü futbolcunun hedefi Barcelona karşılaşması oldu. Takımı puansız giderken Oktay Sarı - Lacivertli ekibin en skorer oyuncusu olma yolunda emin adımlarla ilerliyor. 
     
Yıldırım’a ödül      FENERBAHÇE Başkanı Aziz Yıldırım, Türkiye Milli Olimpiyat Komitesi’nin, Beşiktaş’ın efsanevi futbolcusu Şeref Görkey adına koyduğu "Olimpiyat Meşalesi" ödülünü bugün alacak. Yıldırım, Leverkusen maçından sonra tv’lerde "Ali Şen futbolcularla konuştuğunda takım Manchester’ı yeniyor, Aziz Yıldırım gittiğinde sonuç ortada" diyen kongre üyesi Sedat Hayran’a da maç çıkışında, "Seni yönetime almadığım için böyle konuşuyorsun" diye çattı. 
     



 SPOR 























</TEXT>
</DOC>
