<DOC>
<DOCNO> 36453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sontur21.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız deprem araştırma gemisi Marmara'ya açıldı 
</HEADLINE>
<TEXT>

     Fransız deprem araştırma gemisi ''Le Nadir'', Marmara Denizi'nde yaklaşık 10 kilometre derinlikten veriler toplayarak, bölgenin sismik yapısını incelemek üzere çalışmalarına başladı. 
     Karaköy Rıhtımı'ndaki gemide, araştırma hakkında bilgi vermek amacıyla düzenlenen basın toplantısında konuşan Türkiye Bilimsel ve Teknik Araştırma Kurumu TÜBİTAK Marmara Araştırma Merkezi MAM Başkanı Prof. Dr. Naci Görür, 17 Ağustos depreminden sonra, yerli ve yabancı çeşitli kuruluşlarla yaptıkları ortak deprem araştırmalarına değindi. 
     Prof. Dr. Görür, bu çalışmalar kapsamında, bugün de Fransız deprem araştırma gemisi ile yaklaşık 1 ay sürecek ve Marmara Denizi'nin derinliklerindeki sismik yapıyı ortaya çıkaracak bir çalışmaya başladıklarını bildirdi. 
     Şimdiye kadar yürütülen çalışmalarla, Marmara Denizi'nin dünyanın en iyi tanınan denizlerinden biri haline getirildiği ifade eden Prof. Dr. Görür, ''Ama şimdiye kadar yaptığımız araştırmalar, 3 bin metreyi geçmiyordu, bu gemiyle, yaklaşık 10 kilometre derinlikte araştırma yapma imkanı bulacağız'' dedi. 
     Prof. Dr. Görür, 20 Ağustos'ta bir başka Fransız gemisinin de çalışmalara katılacağını belirterek, çalışmalar kapsamında şu ana kadar denizin çeşitli yerlerine 37 OBS okyanus sismoloji sistemi cihazı, karaya da 36'sı özel ve 37'si MAM'a ait olmak üzere 73 sismograf cihazının yerleştirildiğini belirtti. 
     Bu çalışmanın sonucunda, Marmara'nın depremselliğinin daha iyi anlaşılacağını kaydeden Prof. Dr. Görür, şunları söyledi 
     ''17 Ağustos depreminin 2. yılında, bütün arkadaşlarım adına, gönül rahatlığıyla diyorum ki biz araştırmacılar deprem için gerekeni yaptık. Halkımıza güvenli ortamlar sağlamakla görevli diğer yetkililerin de en az bizim kadar çalışmalarını arzuluyoruz.'' 
     Gemideki çalışma ekibine başkanlık yapacak olan Paris Yeryüzü Fizik Enstitüsü Sismoloji Araştırma Merkezi Müdürü Prof. Dr. Alfred Hirn de, araştırmalarını karada ve denizde yerleştirdikleri çeşitli aletler aracılığıyla ayrıntılı bir şekilde yürüteceklerini ifade ederek, ''Yapmak istediğimiz, denizin derinliklerindeki deprem üreten fayların yapısını incelemek ve hızlarıyla ilgili sismik veriler elde etmektir'' diye konuştu. 
     Prof. Dr. Hirn, yaklaşık bir ay sürecek çalışmalarda, gemiden hemen hemen dakikada bir hava tabancasıyla ateş edileceğini ve her patlamanın oluşturduğu etkinin OBS cihazlarınca kaydedileceğini söyledi. Prof. Dr. Hirn, aynı zamanda 4.5 kilometrelik bir kabloya bağlı 360 alıcının da kayıt yapacağını anlattı. 
     ''Kabloya bağlı kayıtçılar, derinden gelen dalgaları kaydederken, bu işlemin yanı sıra, denizdeki OBS ve karadaki sismograflar da olası depremleri kayıt altına alacak'' diyen Prof. Dr. Hirn, çalışmalarının başarıyla sonuçlanması için yetkililerden, kendilerine uygun çalışma ortamının sağlanması ricasında bulundu. 
     6'sı Fransız, 6'sı da TÜBİTAK, İstanbul Teknik Üniversitesi ve Maden Tetkik Arama'dan toplam 12 kişilik araştırma grubunun, çalışmalarını 10 Eylül 2001 tarihinde tamamlaması planlanıyor. 
     Araştırma sonuçlarının daha sonra açıklanacağı kaydedildi. 
     







</TEXT>
</DOC>
