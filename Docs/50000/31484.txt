<DOC>
<DOCNO> 31484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/yazar/uras.html </URL>
<DATE> 2001/07/11/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Banka defteri gene açık kaldı 
</HEADLINE>
<TEXT>

     Beş banka daha fona devredildi. Defter kapadı mı Hayır... Defter gene açık... Kamuoyu gene bekleyişini sürdürecek. Sıradaki diğer bankalara bakalım sıra ne zaman gelecek 
     Madem ki, bu krizin temelinde "bankacılık sistemindeki hastalık" var. Madem ki, sistemin kangren olan bir kolu kesilecek. Kol bir defada kesilir. Bir gün iki parmak, öbür gün üç parmak, bir ay sonra el, dört ay sonra kolun yarısı... Taksit taksit ameliyat yapılır ise, kangren ilerler. Hastalık koldan vücuda atlar... Öbür kola geçer... İşte olan biten budur. 
     
Sürpriz yok      Devirlerin hiçbiri sürpriz değil... Sokaktaki adam bile hangi bankanın nasıl durumda olduğunu bilir hale geldi. Bir yıl önce İstanbul’da Karaköy’den Şişhane’ye Bankalar Caddesi’ndeki avizecilerin önündeki kaldırımda sohbet eden sırt hamallarının "hangi bankaların batacağı konusundaki konuşmalarına" ve de liste yapmalarına şahit olmuş ve bunları da bu sütunda sayın okuyucularıma aktarmıştım. İlginç olan bir yıl önce sırt hamallarının sokakta bağıra çağıra listeye isimlerini yazdıkları bankaların teker teker batması... Pardon, batar gibi olunca sahiplerinin kucağından alınarak, halkın sırtına bindirilmesi .. 
     
Serseri mayın gibi...      Bankalar Caddesi’ndeki sırt hamallarının batacak bankalarla neden bu kadar ilgilendiklerini anlayamamıştım. Yük taşımaktan imanları gevreyen zavallı hamallar, bu bankaların faturasının halkın sırtına yükleneceğini, halkın bu yükün altında ezileceğini taaa o günlerden görmüşler... Meğer ki onun telaşında imişler. 
     Sırt hamallarının "batacak durumda olduklarını" bir yıl önce fark ettikleri bankalar nasıl oluyor da "serseri mayın" gibi ortalıkta dolanıyor Fatura ödenemeyecek boyuta gelince, Devlet Baba’nın kucağına yıkılıp kalıyor. 

</TEXT>
</DOC>
