<DOC>
<DOCNO> 25607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sonspo14.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor kalecisi Allum Buker oldu Ali Uyanık 
</HEADLINE>
<TEXT>

     Samsunspor'un Kamerunlu kalecisi Allum Buker, Türk vatandaşı oldu. 
     Samsunspor kalesini 6 sezondur koruyan ve aynı zamanda Kamerun Milli Takımı oyuncusu olan Allum Buker'in Türk vatandaşlığına geçme başvurusunun Bakanlar Kurulu'nda onaylandığı bildirildi. Türk vatandaşı olan Allum Buker, Samsunspor'un eski başkanı İsmail Uyanık'ın da soyadını alarak, ismini ''Ali Uyanık'' olarak değiştirdi. 
     Türkiye'de ve özellikle de Samsun'da ailece yaşamaktan büyük mutluluk duyduklarını ve kendilerini Türk gibi gördüklerini belirten kaleci, duygularını telefonla şöyle anlattı 
     ''6 sezondur Samsun'da yaşamaktayım. Buraya öylesine alıştım ki, adeta ikinci vatanım oldu. Eşim ve çocuğum da benim gibi düşünüyor. Çok güzel dostluklar kurduk. Bunun sonucunda da Türk vatandaşı olmaya karar verdim ve bu da kabul edildi. Artık kafam rahat. Uzun yıllar bu ülkede top oynamak istiyorum. Şu anda milli maç nedeniyle yurtdışındayım. Önümüzdeki günlerde Samsun'a gelerek yeni nüfus kağıdımla sözleşme imzalayacağım.'' 
     
     






</TEXT>
</DOC>
