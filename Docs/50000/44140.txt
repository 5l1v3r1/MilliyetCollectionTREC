<DOC>
<DOCNO> 44140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/guncel/gun05.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce tahliye, sonra arama 
</HEADLINE>
<TEXT>

Piyasaya hastalıklı et sürdükleri iddiasıyla yargılanan Buffalocular Ankara 1 No’lu DGM tarafından yanlışlıkla’ tahliye edildi 
     GÖKÇER TAHİNCİOĞLU Ankara 

     Ankara Ulucanlar Merkez Kapalı Cezaevi’nde yaklaşık bir yıldır tutuklu bulunan Buffalo davasının 9 sanığı, Ankara ve Mersin Cumhuriyet başsavcılıkları ve cezaevi yönetiminin büyük hatası sayesinde "özgürlüklerine" kavuştu. Ulucanlar yönetimi, DGM’deki davalarında tahliyelerine karar verilen 9 sanığı, haklarında Mersin’deki bir başka davada tutukluluk kararı bulunmasına rağmen serbest bıraktı. 
     Türkiye’ye hastalıklı ve kaçak etleri soktukları iddiasıyla haklarında dava açılan aralarında İsak Romano ve "Drej Ali" lakaplı Ali Yasak’ın da bulunduğu 71 sanığın 9’u, Ankara 1 No’lu DGM’deki önceki günkü duruşmada hazır bulunarak tahliyelerini istedi. Mahkeme de, yaklaşık 1 yıldır tutuklu bulunan sanıkların talebini yerinde görerek tahliyelerine karar verdi. Başka davadan tutuklu bulunan sanıkların tahliye sevinçleri, cezaevine gidince bir kat daha arttı. Çünkü serbest bırakılmamaları gerekmesine rağmen, cezaevi yönetimi sanıklara eşyalarını toplamalarını söyledi. Cezaevindeki sanıkların serbest bırakılmalarından sorumlu Ankara Cumhuriyet Başsavcılığı ve Ulucanlar Cezaevi yönetimi, sanıkları önceki gece serbest bırakmasına rağmen, yaptıkları hatayı dün de fark etmedi. Hata ancak, sanıkların serbest bırakıldıklarının Mersin 1. Ağır Ceza Mahkemesi’ne bildirilmesiyle anlaşıldı. 
     
     Yazı da ulaşmadı 
     Ankara Cumhuriyet Başsavcılığı yetkilileriyse sorulara, "Bizdeki dosyada sadece DGM’den verilen tutukluluk kararı bulunuyor. Doğal olarak tahliyede bir yanlışlık yok" yanıtını verdi. 
     



 GÜNCEL 

















</TEXT>
</DOC>
