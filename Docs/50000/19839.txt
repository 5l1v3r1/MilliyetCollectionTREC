<DOC>
<DOCNO> 19839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/son/sondun05.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Catherine Zeta-Jones estetik iddialarına ateş püskürdü 
</HEADLINE>
<TEXT>

     Ünlü aktris Catherine Zeta-Jones, estetik ameliyatı geçirdiği yönünde bir İngiliz tabloid gazetesinde yer alan haberden sonra çığ gibi büyüyen dedikodulara ateş püskürdü. 
     Internetteki "mr.showbiz" sitesinin haberine göre, "The Sun" gazetesinin haberi, güzel yıldızın uykularını kaçırdı. 
     İngiliz oyuncunun basın sözcüsü Cece Yorke, sanatçının "bıçak altına yatmadığını" ifade ederek, Zeta-Jones’un dedikodulardan dolayı çok üzüntülü ve sinirli olduğunu kaydetti. Yorke, "Onun çok güzel gözleri var. Her zaman güzeldi ve asla ameliyata ihtiyacı yok" açıklamasında bulundu. 
     Haberde 31 yaşındaki oyuncunun birkaç hafta önce Los Angeles’ta operasyon geçirdiğine yer verildiğini kaydeden Yorke, sanatçının Michael Douglas ile düğünlerinden bu yana sürekli kameraların karşısında olduğunu ve sürekli fotoğraflarının çekildiğini belirtti. Yorke, "Bütün Douglas ailesi, sürekli kameraların karşısında ve görüldüğü gibi yüzlerinde de hiçbir değişiklik yok. Anlaşılan gazete, haber açısından hareketsiz bir hafta geçirdiği için bu yola başvurdu" dedi. 
     Catherine Zeta-Jones, geçtiğimiz günlerde açıklanan People Dergisi’nin "En Güzel 50 İnsan" sıralamasında yer almıştı. Güzel oyuncu, şu günlerde Julia Roberts ile rol alacağı "American Sweethearts" adlı filmin hazırlıklarıyla uğraşıyor 







</TEXT>
</DOC>
