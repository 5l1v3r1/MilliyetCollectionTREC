<DOC>
<DOCNO> 29717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/guncel/gun08.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk aydını cahil mi 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     Şair, gazeteci, yazar Attila İlhan, "Bizim en büyük sıkıntımız, aydın dediğimiz insanlarımızın cahil olması. Bizde gerçek anlamda aydın yok. Bizde inanç aydını var. Sahici aydınımız yok denecek kadar az. Benim özelliğim ne dersen, ben sahici aydınım. Gerçek aydın böyle bir adamdır..." dedi ve Türk aydını üzerindeki tartışmayı tetikledi. "Türk aydını cahil mi " Görüşler şöyle 
     
     Prof. Dr. Ali Nesin 
Doğru söylüyor 
     Geri kalmışlık, sadece ekonomiyle sınırlı olmaz. Katılmamak elde değil. Her şeyin kötü olduğu, geri kaldığı bir ülkede herhangi bir zümrenin çok iyi olmasına imk n yoktur. Bunun içine tabii ben de dahilim. Ben de geri kalmış bir aydınım. Atilla İlhan da öyle. İnsanın kendisine sahici aydınım demesi de zor tabii. Üniversiteleri görüyorsunuz, sonra İstanbul’da kaç kütüphane var Aydınlar bu halk içinden yetişmiyor mu Müzesi olmayan bir şehir düşünülemez. İstanbul gibi bir yerde bir tane modern sanatlar müzesi bile yok. Bu utanılacak bir durum. İstanbul’daki Güzel Sanatlar Müzesi, Atatürk tarafından açılmış. Kapının üzerine yazmışlar Atatürk’ün emriyle açılmıştır’ diye. O olmasa, onu da açmayacaklar. Avrupa’nın neresine giderseniz gidin, her şehirde üç beş tane modern sanatlar müzesi vardır. İlhan’ın, Bizde inanç aydını vardır’ sözüne de katılıyorum. Genelde aydınlarımız böyle. Bir düşünceye önce inanır, sonra ona kılıf bulur. Yani ona bir neden bulmaya, doğrulamaya çalışır. Bir gerçeği anlamak için düşünmez. Haklı çıkmak için tartışır. 
     
     Yusuf Kurçenli Yönetmen 
O gerçek bir aydın 
     Osmanlı’nın son zamanlarından beri Türkiye de düşünen ve düşünmeye çalışan insanlar bunu aydın olmanın ilk koşulu olarak söylüyorum Türkiye’nin kurtuluşu gibi acil sorunlar etrafında gerçekten büyük ölçüde kamplara bölünmüşlerdir. Bu da bir anlamda, aydınlarımızın bazı odaklara bağlı olması sonucunu doğurmuştur ki, Atilla İlhan’ın haklı gibi olduğu yaklaşım budur. Bu saptama elbette bağımsız aydınların Türkiye’de yaşamış ve yaşamakta olmadığı anlamına gelmez. Abartarak yanıldığı nokta da budur. Öte yandan kendine yaptığı aydın yakıştırmasına katılıyorum. O gerçekten bir aydındır. Düşüncelerini abartarak, vurgulayarak ortaya koymak gibi bir özelliği var İlhan’ın. Bu da tartışılmasını istediğinden olsa gerek. 
     
     Prof. Dr. Bakır Çağlar 
Klinik bir vaka 
     Orwell şunu söyler Eğer geleceğin fotoğrafını görmek istiyorsanız, bir insan suratını sonsuza kadar tekmeleyen bir postal düşünün’ diyor. Postal entelektüelleri ve olmayanlar, yani taraflı olanlar. İnsanın suratını çiğneyen postal, insanın insanlığını engelleyen çeşitli baskıların bir sembolüdür. Postal dinamiklerinin şeması şu farklı düşünenleri siyasi sosyal düzene sokmakla yükümlü kişi ya da ihlaller, morali monopolleştirerek muhalifleri sanıklar. Karşı konulmaz korku, nefret kompleksi kurarak fertleri hoşgörüsüz çoğunluk içine çeker. Kurtlarla birlikte uluma eğilimi yaratır ve nefret üretmek için her zaman bir düşman bulunur. Taraflı entelektüeller gibi. Türkiye’de aydınları ikiye ayırmak lazım. Benmerkezli bir emekli ferdiyetçilik karşısında dayanışmacı ferdiyetçiliği savunanlar. Ben tarafsızım’ demek, taraflı olmanın tersinden ifadesidir. Çünkü tarafsızlığı seçiyorsunuz. İlhan’ın değerlendirmesini entelektüelce değil, klinik bir vaka olarak görüyorum. Yanıtlayamam çünkü tıp doktoru değilim. 
     
     Murat Belge Yazar 
Artık bıkkınlık getirdi 
     Dünyanın her yerinde palavra aydınlar da vardır. Türkiye’de ama fazla ama az, bilemeyeceğim. Bu lafları böyle sağa sola savuranların, kendilerinin daha üstün bir konumda olduklarının kanıtı nedir, bilemiyorum. Herkes böyle bir şey söyleyebilir. Çocukluğumdan beri Türkiye’de aydın meselesi konuşuluyor. Bu konu artık bıkkınlık getirdi. 
     
     Vedat Günyol Yazar 
Bizde aydın çok 
     Aydını ayırmak lazım. Bir üniversite bitirip kendine aydın diyenler var. Bir de bilge insanlar var. Örneğin, bence Aşık Veysel hem bilge hem aydındır. Millet meclisimizi dolduranlara aydın dememse mümkün değil. Her ülkede aydın bir avuç insandır. Onlar toplumun yüzakıdır. Bizde de eleştiride, öyküde, bilimde, sanatta, çok sayıda aydınımız var. Bunlar da gerçekten övüneceğimiz güzellikteki insanlardır. 
     



 GÜNCEL 





















</TEXT>
</DOC>
