<DOC>
<DOCNO> 18080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/ekonomi/eko07.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin’de piyasalar yatıştı 
</HEADLINE>
<TEXT>

     EKONOMİ SERVİSİ 

     Arjantin Devlet Başkanı Fernando De la Rua’nın Merkez Bankası Başkanı Pedro Pou’nun görevden alınacağını açıklaması piyasaları önemli ölçüde rahatlattı. Bu açıklamanın ardınan borsa toparlandı ve yüzde 2.5 yükseldi. 
     Hükümet kaynaklarının Reuters’e verdiği bilgiye göre, Arjantin’de bankacılık sisteminde kara para aklamanın yaygınlaşmasına göz yummakla suçlanan Pou’nun görevinden alınmasında tavsiye kararı oy çokluğuyla alındı. 
     
     Risk büyüdü 
     Ekonomi Bakanı Domingo Cavallo ile Merkez Bankası Başkanı Pou arasında çekişme yaşanması nedeniyle, piyasalarda dalgalanmalar baş göstermişti. Cavallo, Pou’yu, "ekonomiyi istikrarsızlaştırmak ve yaklaşık üç yıllık durgunluktan sonra yeniden canlanmanın sağlanmasını önlemekle" suçlamıştı. Yeni Merkez Bankası Başkanı’nın Arjantin finans camiasında saygın bir yere sahip olan, devlete ait Banco Nacion’un eski başkanı Roque Maccarone’nin olması bekleniyor. 
     Cavallo’nun göreve gelişinden sonra piyasalarda net bir iyileşme görülmemesi ve dış borçların ödenemeyeceği endişesinin üzerine bir de Cavallo - Pou çekişmesi gelince geçen hafta Arjantin hisseleri dünya piyasalarında değer kaybetti. 
     
     "Beni kandırdı" 
     Ülkedeki faiz oranları ise iki katına çıktı. Öte yandan Mekez Bankası Başkanı Pedro Pou’nun yeni ekonomi politikalarına ayak dirediği ve Ekonomi Bakanı Cavallo’nun da Merkez Bankası Başkanı için beni kandırdı’ ifadesini kullanması güvensizliği daha da artırdı. Bunun sonucunda Arjantin borsası Cuma günü yüzde 6.3 değer yitirdi. Öte yandan uluslararası piyasalarada Arjantin’in risk oranlarının hazine bonoları bazında yapılan karşılaştırmada Türkiye ve Rusya’nın üzerine çıktığı yorumları yapıldı. 
     
     



 EKONOMİ 























</TEXT>
</DOC>
