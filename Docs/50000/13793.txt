<DOC>
<DOCNO> 13793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/soneko03.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'den acı haber "Bir miktar ek vergi gelebilir" 
</HEADLINE>
<TEXT>

     Devlet Bakanı Kemal Derviş, iç kaynağa da ihtiyaç bulunduğunu belirterek, ''Bir miktar ek vergi gelebilir'' dedi. 
     Kemal Derviş, Ankara'ya hareketinden önce Atatürk Havalimanı'nda yaptığı açıklamadan sonra, ''Ek vergilerden bahsediliyor, konuya nasıl bakıyorsunuz'' şeklindeki bir soru üzerine, bütçe konusunda ciddi çalışmalar yaptıklarını bildirdi. 
     Şubat olaylarından sonra bütçede bazı değişiklikler yapma zorunluluğu doğduğunu belirten Derviş, şöyle konuştu 
     ''Bir miktar içeriden sağlanacak ek kaynağa ihtiyacımız var. Bu ek kaynağı nasıl sağlayacağımız konusunda bütün arkadaşlar ve diğer bakanlarla birlikte çalışacağız ve bu ek kaynağı meydana getirmek mümkün olacak. Bir miktar ek vergi gelebilir. Bunu makul ölçüler içinde tutmamız gerekiyor.'' 
     Türkiye'de esas sorunun vergi oranlarının düşüklüğü olmadığını, vergi oranlarının zaten yüksek olduğunu belirten Derviş, şöyle devam etti 
     ''Ama verginin tabana yayılması ve herkesin vergi ödemesi gerekiyor. O yönde ilerlememiz gerekiyor. Ayrıca, her zaman vurguladığım gibi bu krizin yarattığı yükü, mümkün olduğu kadar adil bir biçimde dağıtmamız gerekiyor. Bu yük, sosyal adalete uygun bir şekilde taşınabilirse, toplum da bunu çok daha rahatlıkla kabul edecek ve sanıyorum herkes de üzerine düşeni yapacaktır.'' 




</TEXT>
</DOC>
