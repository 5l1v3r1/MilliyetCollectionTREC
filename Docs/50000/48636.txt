<DOC>
<DOCNO> 48636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sontur08.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukat bürosunun önüne kola kutusunda patlayıcı bırakıldı 
</HEADLINE>
<TEXT>

     Nevşehir'in Avanos İlçesi'nde, bir avukatın bürosunun önüne bırakılan ve içinde patlayıcı madde olan kola kutusu patladı. Olayda, bir kişi yaralandı. 
     Avanos İlçesi'nde, Uğur Mumcu Caddesi'nde bulunan Avukat Serdar Kürşat'a ait büronun giriş kapısının önüne, gece içinde patlayıcı madde bulunan teneke kola kutusu konuldu. 
     Bu sabah aynı apartmanda oturan ve Bağdatlı Eczanesi'nde kalfa olarak çalıştığı bildirilen 17 yaşındaki Yakup Öztürk, içinde patlayıcı bulunan kutuyu kola zannederek aldı ve meydana gelen patlamada yaralandı. 
     Sağ eline patlamadan sonra çok sayıda metal parça saplanan Yakup Öztürk, Erciyes Üniversitesi Tıp Fakültesi Hastanesi'nde tedavi altına alındı. 
     Olayla ilgili soruşturmanın çok yönlü olarak sürdürüldüğü bildirildi. 
     






</TEXT>
</DOC>
