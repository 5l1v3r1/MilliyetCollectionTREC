<DOC>
<DOCNO> 28285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sonspo11.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım Başkanlığa 'DEVAM' dedi 
</HEADLINE>
<TEXT>

     Fenerbahçe Kulübü başkanı Aziz Yıldırım bugün Fenerbahçe burnunda düzenlediği basın toplantısında başkanlığa devam etme kararı aldığını açıkladı. Yıldırım, "Fenerbahçe camiasının yaptığı baskı ve sevgi gösterisi sonucu devam etme kararı aldım. Bunun şartı olarak yapılacak olan kongrede aday olacağım. Yönetim kurulundaki arkadaşlarla birlikte yeni liste yapacağız. Camianın da birlik beraberlik içinde olması isteğiyle iyi bir yönetim ve geleceğe doğru Fenerbahçe için iyi olan şeyleri yapacağız." diye konuştu. 
     
     'Transferleri Denizli istedi' 
     Stadyum inşaatına büyük önem verdiğini ifade eden Yıldırım, "İlk işimiz stadyumdur. Mart ayına kadar maraton tribününü açacağız, mart ayından sonra iki kale arkasının üstleri kapanacak. Transferler ise Mustafa Denizli'nin isteği doğrultusunda yapılmaktadır. Ümit ve Ceyhun ile sözleşme imzaladık. Gaziantepsporlu Hakan ile ilgili çalışmalar devam ediyor" dedi. 
     
     'Yabancı oyuncu almayacağız' 
     Yıldırım şöyle devam etti "6 yabancı oyuncu var ve kadromuz yabancılara kapalı ...Oyuncu almamız için elimizdeki oyunculardan gitmesi gerekir. Ama böyle bir şey yok. Ne biz istiyoruz ne de oyunculardan böyle bir talep var. Basın bizim yerimize transfer yapıyor" 






</TEXT>
</DOC>
