<DOC>
<DOCNO> 43278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sontur21.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik'ten Kadir İnanır'a "Özür dilese olay kapanırdı" 
</HEADLINE>
<TEXT>

     Sanatçı Çelik Erişçi'nin, manken sevgilisi Buket Saygı'nın sinema sanatçısı Kadir İnanır tarafından ''taciz edildiği'' iddialarının ardından İnanır'la yaptığı telefon görüşmelerinde kendisine ''hakaret edildiği ve sövüldüğü'' iddiasıyla açtığı davanın görülmesine devam edildi. 
     Beyoğlu 2. Sulh Ceza Mahkemesi'ndeki duruşmaya, sanık Kadir İnanır gelmedi. Duruşmada, davacı Çelik Erişçi hazır bulundu. Şikayetine ilişkin ''diyecekleri'' sorulan Erişçi, olayın bu boyuta gelmesini istemediğini belirterek, şunları söyledi 
     ''Kadir İnanır özür dilese bu olay kapanırdı. Ancak şikayetçiyim. Buket Saygı'ya cep telefonu ile gönderilen mesajlardan sonra İnanır'la görüşmeye çalıştım. Kuşadası'nda görüşemeyince İstanbul'a döndüm. Burada Universal Müzik Şirketi'nden bir cep telefonu görüşmesi gerçekleştirdim. Bu görüşmede Kadir İnanır, bana hakaret ederek küfretti.'' Duruşma, aralarında Buket Saygı'nın da bulunduğu 3 tanığın dinlenilmesi ve Kadir İnanır'ın talimatla alınması istenen ifadesinin beklenmesi amacıyla ertelendi. Beyoğlu Cumhuriyet Başsavcılığı'nca hazırlanan iddianamede, Kadir İnanır'ın, Çelik Erişçi'ye ''Namus ve haysiyetine dokunacak şekilde hakaret etmek ve sövmek'' suçundan dolayı TCK'nın 480 ve 482. maddeleri gereğince 6 aydan 3 yıla kadar hapis cezasına çarptırılması isteniyor. 







</TEXT>
</DOC>
