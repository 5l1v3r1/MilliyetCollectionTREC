<DOC>
<DOCNO> 42223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/ekonomi/eko05.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatta teröre lanet’ ambalajı 
</HEADLINE>
<TEXT>

     EKONOMİ SERVİSİ 

     ABD’de yaşanan terörün ardından, Müslümanlara duyulan öfkenin Türkiye’nin ihracatını etkileyebileceğini belirten İstanbul Hazır Giyim ve Konfeksiyon İhracatçıları Birliği İHKİB Başkanı Nuri Artok, görünmeyen bir ambargo dalgası olasılığına karşı önlem alınması gerektiğini söyledi. 
     Nuri Artok, yaptığı yazılı açıklamada, ABD’de Müslümanlara yönelik saldırılar başladığına işaret ederek, Türkiye’nin kendini iyi anlatması gerektiğini, aksi takdirde görünmeyen ambargo dalgasından zarar görüleceğini vurguladı. Artok, şu görüşleri dile getirdi "ABD halkının tepkisinin boyutunun nereye varacağını tahmin etmek mümkün değil. ABD halkının tüketim tercihleri bu olaydan sonra değişecektir. Ortadoğu ve Asya menşeli mallara olan tercih büyük ölçüde azalacaktır. Dışişleri Bakanlığı’nı ve Dış Ticaret Müsteşarlığı’nı, konuyu bu yönden ele almaya çağırıyoruz. Aksi halde, görünmeyen ambargo dalgasından zarar görürüz." 
     Artok, ABD’ye satış yapan ihracatçılara da, ambalajlarının üzerine "Terörü lanetliyoruz" ve "ABD halkının yanındayız" gibi etiketler yapıştırmalarını önerdi. 
     



 EKONOMİ 




















</TEXT>
</DOC>
