<DOC>
<DOCNO> 30888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/sontur03.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yök'ten dört vakıf üniversitesine 12 trilyonluk yardım... 
</HEADLINE>
<TEXT>

     Yükseköğretim Kurulu YÖK , 4 vakıf üniversitesine toplam 12 trilyon lira yardım yapılmasını öngördü. 
     YÖK, aralarında Fatih Üniversitesi'nin de bulunduğu 5 vakıf üniversitesinin yardım talebini ise geri çevirdi. 
     Alınan bilgiye göre, YÖK, 2547 sayılı YÖK Kanunu'nun Ek 18. maddesi uyarınca, vakıf üniversitelerine 2001 mali yılında yapılacak yardım çerçevesinde 9 üniversiteden gelen talepleri inceledi. 
     İncelemeler sonucunda, Bilkent, Başkent, Koç ve Işık üniversitelerine yardım yapılması, Fatih, Atılım, Kadir Has, Çankaya ve Doğuş üniversitelerine ise yapılmaması kararlaştırıldı. 
     Buna göre, Işık Üniversitesi'ne 1 trilyon lira, Başkent Üniversitesi'ne 2 trilyon 876 milyar lira, Bilkent Üniversitesi'ne 7 trilyon 222 milyar lira, Koç Üniversitesi'ne de 939 Milyar 402 milyon lira yardım öngörüldü. 
     Ancak, YÖK Denetleme Kurulu raporunda, Bilkent Üniversitesi'nin 2000 mali yılı kesinleşmiş bütçe gelirlerine göre 9 trilyon lira gelir fazlası olduğu, 2001 mali yılı tahmini bütçesinin de gelir fazlası verebileceği belirtildiği için, ilgili mevzuatta bu konuda açıklık bulunmaması nedeniyle, söz konusu üniversiteye yapılması kararlaştırılan devlet yardımıyla ilgili değerlendirme Maliye Bakanlığı'na bırakıldı. 
     YÖK'ün söz konusu 4 vakıf üniversitesine verilmesini kararlaştırdığı yardım miktarının toplamı 12 trilyon 37 milyar lirayı buluyor. 
     
     Yardım yapılmayanlar 
     YÖK'ün 5 vakıf üniversitesine yardım yapmama gerekçelerinde YÖK Denetleme Kurulu raporları etkili oldu. Raporlarda, yardım yapılmayan bazı üniversitelerin taahhütlerini yerine getirmediği, bazılarının ise gerekli koşulları sağlamadığı belirtildi. 
     YÖK'ün, geçen yıl da yardım talebini geri çevirdiği Fatih Üniversitesi ile ilgili kararında, YÖK Denetleme Kurulu'nun raporu dikkate alındı. YÖK'ün kararında şöyle denildi 
     ''Üniversitenin kuruluş aşamasındaki taahhütlerini yerine getirmediği, tüzel kişiliğine ait hiçbir gayrimenkulunün bulunmadığı, taahhüt edilen taşınmazların bir üniversite oluşturarak eğitim-öğretim yapmak üzere kampus kurmak üzere bir bütünlük içinde kullanılabilecek durumda olmadığı, Türkiye Sağlık ve Tedavi Vakfı'nın kuruluş aşamasındaki taahhütlerini yerine getirmediği, üniversitenin şu anda yararlandığı kampüsün tüm yatırımının üniversite tarafından karşılanmasına rağmen kampus arazisinin kuruluşta üniversiteye tahsis taahhüdü yapan ancak bu taahhütten sonradan vazgeçen Sema A.Ş'ye ait olduğu tespit edilmiştir. Buna göre, 2001 Mali yılında Fatih Üniversitesi'ne Yükseköğretim Denetleme Kurulu'nun raporu da dikkate alınarak devlet yardımı yapılmamasına karar verildi.'' 
     YÖK geçen yıl, Bilkent, Başkent, Beykent, Koç, Yeditepe, Işık, Atılım, Çağ, Çankaya, İstanbul Kültür ve Maltepe üniversitelerine, toplam 15 trilyon 588 milyar 471 milyon lira devlet yardımı yapılmasını öngörmüştü. 
     
     Yardım nasıl belirleniyor 
     YÖK, yardım talepleriyle ilgili başvuruları, vakıf üniversitelerine devlet yardımını yeni koşullara bağlayan son yasa değişikliğinin yürürlüğe girmesinden önce inceleyip karara bağladığı için, yardım oranları belirlenirken eski mevzuat dikkate alındı. 
     Söz konusu mevzuata göre, devlet yardımı yapılacak vakıf üniversitelerinin en az 2 öğretim yılı eğitim-öğretim faaliyetini sürdürmesine, kayıtlı öğrenci sayısına, burslu okutulan öğrenci sayısına, ÖSS'de sayısal alanda en yüksek puan alan ilk 2 bin aday arasından belli bir oranda ilgili üniversiteye yerleşen olup olmadığına, öğretim elemanı sayısına ve ''Öğretim üyesi başına düşen bilimsel yayın oranları'' sıralamasındaki yerine bakılıyor. 
     Ayrıca, ilgili üniversitenin bütçesi, personel, yatırım ve cari giderleri incelenerek, bir öğrencinin üniversiteye cari maliyeti hesaplanıyor. Bu incelemeler sonucunda ve YÖK Denetleme Kurulu raporları da dikkate alınarak, üniversiteye yapılacak yardım oranı belirleniyor. 
     YÖK, öngördüğü yardım miktarlarıyla ilgili kararını Milli Eğitim Bakanlığı'na sunuyor. Milli Eğitim Bakanlığı da inceledikten sonra Maliye Bakanlığı'na iletiyor. Yapılacak yardımlarla ilgili son kararı Maliye Bakanlığı veriyor. 






</TEXT>
</DOC>
