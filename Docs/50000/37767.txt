<DOC>
<DOCNO> 37767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sondun05.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askeri stratejisini yeniden yapılandırıyor... 
</HEADLINE>
<TEXT>

     ABD Savunma Bakanı Donald Rumsfeld, Washington'ın askeri stratejisinin, dünyadaki yeni gelişmeler ışığında artık ''iki değil, bir buçuk savaşa hazırlık'' prensibine göre yeniden yapılandırılmakta olduğunu resmen açıkladı. 
     Rumsfeld'in bu yöndeki planları ilk defa resmen medyaya duyurmasıyla birlikte, yeni stratejinin Başkan George Bush ve Kongre tarafından onaylanmasının ardından, ABD ordusunda küçülme kaçınılmaz hale gelecek. 
     Savunma Bakanı Rumsfeld, orduda küçülme planına bu şekilde yeşil ışık yakarken, silahlı kuvvetlerin üst kademesindeki komutanların ters yöndeki telkinlerini de gözardı etmiş oldu. Donald Rumsfeld, Pentagon'da düzenlediği basın toplantısında, soğuk savaş ertesinde son on yıldır uygulanmakta olan ''iki bölgede savaşa hazırlık'' ilkesinin, ''bir savaşı kazanmak ve ikinci cephede düşmanı durdurmak'' prensibine göre yeniden düzenlenmekte olduğunu belirtti. 
     Artık vazgeçilmekte olan ''iki savaş'' ilkesinde, muhtemel düşmanlar, Irak ve Kuzey Kore olarak belirlenmişti. Rumsfeld, ''dünyanın yeni gerçeklerine göre'' hazırlanmakta olan yeni askeri stratejinin, silah sistemlerinin teknolojik gelişmeler ışığında yenilenmesine olanak sağlayacağını belirtirken, orduda küçülmenin kaçınılmaz olacağına da işaret etti. Medyaya yansıyan haberlere göre, birçok komutan ise ABD silahlı kuvvetlerinde meydana gelecek yeni bir küçülmenin, ordunun bütün görevlerini yerine getirememesine ve Washington'ın dünyadaki etkisinin azalmasına yol açacağını savunuyordu. Rumsfeld'in geliştirmekte olduğu yeni askeri stratejinin ayrıntılarının, Eylül sonuna kadar ortaya çıkması öngörülüyor. Yeni planın yürürlüğe girmesi için, Başkan Bush ve Kongre'nin iki kanadı olan Senato ve Temsilciler Meclisi tarafından onaylanması gerekiyor. 
     ABD silahlı kuvvetlerinde halen yaklaşık 1 milyon 400 bin personel görev yapıyor. Yeni plan çerçevesinde, bu sayının 100 bin ile 200 bin kişi arasında azalması bekleniyor. Küçülme çerçevesinde, Kara, Hava ve Deniz Kuvvetleri'nin de yeniden yapılanması öngörülüyor. Rumsfeld, bu süreç çerçevesinde, yeni bütçe ve görev tanımlarının kuvvet komutanlıklarına bildirileceğini, yeniden yapılanma işleminin ise buna göre komutanlıklarca yapılacağını söyledi. Savunma Bakanı Rumsfeld, ayrıca ABD Genelkurmay Başkanlığı görevinde dört yıllık süresini tamamlayan Orgeneral Henry Shelton'ın yerine atamanın, gelecek günlerde yapılacağını açıkladı. Rumsfeld, yeni genelkurmay başkanının Bush tarafından aslında belirlendiğini belirtirken, bu ismi duyurmaktan kaçındı. 
     







</TEXT>
</DOC>
