<DOC>
<DOCNO> 47053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/ekonomi/eko01.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Zordaki şirketleri kurtarma formülü 
</HEADLINE>
<TEXT>
Büyüklere Londra, küçüklere İstanbul 
Hükümet, bankalar ve şirketler uzlaştı. Hükümet yasal düzenlemeler yapacak, bankalar centilmenlik anlaşması imzalayacak, TOBB şirketleri saptayacak. Ay sonuna kadar çalışmalar tamamlanacak. Büyük şirketler için alacaklı bankalar konsorsiyumu, küçük şirketler için de Aktif Yönetim Şirketi kurulacak 
     KADİFE ŞAHİN 

     Bankalar ve reel sektör temsilcilerini bir araya getiren Finans ve Üretim Danışma Kurulu toplantısından uzlaşma çıktı. Büyük şirketlerin kurtarılmasında Londra Yaklaşımı, küçük şirketlerde ise İstanbul Yaklaşımı modeli uygulanacak. Bakan Derviş, toplantıdan sonra yaptığı açıklamada, "Fikir birliğine ulaştık. Ekim ayı bitmeden hayata geçirmiş olacağız" dedi. 
     Bankalar Birliği’nin Akmerkez’deki ofisinde, finans ve reel sektör temsilcilerinin yer aldığı 2.5 saatlik toplantıda tarafların anlaştıklarını açıklayan Bakan Derviş, "Hem yasal düzenlemelerde hem de sektörlerin yapması gerekenlerde fikir birliğine ulaştık. Hızla ilerlemek istiyoruz. Oluşturulan taslağı taraflar kendi yönetimlerinde tartışacak. Hükümet de bu yasal kısmı Meclis’e sunacak. Ekim bitmeden yaklaşımı hayata geçirmiş olabileceğiz" diye konuştu. 
     
     Kaynak sorunu 
     Toplantıda, Dünya Bankası’ndan sağlanacak 500 milyon doların yanı sıra munzam karşılıklarda birikmiş kaynağın değerlendirilmesi ile ilgili bir formül üzerinde de durulduğu öğrenildi. Bu arada Hakem Heyeti’nin bankacı ağırlık olmasından kaynaklanan rahatsızlığın da Danışma Kurulu’ adıyla ikinci bir kurum oluşturularak giderilmesi kararlaştırıldı. 
     
     Başkanlar memnun 
     Toplantıya katılan TÜSİAD Başkanı Tuncay Özilhan, "Umutluyuz, ay sonunda bitecek. İlk kez böyle büyük bir uzlaşma zemini oluştu. Her konuda mutabık kalındı. Birinci aşamada yaşama şansı olan şirketlere destek sağlanacak" dedi. 
     TOBB Başkanı Rifat Hisarcıklıoğlu da "Hafta sonu itibariyle hükümete sunabilecek konuma geleceğiz. Önümüzdeki hafta pazartesi günü sonuçlandırma toplantısını yapıyor olmamız da, bizim için çok önemlidir" dedi. İSO Başkanı Hüsamettin Kavi de "Londra yaklaşımında bir sonuca vardık" dedi. 
     Derviş, daha sonra bankaların üst düzey yöneticilerinin katıldığı ikinci bir toplantıya katıldı. Makro ekonomik konuların konuşulduğu bu toplantıdan sonra da Ankara’ya hareket etti. 
     
     Sistem kasımda işlemeye başlayacak 

</TEXT>
</DOC>
