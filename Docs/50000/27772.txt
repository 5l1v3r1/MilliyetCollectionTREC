<DOC>
<DOCNO> 27772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/ekonomi/aeko.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
PERDE ARKASI 
</HEADLINE>
<TEXT>
Bağdat seferi başlıyor 
MGK Genel Sekreteri Orgeneral Asparuk, Dış Ticaret Müsteşarı Kürşad Tüzmen ile görüştü. Gündem Suriye ve İran ile ekonomik ilişkilerle, Irak’ın başkentine başlayacak uçak seferleriydi 
     ZÜLFİKAR DOĞAN Ankara 

     Milli Güvenlik Kurulu MGK Genel Sekreteri Orgeneral Cumhur Asparuk’un dün Hazine ve Dış ticaret müsteşarlığının bulunduğu binaya yaptığı ziyaret çeşitli değerlendirmelere yol açtı. Orgeneral Asparuk’un Dış Ticaret Müsteşarı Kürşad Tüzmen ile bir araya geldiği, Türkiye’nin sınır komşuları ile son dönemde yeniden canlanan ekonomik ilişkilerinin "siyasi ve askeri" boyutunun değerlendirmeye alındığı öğrenildi. 
     Dün Ankara kulislerine önce Orgeneral Asparuk’un hafta sonuna ertelenen Türk Telekom Genel Kurulu ve yeni yönetim konusunda Ekonomiden sorumlu Devlet Bakanı Kemal Derviş ve Hazine Müsteşarı Faik Öztrak ile görüştüğü öne sürüldü. Daha sonra Derviş ve Öztrak ile görüşme olmadığı, Müsteşar Tüzmen ile bazı bürokratların da katıldığı bir değerlendirme ve ilişkilerde yeni boyut - yeni strateji konusunun ele alındığı bir toplantının yapıldığı öğrenildi. 
     
     KEK müzakereleri 
     Toplantıda gündeme gelen konular arasında, geçen hafta İran Ticaret Bakanı’nın ziyareti, bugünden itibaren Ankara’da başlayacak Türkiye - Suriye Karma Ekonomik Komisyon KEK müzakereleri, geçen ay Tüzmen’in Bağdat’a yaptığı ziyaret ile sınır ticareti, mal karşılığı petrol satışı, Türkiye - Irak ekonomik ilişiklerinin geliştirilmesi olduğu öne sürüldü. 
     Görüşmede Doğu ve GüneyDoğu Anadolu bölgelerinde bölge illerinin valilerinin de katılımıyla gerçekleştirilecek İran, Suriye ve Irak ile sınır ticaretinin geliştirilmesi, bölge ekonomilerinin canlandırılması, sınır ticaretinin denetimi ve güvenlik önlemleri ile sızmaların önlenmesi noktasında yapılabilecekler de gündeme getirildi. 
     
     Dışişleri’nden onay 
     ABD Yönetiminin Türkiye - Irak ve Türkiye - Suriye ekonomik ilişkilerinin geliştirilmesine temkinli yaklaşımı ve dolaylı uyarılarının toplantıda ele alındığı belirtilirken, Dışişleri Bakanlığı’nın "olur" verdiği, THY’nin de kiralık uçak sağladığı İstanbul - Bağdat arasındaki "doğrudan" uçak seferlerinin Cuma gününden itibaren başlayacak olması da dünkü buluşmanın konu başlıkları arasında yer aldı. 
     
     45 milyar dolar zarar 
     Suriye ve Ürdün’ün ulusal havayolları ile Bağdat’a doğrudan tarifeli seferler başlatmalarına karşın, Türkiye’nin bu konuda da ambargoya en çok uyan ülke tavrını sürdürmesinden doğan zararların geride kalan sürede, 45 milyar doları bulduğunun dün Derviş tarafından açıklanmasıyla, Türkiye - Irak ekonomik ilişkilerinin canlandırılması noktasında da Türkiye yeni tavır ve strateji belirliyor. 
     Org. Asparuk ile Tüzmen arasında dün yapılan görüşmede, Türkiye’nin komşularıyla olan siyasi ilişkilerinin, ekonomik ilişkilere yansıması, bu yansımanın önlenmesi yollarının değerlendirildiği, konunun bu ay sonunda yapılacak MGK gündeminde de değerlendirileceği öğrenildi. 
     



 EKONOMİ 
























</TEXT>
</DOC>
