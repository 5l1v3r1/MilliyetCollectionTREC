<DOC>
<DOCNO> 37055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sondun19.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da Chirac'a yine yolsuzluk suçlaması... 
</HEADLINE>
<TEXT>

     Fransa'da skandal haberleri ortaya çıkarmasıyla ünlü Le Canard Enchaine zincirli ördek adlı mizah dergisi, Cumhurbaşkanı Jacques Chirac ile ilgili yolsuzluk iddialarına bir yenisini daha ekledi. 
     Derginin haberine göre Chirac, 1977 yılında yaşlılara tatil yeri yapılması için Correze bölgesinde kendi şatosu yakınlarındaki 5 hektarlık bir arazinin, muhasipliğini kendisinin üstlendiği ''Claude-Pompidou'' adlı vakfın 500 bin franga satın almasına ön ayak oldu. 
     Chirac, 1979 yılında Paris Belediye Başkanı olduktan sonra vakfa önemli miktarda yardım yapılmasını sağladığına dikkati çeken Le Canard Enchaine, söz konusu arsa üzerinde 23 yıl geçmesine rağmen hiçbir inşaat yapılmadığına dikkati çekti. 
     Dergi, Chirac'ın kendi şatosu etrafına başka birilerinin gelip, inşaat yapıp kendisini rahatsız etmemesi için vakıf adına hiçbir zaman hayata geçirilemeyecek bir projeyi bahane ederek, arsanın alınmasını sağladığını iddia etti. 
     Fransa'da, Chirac'ın 1992 ve 1995 yılları arasında Paris Belediye Başkanlığı sırasında gizli ödenekten aldığı 2.4 milyon frangı özel seyahatlerde harcağı yolundaki iddialar, kamuoyunda geçen ay yoğun tartışmalara yol açmıştı. Paris savcısının, söz konusu iddilarla ilgili olarak Chirac'ı mahkemeye tanık olarak çağırmak için yaptığı girişim, Anayasa Mahkemesi'nin Cumhurbaşkanı'nın dokunulmazlığı yolunda daha önce verdiği görüşler yüzünden sonuçsuz kalmıştı. Chirac, hakkında daha önce Paris'te seçmen kütüklerinde usulsüzlük ve liderliğini yaptığı partinin finansmanı için yolsuzluk yaptığı gerekçesiyle soruşturma açılmak istenmiş, bu talepler yine dokunulmazlık gerekçesiyle her seferinde reddedilmişti. 







</TEXT>
</DOC>
