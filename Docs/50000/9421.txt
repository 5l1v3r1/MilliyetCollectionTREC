<DOC>
<DOCNO> 9421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/dunya/dun02.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'a karşı terör parası Türkiye'de 
</HEADLINE>
<TEXT>

FBI, Halkın Mücahitleri'nin Türkiye'de bir bankaya ABD'den 1 milyon dolar transfer ettiğini açıkladı 
     WASHINGTON Milliyet 

     ABD Federal Soruşturma Bürosu FBI , İran rejimine muhalif Halkın Mücahitleri Örgütü'ne bağlı yedi militanı, Los Angeles'ta tutukladı. Tutuklama gerekçesi, söz konusu kişilerin terörist eylemlerde kullanmak amacıyla para toplaması olarak açıklanırken, bu grubun başta Türkiye olmak üzere bazı üçüncü ülkelerin bankalarında gizli hesap açtırdıkları öne sürüldü. 
     FBI yetkilisi James De Sarno, yakalanan yedi kişinin Los Angeles Uluslararası Havaalanı'nda özellikle Ortadoğulu para toplarken ele geçtiklerini bildirdi. De Sarno, bu paraların İran İnsan Hakları Komitesi adı altında paravan bir kuruluş hesabına toplandığını ve daha sonra Halkın Mücahitleri'ne bağlı eylemciler tarafından kullanılmak üzere, füze, el bombası, havan topu gibi ateşli silahların alımında harcandığını bildirdi. 
     De Sarno, yakalanan yedi kişinin Halkın Mücahitleri'ne bağlı, hücre şeklinde örgütlenmiş bir birim olduğunu, bu grubun günde 10 bin dolar bağış toplamayı başardığını, paralarının 1 milyon dolarlık bölümünü de bir Türk bankasına yatırdıklarını açıkladı. Ancak bu bankanın adı ve hesabın şu anki durumu hakkında bilgi verilmedi. 
     İran'da Şahlık rejimine muhalif olarak kurulan, ancak daha sonra İslami rejime karşı da terör eylemleri başlatan Halkın Mücahitleri Örgütü'nün merkezi Irak'ta. Örgüt, ABD Dışişleri Bakanlığı'nın "Terörist Gruplar" listesinde yer alıyor. 
     


 DÜNYA 











</TEXT>
</DOC>
