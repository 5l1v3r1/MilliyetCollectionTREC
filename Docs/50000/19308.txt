<DOC>
<DOCNO> 19308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/spor/spo04.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz tokluğuna 
</HEADLINE>
<TEXT>

Trabzonspor yönetimi yabancı transferde bu kez dikkatli davrandı, Brezilyalı futbolcularla ileride sorun yaratmayacak bir anlaşma yaptı 
     BORDO - MAVİLİ Kulüp, sözleşmelerindeki ağır maddeler nedeniyle yabancı futbolcularıyla yaşadığı sorunlardan kurtulmak amacıyla son transferlerinde ayağını sağlam bastı. Başkan Özkan Sümer, Brezilyalı Robson Da Silva, Marco Prazeres, Marcia Jarro ve Eduardo'yla yapılan mukavelelere özel madde koydurtmadı. 
     BUNA göre Brezilyalı oyunculardan evli olanlara ev tutulacak. Telefonuna, yakıtına karışılmayacak. Bekarlar, tesislerde kalacak. Özel otomobil alınmayacak. Yılda iki kez ülkesine uçak bileti verilecek. Ödemelerde gecikme olması halinde faiz uygulanmayacak. Ödemelerin uzun süreli gecikmesi halinde futbolcu serbest kalamayacak. 
     
     İki yabancı daha 
     TRABZONSPOR Başkanı Özkan Sümer, Brezilyalı futbolcuların transferinden sonra Afrika Ümitler Kupası'nda izleyip beğendiği iki oyuncuyla daha kesin anlaşmaya vardıklarını açıkladı. Sümer, Nijeryalı Austin James ve Kamerunlu Willarcana ile sözleşme yaptıklarını, önümüzdeki sezon bu futbolcuların Trabzonspor'da oynayacaklarını söyledi. 
     
     Başkent te Oktay yok 
     TRABZONSPOR, Ankaragücü maçının hazırlıklarını dün öğleden sonra yaptığı çalışmayla tamamladı. Bu sabah Ankara'ya gidecek olan takımda Oktay, 18 kişilik kadroya alınmayacak. Hafta boyunca salonda çalışan Oktay'ın durumunu görüşen Kulüp Doktoru Ahmet Çağlar ile Teknik Direktör Sadi Tekelioğlu riske edilmemesi görüşünde birleştiler. Dünkü idmanda Nesim ve Sergen hafif sakat oldukları için düz koşu yaparken, kasıklarından rahatsız olan Macit ise çalışmayı yarım bıraktı. 
     



 SPOR 
































</TEXT>
</DOC>
