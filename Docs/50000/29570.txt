<DOC>
<DOCNO> 29570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/ekonomi/eko06.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Maaşlara denge geliyor 
</HEADLINE>
<TEXT>

     ZÜLFİKAR DOĞAN Ankara 

     Kamuda ücret ve maaşlar arasındaki dengesizliği gidermeye ve başta müfettişler olmak üzere kamuda nitelikli eleman kaybını durdurmaya yönelik önlemler hükümetin gündemine geliyor. Yetki Yasası’na dayanılarak yapılacak olan iyileştirmenin pazartesi günü Bakanlar Kurulu’nda ele alınması bekleniyor. 
     
     Üst düzey yöneticiler 
     Ücret iyileştirmesi ve ücret dengesizliklerinin giderilmesi uygulamalarında yargıç, savcı, adli personel, asker, polis, sağlık personeli, üniversite ve ortaöğrenim eğitim elemanları, genel idare hizmetleri sınıfına mensup üst düzey yönetici personel müsteşar, müsteşar yardımcısı, genel müdür, genel müdür yardımcıları ile denetim elemanları, müfettiş ve kontrolörlerin ücretlerindeki iyileştirmeler ilk planda ele alınacak. 
     Hükümet, bir yandan da kamudan toplu olarak ayrılmaya başlayan müfettişleri devlette tutmaya çalışıyor. Bakanlar Kurulu’na sunulan raporda, hükümetin denetim elemanlarının çalışma - ücret koşullarının iyileştirilmesine önem vermesi gerektiği kaydediliyor. 
     
     Müfettişe kal’ önlemi 
     Müsteşar maaşının iki katı olan bakanlık müfettişi aylığının, 2000’de daire başkanı düzeyine gerilediği, başmüfettişlerin 650 milyon lira aldığı belirtilen raporda, şöyle denildi 
     "Son bir yılda, Başbakanlık, Maliye, Gümrük Müsteşarlığı müfettişleri ile Maliye Bakanlığı hesap uzmanlarının yürüttüğü soruşturma ve yaptıkları operasyonların mali boyutu 2 katrilyon liradır. Hesap uzmanlarının geçen yıl yaptığı incelemelerde saptanan beyan dışı kazançların tutarı ise 1 katrilyon lira olup hesap uzmanı başına Hazine’ye sağlanan katkı 4 trilyon liranın üzerindedir." 
     
Doktorlar Başbakanlığa yürüdü      HASAN BENLİ 

     Türk Tabipleri Birliği TTB üyesi doktorlar ve 54 oda başkanı, özlük hakları ve diğer sorunlarını iletmek için Başbakanlığa yürümek istedi. Doktorlar, Güvenpark’tan Başbakanlığa geçiş sırasında emniyet yetkilileri tarafından durduruldu. Grubun temsilcisileri TTB 2. Başkanı Metin Bakkalcı ve Genel Sekreter Eriş Bilaloğlu, Özel Kalem Müdürlüğü yetkilileriyle görüştü. Görüşmenin ardından Güvenpark’ta yapılan açıklamayla eyleme son verildi. 
     
     



 EKONOMİ 































</TEXT>
</DOC>
