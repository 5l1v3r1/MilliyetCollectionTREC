<DOC>
<DOCNO> 19687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/yazar/guclu.html </URL>
<DATE> 2001/05/05/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ÖSS maratonu 
</HEADLINE>
<TEXT>

     Üniversiteye giden yol ÖSS'den geçiyor. Onu kazanmadan üniversiteli olmak mümkün değil. Peki ÖSS engelini aşıp üniversiteli olmak çok mu zor Kağıt üzerindeki verilere bakılırsa, üniversite aslanın ağzında değil, midesinde. Onu oradan kapıp çıkarmaksa hiç de kolay değil... 
     ÖSS'ye 1.5 milyon aday girecek. Bunlardan 120 bin kadarı 4 yıllık fakülteleri, bir o kadarı da 2 yıllık yüksek okulları kazanacak. 
     Kazananların ne kadarı memnun o ayrı bir konu. İlk 5 tercihi, kazanıldığında mutlu olunacak fakülteler olarak dikkate alırsak, hayalini kurdukları üniversiteye girenlerin oranı 1.5 milyon aday içerisinde 30 bini geçmez... 
     Evet, kağıt üzerinde bakıldığında üniversiteli olmak, hele hele arzu edilen bir bölüme girmek gerçekten çok zor. Ama imkansız değil. Ne istediğinizi bilerek planlı, programlı çalışıp bir de iyi bir tercih yaptığınızda üniversiteye girmenin korkulduğu kadar zor olmadığını rahatlıkla görebilirsiniz. 
     Yapılacak en iyi şey ÖSS'de olabildiğince fazla soru yanıtlayıp, sınav sisteminin inceliklerinden de yararlanarak girilebilecek en iyi yere yerleşmektir. Bu çok mu zor Aslında hiç de zor değil ama nedense adaylar okyanusu geçip derede boğuluyorlar. 
     Her yıl on binlerce aday çok yüksek puanlar aldıkları halde tercih kurbanı oluyor. Ders çalışmak için ayırdığı zamanın onda birini bile sınav sisteminin inceliklerini öğrenmek için harcamıyor. Oysa bu durum da en az sınavda sorulan testler kadar önemli .. 
     
Milliyet hep yanınızda olacak      Bugünden itibaren ÖSS'ye yönelik yoğun bir hazırlık döneminin içerisine giriyoruz. Cumartesi, pazar ve pazartesi günleri üç gün peş peşe ÖSS deneme sınavı yayımlayacağız. ÖZDEBİR adına Türkiye'nin en deneyimli dershaneleri sizler için özel deneme sınavları hazırlayacak. Sadece bir dershanenin değil, onlarca dershanenin sorularını test etme olanağına sahip olacaksınız... 
     Bu arada rehberlik hizmeti ile sınavlara yönelik her türlü ayrıntıyı da yine anında sizlere ulaştıracağız. Öncelikli hedefimiz puanlarınızı olabildiğince yükseltmek. Ardından da aldığınız puanı en iyi şekilde nasıl değerlendirebiliriz bunun arayışı içerisinde olacağız... 
     Yüz yüze yapılan en büyük ÖSS deneme sınavı yarın Türkiye genelinde gerçekleşiyor. ÖZDEBİR tarafıdan gerçekleştirilen ÖSS deneme sınavının soru ve cevaplarını pazartesi günü Milliyet'te bulabilirsiniz... 
     
Çok kitap okuyan kazanıyor      Bu arada üniversite adaylarına önemli bir uyarıda bulunmak istiyorum. ÖSS sadece bilgi ölçen bir sınav değil. Adayın hızlı okuma, kavrama ve süratle yorumlayabilme yeteneğini de ölçüyor. Bu yüzden ders çalışmanın yanı sıra bol bol kitap okuyun. Süratle okuyun ve okuduğunuzu bir defada anlamaya çalışın. Bu durum size fazladan en az 15, 20 puan kazandıracaktır .. 
     
     







Tarafsız yargı 


Eller doğru yere 


Derviş'i görebilsem sorun çözülecek 
ama... 


Katarakt ameliyatı ve kadınlara etkisi 


Kemal Derviş'in eğilimi DSP ama... 


Medya ve siyasetçi 


Özgürlük gününden notlar 


ÖSS maratonu 


Çorum Bildirgesi 


Hep aynı mesaj... 


Yapılacak iş belli 


Bu ne şiddet, bu ne hiddet, bu ne telaş .. 


Kulis yasağı 


Bozdur bozdur harca 


İşin gerçeği şu 


ABD'de 200 bin "okumuş" gencimiz çalışıyor 


</TEXT>
</DOC>
