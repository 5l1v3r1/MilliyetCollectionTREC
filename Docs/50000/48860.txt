<DOC>
<DOCNO> 48860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/guncel/agun.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Naylon’ Orhan kafese girdi... 
</HEADLINE>
<TEXT>

Kaçak işadamı Aslıtürk, Miami’de bulundu. Türkiye’nin hakkında Kırmızı Bülten’ çıkarmadığı Aslıtürk’e ABD dışına çıkış yasağı konuldu. Ankara, iade işlemlerini hızlandırdı 
     YASEMİN ÇONGAR Washington 

     Türkiye’de, dolandırıcılık ve sahte evrak tanzim etmek suçlarından hakkında tutuklama kararı bulunan ve yıllardır, boşandığı eşi Şişli eski Belediye Başkanı Gülay Aslıtürk ile birlikte yurtdışında "kaçak" yaşayan Orhan Aslıtürk, Miami’de ABD güvenlik yetkililerince tespit edildi. 
     
     Her gün haber verecek 
     Aslıtürk, dün gece, "kaçak" yaşadığı İngiltere’den Amerika’nın Miami kentine gelişinde, havaalanı güvenlik yetkilileri, ülkeye girişini tespit ettiler. Ancak hakkında "Kırmızı Bülten" ile tutuklama emri olmadığından, güvenlik birimlerince gözaltına alınmayıp bulunduğu yeri her gün polise bildirmek koşuluyla serbest bırakılan Aslıtürk’ün ABD dışına çıkmasına yasak konuldu. 
     
     İşlemler tamamlanıyor... 
     Türkiye’nin bugüne kadar, hakkında özellikle İngiltere ile yazışma yürüttüğü ve iadesini Londra’dan talep ettiği Orhan Aslıtürk’ün, şimdi Amerikan Adalet Bakanlığı’na bağlı güvenlik birimleri tarafından tutuklanması ve Türkiye’ye iadesi için, gerekli hukuki işlemler tamamlanıyor. 
     İlgili yazışmalar, Aslıtürk’ün bu süre zarfında yeniden kaçması olasılığına karşı "yıldırım hızıyla" gerçekleştirilirken, bu yazışmaların sonuçlanmasından sonra, tutuklama ve iade kararının kısa süre içinde alınabileceği kaydediliyor. 
     
BU BİR REKOR Maliye, Aslıtürk hakkında 566 rapor tutmuş      Maliye Bakanlığı'nın araştırmaları Orhan Aslıtürk'ün, "rekortmen" olduğunu ortaya çıkardı. AKP Milletvekili Musa Uzunkaya'nın, önergesini yanıtlayan Maliye Bakanı Sümer Oral, incelemeler sonucunda düzenlenen raporlarda, Aslıtürk'ün 138 işletme ile sahiplik veya ortaklık ilişkisi olduğunu belirtti. Oral, "Aslıtürk'ün eylemlerine ilişkin inceleme iki hesap uzmanıyla başlatılmış, 2000 yılından itibaren 10 hesap uzmanına çıkartılmıştır" dedi. Oral, Aslıtürk hakkında, vergi suçlarından 566 rapor düzenlendiğini de ifade etti. n GÖKÇER TAHİNCİOĞLU Ankara 
     
     Yedi ayrı suçtan gıyabi tutuklu 
     Eşi Gülay Aslıtürk’ten boşanan Orhan Aslıtürk, "cürüm işlemek için teşekkül oluşturmak ve banka aracı kılmak suretiyle dolandırıcılık suçundan", "Kara Para Aklamanın Önlenmesine dair yasaya muhalefet suçundan", "Teşekkül Halinde Hayali İhracat Yoluyla Kaçakçılık suçundan", "cürüm İşlemek İçin teşekkül oluşturmak ve kamu kurumlarını dolandırmak", "sahte evrak tanzim etmek suçlarından aranıyordu. 
     
Vurgunun karakutusu      Aslıtürk'ün 1.7 milyar dolarlık "naylon"undan yararlananlar arasında Çağlar, Süren ve Balkaner gibi isimler var... 
     NEDİM ŞENER 

     Orhan Aslıtürk, Kahramanmaraşlı işadamı Muhammet Ciğer ile kurduğu ASCOR adlı ortaklık aracılığı ile Türkiye'de bugüne kadarki en yüksek hayali ihracatı gerçekleştirdi. 
     Naylon fatura ve sahte gümrük beyannameleri ile toplam 1.7 milyar dolarlık hayali ihracat gerçekleştiren Aslıtürk, bu iş için yüzlerce personel çalıştırdı. Yaptığı hayali ihracatlardan yararlananlar arasında ise Kartal Cezaevi'nde tutuklu bulunan işadamı eski Devlet Bakanı Cavit Çağlar, sahibi olduğu Sümerbank'ın içini boşaltmaktan yargılanan Hayyam Garipoğlu ile Ethem Cankurtaran, GS eski Başkanı Faruk Süren, Yurtbank'ın içini boşaltmaktan yargılanan Ali Balkaner ve İslami finans kuruluşları Albaraka Türk, Faisal Finans, Anadolu Finans Kurumu bulunuyor. 
     
     İlişkiler ağı çözülecek 
     Egebank'ın içini boşaltmaktan yargılanan Murat Demirel ile birlikte hayali ihracatlardan yararlanan Tekmar ve Tekatbaşı şirketlerinin sahibi Atik Berberoğlu ve Bursa’daki Bisaş Tekstil'in sahibi olan Muammer Ağım ile kurduğu ilişkilerin ortaya çıkması beklenirken, organizasyonun odağındaki Aslıtürk'ün Türkiye'ye getirilmesi halinde tüm ilişkiler ağının çözüleceği tahmin ediliyor. Aslıtürk bürokrasiyle de içli dışlıydı. Bu sayede Bahçelievler emniyetinden Baki Gökay isimli şahsın bilgilerini kullanarak TR - I 656226 sayılı pasaporta sahip oldu. Kendi adıyla Türkiye'ye giremeyen Aslıtürk, 1998’deki kaçışından sonra bu pasaportla dört kez Türkiye'ye giriş yaptı. 
     



 GÜNCEL 

















</TEXT>
</DOC>
