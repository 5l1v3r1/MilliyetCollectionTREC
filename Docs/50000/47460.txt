<DOC>
<DOCNO> 47460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/spor/spo01.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Transferde iki ıska 
</HEADLINE>
<TEXT>

Beşiktaş, Hırvat kaleci Pletikosa ile Gençlerbirliğili Tolga’nın yüksek bonservis ücretleri yüzünden almaktan vazgeçti 
     SİYAH - Beyazlı takımın prensipte anlaşma sağladığı Hırvat kaleci Pletikosa’nın kulübü Hajduk Split’in bonservis bedelini 4 milyon dolara çıkarması üzerine yönetim bu dosyayı kapattı. Yönetimin, Pletikosa’ya alternatif olarak görüştüğü Dinamo Zagrep’in kalecisi Butina’nın da yedeği sakatlanınca bu transfer başlamadan bitti. 
     GENÇLERBİRLİĞİ Başkanı İlhan Cavcav’ın Tolga için bir milyon dolar istemesi sorun yarattı. Ekonomik kriz nedeniyle para veremeyeceklerini belirten Başkan Bilgili, Cavcav’a Khlestov ve Erman’ı takas olarak önerdi. Ancak Cavcav’ın Erman’ın yerine Yasin’i istemesi görüşmeleri tıkadı. Polonyalı oyuncu için 200 bin dolar gönderilmeyince, Bak’ın gelişi ertelendi. 
     
     Ahmet bir ay yok 
     Sakatlığı nedeniyle Almanya’ya giden ve dün dönen Beşiktaş’ın forvet oyuncularından Ahmet Dursun’un bir ay daha sahalardan uzak kalacağı belirtildi. Siyah-Beyazlı ekip, Galatasaray derbisinin hazırlıklarına dün başladı. 
     
     Yabancı değirmeni 
     BEŞİKTAŞ, ligdeki üç büyük kulüp içinde yabancı futbolcular konusunda en istikrarsız takım oldu. Siyah - Beyazlı takımda bugüne dek forma giyen 49 futbolcudan sadece 3’ü, iki sezondan fazla forma giyebildi. Fani Madida, Daniel Amokachi ve Jamal Sellami, üç sezon Beşiktaş’ta kaldılar. Siyah - Beyazlı takımda 28 yabancı sadece bir yıl oynayabildi. 
     



 SPOR 
























</TEXT>
</DOC>
