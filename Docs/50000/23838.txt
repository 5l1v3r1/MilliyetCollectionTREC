<DOC>
<DOCNO> 23838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/yazar/bila.html </URL>
<DATE> 2001/05/29/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Bahçeli ve Derviş 
</HEADLINE>
<TEXT>

     Devlet Bakanı Kemal Derviş'in çalışma yönteminin liderler düzeyinde rahatsızlık yarattığını ve bu rahatsızlığın MHP lideri Devlet Bahçeli tarafından daha açık bir şekilde hissettirildiğini daha önce duyurmuştuk. 
     Hükümetin MHP kanadı ile Devlet Bakanı Kemal Derviş arasındaki son gerginlik dünkü Bakanlar Kurulu'nda yaşandı. Buğday fiyatının belirlenmesi konusunda Derviş ile Tarım Bakanı Hüsnü Yusuf Gökalp arasındaki tartışmada, MHP lideri Bahçeli'nin Derviş'e karşı sert sayılabilecek bir tavır göstermesi, Bakanlar Kurulu'nun, kararı liderlere bırakmasıyla sonuçlandı. 
     MHP lideri Bahçeli, liderler düzeyinde de bir tavır geliştiriyor. 
     Derviş'in, liderler zirvesini kendi programına göre terk etmesi, zirvede yurtdışıyla telefon konuşmaları yapması ve zirve yapıldığı saatlerde Cumhurbaşkanı'na çıkması gibi davranışları nedeniyle Bahçeli'nin Derviş'li zirvelere katılmama kararı aldığı kulislere yansımıştı. 
     Bahçeli'nin bu kararını uygulamaya koyduğu ve Başbakanlık'ta olduğu halde Derviş'in katıldığı zirvelere katılmadığı gözleniyor. Son olarak, Derviş'in katıldığı enerji zirvesinde MHP lideri Bahçeli bulunmadı. 
     Buğday fiyatları konusunda dün yaşanan tıkanmadan sonra toplanan liderler zirvesinin başlangıcına Devlet Bakanı Kemal Derviş davet edilmedi. Zirvenin sonuna doğru Başbakan Ecevit, Devlet Bakanı Kemal Derviş'i de davet etti. 
     MHP liderinin Derviş'in koalisyonun dördüncü ortağı ve lideri görünümünde, liderler zirvesine katılmasını doğru bulmadığı ve diğer bakanlara karşı olumsuz ve haksız bir görüntü yarattığı görüşünde olduğu kaydediliyor. 
     Derviş'in taraf olduğu konularda diğer bakanlarla uzlaşmaya varamadığı ve sorunun mutlaka Başbakan Ecevit'e veya liderler zirvesine yansıdıktan sonra bir yol bulunduğuna da dikkat çekiliyor. 
     Hükümetin kaynak gerektiren konularda Derviş'in IMF'ye verilen niyet mektubunu gerekçe göstermesi nedeniyle karar üretemediği ve liderler zirvesinin ikinci bir icra organı gibi çalışmak zorunda kalmasının altı çiziliyor. 
     Bu görüntü içinde yeni programın uygulanmasında ağır kalınacağı ve zorlukla yürütüleceği kaygısı giderek yaygınlaşıyor. 
     
     







Derviş ve hükümet 


Festival food 


Bahçeli ve Derviş 


Çocuk Kemal Derviş ve annesinin gözleri 


Günü değil geleceği kurtarmak... 


Bir bardak suda... 


Bir mendil niye kanar 


İstifa edecekler 


İki çatı örgütü 


Samimiyet 


Rektör isyanı 


Dağlarca ve dolardan TL'ye dönüşün şiiri 


Kamulaştırmada değişiklik var 


Satarken dünya, alırken Türk fiyatı 


</TEXT>
</DOC>
