<DOC>
<DOCNO> 15612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/dunya/adun.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
I’m sorry’nin Çince’sini arıyor 
</HEADLINE>
<TEXT>

Bush, uçak krizinin çözülebilmesi için, ABD’nin olaydan duyduğu üzüntüyü Pekin’i memnun edecek üslupla yansıtan, ancak "Özür dilerim" anlamına da gelmeyecek bir ifade bulmaya çalışıyor 
     YASEMİN ÇONGAR - Washington 

     ABD ile Çin arasında son yılların en ciddi gerginliğine yol açan ve Başkan George W. Bush’un da ilk önemli uluslararası sınavını oluşturan "uçak krizinin" çözülmesi, İngilizce ile resmi Çince Mandarince dillerinin inceliklerine kaldı. Şimdi iki taraf da, İngilizce’de "pişmanlık" ifade eden, ancak "özür dilemenin" karşılığı olmayan, "I am sorry" Üzgünüm sözünün Çincesini arıyor. 
     ABD’ye ait bir casus uçağının, Güney Çin Denizi üzerinde, uluslararası hava sahasında uçarken bir Çin jetiyle çarpışması üzerine başgösteren krizin sona ermesi için, Çin’in Hainan adasına zorunlu iniş yapan uçak ile 24 mürettebatının ABD’ye geri dönmesi gerekiyor. Ancak Pekin, bunun için ABD’nin, düşen Çin uçağı ve hayatını kaybeden Çinli pilotla ilgili olarak "özür dilemesini" şart koştu. 
     ABD yetkilileri ise, uluslararası hava sahasında casus uçağı uçurmanın "yasal" olduğunu ve kazaya, Çinli pilotun tacizinin yolaçtığını belirterek, "Özür dilersek, hata ettiğimizi kabullenmiş oluruz. Oysa hatalı değiliz" diyorlar. 
     
Mektupların en zoru      Ancak Bush’un ilk başta yaptığı sert çıkışı sürdürmek ya da ticari yaptırım ve 2008 Çin Olimpiyatları’nın engellenmesi gibi önlemler de, Washington’un çıkarlarına uymuyor. ABD şimdi, dar alanda diplomasi yaparak, Çin ile ortak bir "ifadede" anlaşıp, krizi çözecek bir mektup yazmaya çalışıyor. 
     Bu mektubun hem Pekin’i tatmin etmesi, hem de ABD’yi "özür diler" konuma düşürmemesi için nasıl bir dil taşıması gerektiği, günlerdir ABD’de tartışılıyor. Sinoloji uzmanları da, Çin kültürü ile Amerikan anlayışındaki farklı "özür ve pişmanlık" kavramlarını irdeliyor ve "Üzgünüz" demenin en uygun yolunu arıyorlar. 
     
Uçak krizi Seks adası’na yaradı      Amerikan casus uçağının 24 kişilik mürettebatının tutulduğu Haynan Adası, Çin’in Hawaii’si olarak biliniyor ve "seks cenneti" olarak anılıyor. Çin anakarasından bir hayli uzakta olan bu tropik ada turizm ve tarım sayesinde ayakta duruyorsa da, fuhuş ve kaçakçılık bir hayli "revaçta". Yeni müşteriler arayan hayat kadınları, uçağın mürettebatıyla görüşmeye gelen ABD’li diplomatları izleyen gazetecileri yakın takibe almakta gecikmemişlerdi. Hatta, bir şişe su almak için bakkala giren muhabirlerin, "Kız da ister misin " gibi sorularla karşılaştıkları da belirtiliyor. 
     


 DÜNYA 











</TEXT>
</DOC>
