<DOC>
<DOCNO> 38316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/ekonomi/eko03.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Döviz çapasına geçelim 
</HEADLINE>
<TEXT>

TÜSİAD, Nominal çapa ile fiyat belirleme süreci sağlıklı bir yapıya kavuşur’ dedi 
     ANKARA Milliyet 

     Türk Sanayici ve İşadamları Derneği TÜSİAD , ekonomik programın yapısal boyutunda makul bir başarı yakalanmış olmasına karşın, programın nominal çapasının belirli olmaması veya hükümetin bir çapa uygulamak için gerekli kredibiliteye sahip olmamasının, döviz kurundaki aşırı dalgalanmanın devam etmesine neden olduğunu belirtti. 
     Reel Sektör Rehabilitasyon Fonu Danışma Kurulu toplantısına rapor sunan TÜSİAD, bu durumun fiyat belirleme sürecini olumsuz etkilediğini ve krizden çıkışı geciktirdiğini savundu. 
     Raporda, "Döviz kurlarındaki artış genel anlamda bir döviz talebinden ziyade, TL’den kaçışın işareti. Burada da genel makro dengelerin geleceğine dair belirsizlikler rol oynamaktadır" denildi. Merkez Bankası’nın dövizle ilgili temel prensiplerden saptığı eleştirisinde bulunan raporda şöyle denildi "Kurların artacağı endişesiyle faizlerin yukarıda tutulması ve Merkez Bankası tarafından piyasaya düzenli olarak döviz satılması kur artışını frenleyemediği gibi, özellikle iç borcun bu reel faiz düzeyinde uzun süre sürdürülemeyeceği endişesiyle kurları yukarı itti. Bir an önce bir tür nominal çapa uygulamasına geçilerek fiyat belirleme süreci sağlıklı bir yapıya kavuşturulmalı. Bu toplam talebin yeniden sağlanması durumunda bile önemini koruyacak bir problem. Nominal çapa uygulaması finans - reel sektör ilişkisini de bir ölçüde rahatlatabilecek bir gelişme olacak, kontratların vade ve fiyatlandırmalarında risk primini azaltacaktır." 
     
     Seçim ve partiler yasası değişsin 
     TÜSİAD’ın üyeleri ile yaptığı anket sonuçlarına da değinilen raporda, siyasi istikrarsızlığın devam edeceği, bunun Siyasi Partiler Yasası ve Seçim Kanunu’ndaki yetersizlikten kaynaklandığı vurgulandı. İki kanunda değişiklik yapılmadan seçime gitmenin siyasi ve ekonomik istikrar arasındaki ilişkiyi değiştirmeyeceği belirtildi. 
     Vergi tabanının bir an önce yaygınlaştırılması ve bu yönde gerçekleştirilecek politika ve somut uygulamaların kamuoyu ile şeffaf bir şekilde paylaşılması gerektiği vurgulanan raporda, "Geçici vergi ödeme sürelerinin uzatılması ile gayrimenkul ve iştirak hissesi satışlarından doğacak kazançlara vergi istisnası getirilmesi gerek" görüşü savunuldu. 
     



 EKONOMİ 


















</TEXT>
</DOC>
