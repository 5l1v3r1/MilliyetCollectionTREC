<DOC>
<DOCNO> 7078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sontur16.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yağmur yağmazsa Mayıs ayında hem susuzluk hem elektrik sıkıntısı olacak" 
</HEADLINE>
<TEXT>

     TMMOB Elektrik Mühendisleri Odası EMO Genel Başkanı Ali Yiğit, eğer anormal bir yağış olmazsa Mayıs ayından itibaren hem susuzluk, hem de elektrik sorunuyla karşı karşıya kalınacağını söyledi. 
     EMO İstanbul Şubesi'nce, İstanbul'a elektriğin verildiği ilk tarih olan 14 Şubat 1914'ün 87. yıldönümü dolayısıyla TÜYAP Tepebaşı Sergi Sarayı'nda, ''İstanbul'a Hoşgeldin Elektrik Haftası'' düzenlendi. Haftanın açılışında konuşan Yiğit, bugün bir enerji krizi yaşanıyorsa, bu krizin yine bugün çözülemeyeceğini ifade ederek, ''Eğer anormal bir yağış olmazsa Mayıs ayından itibaren hem susuzluk, hem elektrik sorunuyla karşı karşıya kalacağız'' dedi. Barajlardaki su seviyelerinin geçen yıla göre yüzde 25 daha aşağıda olduğunu kaydeden Yiğit, ''Türkiye ciddi bir krize doğru gidiyor, şu anda yapılacak bir şey yok. Hep beraber dua edeceğiz 'yağmur yağsın' diye. Yapılacak bir şey olmadığı için kısıtlamalara gidilecek'' diye konuştu. 
     Doğalgazda da bir krizin yaşandığını ifade eden Yiğit, Türkiye'de günde ortalama 40 milyon metreküp doğalgazın sağlandığını, havalar soğuduğunda ise ihtiyacın 60 milyon metreküpe çıkacağını dolayısıyla bu açığı kapatmanın mümkün olmadığını söyledi. Yiğit, ''Şu anda Türkiye'de bahar havası var. Doğalgaz konutlarda az tüketildiği için bu kriz hissedilmiyor, havalar soğuduğunda bu kriz yaşanacak'' şeklinde konuştu. Ülkenin yaşadığı enerji krizinin, bir 'milat' kabul edilip, geçmiş 20 yılda yapılan hataların ele alınarak, geleceği kurtaracak, planlar yapılması gerektiğini anlatan Yiğit, ''Enerjide krizi bugün yaşıyorsanız, bugün çözemezsiniz, dışarıdan alarak da çözemezsiniz'' dedi. 
     Yiğit, TBMM gündemindeki Elektrik Piyasası Kanun Tasarısı'nın yasalaşmasıyla sektörün kamusal denetim dışına çıkarılacağını, enerji fiyatlarının ciddi şekilde arttırılacağını, Türkiye'nin de dünyada elektriği en pahalı tüketen ülke haline getireceğini iddia etti. Yiğit, ''Mayıs ayından itibaren kesintilerin yapılması gerekecek ya da barajlar sulama amaçlı kullanılmayacaktır. O da bir kaç ay sürer. Kesinti yapılırsa belki bir şekilde idare edilebilir. Ancak kesintiler sanayiyi kötü duruma getirir'' şeklinde konuştu. 




</TEXT>
</DOC>
