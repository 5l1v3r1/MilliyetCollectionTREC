<DOC>
<DOCNO> 2213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/ekonomi/eko03.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu yurtdışında zincir kuracak 
</HEADLINE>
<TEXT>

Türkiye’de tekstilde Linens mağazalarıyla tüketiciye ulaşan Zorlu Grubu, benzer bir organizasyonu yurtdışında da kurmayı planlıyor 
     FATİH ÇINAR Frankfurt 

     Zorlu Holding Yönetim Kurulu Başkanı Ahmet Nazif Zorlu, yabancı evliliğe açık olduklarını belirterek, 2003’te yurtdışında ev tekstiline yönelik perakende mağazalar zinciri kurmayı planladıklarını söyledi. Amerika, Japonya, Güney Afrika ve Avrupa’da üretici firmalara ve mağaza zincirlerine mal sattıklarını kaydeden Zorlu, "Türkiye’deki Linens’ler gibi bir zinciri 2003 - 2004’te kurmayı hedefliyoruz" dedi. 
     Zorlu Holding, Almanya’nın Frankfurt kentinde 10 - 13 Ocak’ta gerçekleştirilen Heimtextil Fuarı’na ev tekstili ürünleriyle katıldı. Ahmet Nazif Zorlu, burada grubun planları hakkında bilgi verdi. 
     
     Çürükler ayıklansın’ 
     Zorlu, 2000’de 2 milyar dolar ciro elde ettiklerini, 2001 ciro hedeflerinin ise 2.3 milyar dolar olduğunu bildirdi. Zorlu geçen yıl 860 milyon dolar ihracat yaptıklarını, 2001’de bunu 1 milyar 250 milyon dolara taşıyacaklarını açıkladı. Zorlu, "İhracatın 1 milyar dolarını Vestel gerçekleştirecek. Tekstil grubu ihracat hedefimiz ise 250 milyon dolar" dedi. 
     "Herkesin hayali ihracatçı sanılması çok yanlış, çürükler ayıklanmalı" diye konuşan Zorlu, ihracatın Türkiye’yi düze çıkaracağını, devletin bu konuya gereken önemi vermesi gerektiğini kaydetti. 
     
     Cep’ten pay alacağız’ 
     Cep telefonu pazarının büyüdüğüne de değinen Zorlu, "2001’de 10 milyon adet cep telefonu satılacak. Biz de bu pazardan payımızı almayı düşünüyoruz" dedi. Zorlu, cep telefonu üretip üretmeyecekleri konusunda ise bilgi vermekten kaçındı. 
     


 EKONOMİ 
















</TEXT>
</DOC>
