<DOC>
<DOCNO> 15847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/spor/spo01.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
VE SEBA KIZDI 
</HEADLINE>
<TEXT>

Beşiktaş'ın eski başkanı, Serdar Bilgili'nin "Akaretler'deki Plaza'yı ipotek göstererek kredi almışlar" suçlamasına sert tepki gösterdi, "Kanıtlasınlar" dedi 
     BİLAL MEŞE 

     Sessizliğini bozdu 
     BEŞİKTAŞ'TA, Serdar Bilgili'nin düğmesine bastığı ve yeni yönetim ile eski yönetimi karşı karşıya getiren tartışmalara yeni bir boyut eklendi. Bilgili'nin, eski yönetimin Akaretler'deki Plaza'yı ipotek göstererek kredi aldığını iddia etmesi, özellikle Süleyman Seba'nın tepkisine neden oldu. Seba bu yüzden sessizliğini bozdu. 
     
     Kanıt istedi 
     GÖREVİ bıraktıktan sonra, yeni yönetimi eleştirmeyen ve hiçbir tartışmaya karışmayan Süleyman Seba'nın soğuk savaştan oldukça rahatsız olduğu bildirildi. Seba'nın, geçtiğimiz günlerde eski çalışma arkadaşlarına dert yandığı ve Bilgili'nin Plaza ile ilgili iddialarını kanıtlaması gerektiğini söylediği belirtildi. 
     
     Tüzüğü hatırlattı 
     SÜLEYMAN Seba'nın, eski yönetimi suçlayıcı açıklamaları karşısında şu tepkileri dile getirdiği ifade edildi "Plaza'yı ipotek ettirdiğimizi hemen kanıtlamaları gerek. Tüzük gereği taşınmaz mallar ipotek gösterilemez. Nasıl böyle konuşurlar, anlamıyorum. Bu tür açıklamalar, Beşiktaş'a zarar verir." 
     
Nouma'dan rötar      BEŞİKTAŞ'ın sorunlu futbolcularından Pascal Nouma izinli olarak gittiği Fransa'dan bir gün rötarlı gelecek. Menajer Sinan Engin tarafından çarşamba günü bugün döneceği açıklanan Fransız futbolcunun yarın İstanbul'a geleceği kaydedildi. Engin daha önce, "Çarşamba gelmediği takdirde para cezası ikiye katlanır" dediği Nouma'ya ceza verilip, verilmeyeceği merak konusu oldu. 
     
Münch’e kanca      ALMANYA Ligi'nde Kaiserslautern, Beşiktaş'ın Alman futbolcusu Marcus Münch'ü transfer etmek için harekete geçti. Sol kanadında büyük sıkıntı yaşayan Kırmızı Şeytanlar'da, Teknik Direktör Brehme'nin bu boşluğu Münch ile doldurmak istediği öğrenildi. Kicker dergisinde yer alan haberde, Kaiserslautern'in halen sol kulvarda oynayan Reich'ı satıp, yerine Münch'ü alacağı iddia edildi. 
     
Yasin’e yedek cezası      KARTAL YİĞİT 

     BEŞİKTAŞ Teknik Direktörü Daum, Erzurumspor maçında taraftarın tepkisini çeken Yasin'i, dün yapılan taktik çalışmada yedek takımda oynattı. Alman hoca, çift kalede bu futbolcunun yerine Rahim'e savunmada görev verirken, takıma yine 4 - 4 - 2 sistemini uygulattı. 
     DAUM, antrenman sonunda Nihat ve Ahmet'e, kanatlardan orta yaptırıp, gol çalıştırması üzerinde durdu. Alman hocanın, Ümit'i Erzurumspor'un ardından, Bursaspor maçında da düşünmediği öğrenildi. Siyah - Beyazlılar bugün Bursa'ya giderek kampa girecek. 
     
Daum baskını      ZEKİ DOMAÇ 

     ALMANYA'NIN Sport Bild dergisinin dünkü sayısında yer alan bir haberde, savcılığın B.Leverkusen kulübünde, Menajer Reiner Calmund'u, Daum'la ilgili olarak sorguya çektiği kaydedildi. Bu sorgulamanın üç saate yakın sürdüğü ve Calmund'a "Daum'un kokain bağımlılığını biliyor muydunuz ", "Daum'un, Köln'deki uyuşturucu çevreleriyle ilgisi olduğunu duydunuz mu " gibi sorular yöneltildiği öğrenildi. Calmund'un da sorulara "Haberim yoktu" yanıtını verdiği bildirildi. 
     
İnönü gözaltında      UEFA Stat Komitesi, Fenerbahçe Şükrü Saraçoğlu Stadı'ndan sonra, dün de BJK İnönü Stadı'nda incelemelerde bulundu. Beşiktaş Genel Koordinatör Yardımcısı Erdil Arpacı'dan stadla ilgili bilgi alan komite üyeleri, protokol tribünü, soyunma odaları ve çim sahayı gezip, fotoğraflar çekti. Üyeler dün öğleden sonra da Ankara'ya giderek, 19 Mayıs Stadı'nda incelemeler yaptı. Komite, bugün Ali Sami Yen ve Olimpiyat stadlarını inceleyecek. 
     


 SPOR 





























</TEXT>
</DOC>
