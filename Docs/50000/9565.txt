<DOC>
<DOCNO> 9565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/sonspo08.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Scala " 2002'ye dek Beşiktaş'tayım" 
</HEADLINE>
<TEXT>

     Beşiktaş Teknik Direktörü Nevio Scala, son haftalarda aldıkları kötü sonuçların ardından taraftara kendilerini affettirmek için, Mart ayında oynayacakları zorlu maçlardan 3'er puanla ayrılacaklarını savundu. 
     Nevio Scala, Fulya Tesisleri'nde düzenlediği basın toplantısında, 1 ay boyunca Ankaragücü, Gaziantepspor, Tarbzonspor ve Galatasaray ile art arda karşılaşacaklarını hatırlatarak, şunları söyledi 
     ''Biz bu maçların hepsini kazanmak istiyoruz. Bu kapasiteye sahip olmak zorundayız. Liderden 8 puan geriye düştüğümüz için üzgünüz. Bu nedenle önümüzdeki maçları kazanmak için neyimiz varsa ortaya koyacağız. Taraftarlarımızdan da bu süre içinde bize destek olmalarını istiyorum.'' 
     Beşiktaş'ın genç bir takım olduğunu ve gelecekte çok büyük başarılara imza atacağını ifade eden İtalyan teknik adam, bu başarı için sabır gösterilmesi gerektiğini vurguladı. 
     Basında yer aldığı gibi takımı bu sezon için başarısız görmediğini kaydeden Scala, ''Bu takım bu sezon Avrupa Şampiyonlar Ligi'ne kaldı. Türkiye Kupası'nda yarı finale çıktı ayrıca bu sezon ligde en çok puan toplayan 3. takım oldu. Zaman zaman düşüşler yaşadık ve inanılmayacak maçlar kaybettik, ama çok iyi işler de başardığımıza inanıyorum'' diye konuştu. 
     Scala, lig lideri Fenerbahçe'nin bu sezon Türkiye dışında maç yapmadığını, bu nedenle de tüm konsantrasyonunu Türkiye Ligi'ne verdiğini belirterek, ''Ancak biz Avrupa Şampiyonlar Ligi'nde mücedele ettik. Bugün İtalya lideri Roma, Avrupa Şampiyonlar Ligi'nde oynamadı. Bunun yanı sıra ligdeki Milan ve Barcelona ise kendi liglerinde orta sıralarda yer alıyorlar. Bu da 2 ligde birden mücadele etmenin ne kadar zor olduğunu ortaya koyuyor'' dedi. 
     İtalyan teknik adam, bugün gazetelerde Daum'un Beşiktaş'a geleceği yönünde yapılan haberlerin kendisini hiçbir biçimde rahatsız etmediğini söyledi. 
     Beşiktaş ile 2002 yılına dek sözleşmesi bulunduğunu ve bunu da sürdürmek amacında olduğunu kaydeden Scala, şöyle konuştu 
     'Benim başkan Bilgili ile çok iyi bir diyaloğum var. Futbol dünyasında da kendisi gibi birini bulmak zor. Ama şu da var, ben de maç kazanmalıyım. Çünkü futbolda sonuç önemlidir. Biz antrenörler her pazar günü yapılan maçların sonucuna göre değerlendiriliriz. Oysa, bir antrenörün başarısı için baz alınacak daha çok konu bulunuyor.'' 
     Scala, dün basın toplantısı düzenleyip sağlığıyla ilgili bilgi vermesine karşın, bugün bu konuda çeşitli spekülasyonlar yapıldığından yakındı. 
     Fiziksel açıdan hiçbir sorunu bulunmadığını ve Almanya'ya tedavi değil, kontrol amacıyla gideceğini ifade eden Scala, ''Benim kan tahlilimde yalnızca bir tek değer normalin üstünde çıktı. Belki de 10 yıldır böyle yaşıyorum. Orada kontrol olup yeniden görevimin başına geçeceğim'' diye konuştu. 




</TEXT>
</DOC>
