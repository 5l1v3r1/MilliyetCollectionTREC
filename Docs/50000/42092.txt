<DOC>
<DOCNO> 42092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/yasam/yas04a.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yozgatlı bir Türk kayıplar arasında 
</HEADLINE>
<TEXT>

103. kattaki Cantor finans şirketinde müşteri ilişkileri uzmanı olarak çalışan Zühtü İbiş’ten haber alınamıyor 
     İHSAN YILMAZ 

     Teröristlerin uçakla saldırısı üzerine çöken New York’taki Dünya Ticaret Merkezi’nde kaybolanlar arasında evli ve bir çocuk babası Yozgatlı Zühtü İbiş’in de olduğu bildirildi. İbiş’in eşi Leyla Uyar, "Uçak çarptıktan sonra beni arayıp iyi olduğunu söyledi. Ondan sonra haber alamadık. Lütfen tüm Türkiye dua etsin. Buna çok ihtiyacımız var" dedi. 
     Yozgat’tan dokuz yıl önce ABD’ye giden Zühtü İbiş, Dünya Ticaret Merkezi’nin 103. katında bulunan Cantor isimli finans şirketinde müşteri ilişkileri uzmanı olarak çalışıyordu. Beş yıl önce evlendiği Leyla Uyar, olay gününü şöyle anlattı 
     "O sabah New Jersey’deki evimizden saat 07.00’de çıktı. 08.20’de işyerine ulaşmıştı. 08.45’te Dünya Ticaret Merkezi’ne uçak çarptı. Tam beş dakika sonra beni aradı ve Uçak 110. kata çarptı. Bizim katta bir hasar yok. Ben iyiyim, merak etme, biz şimdi aşağıya iniyoruz’ deyip kapattı. Ondan sonra kendisiyle bir daha görüşemedim. Çalıştığı şirketin personelinin yüzde 90’ı kayıp." 
     
     Büyük ihtimalle sıkıştı 
     Eşinden saat 16.00 civarında dolaylı yoldan bir mesaj daha aldıklarını kaydeden Uyar, sözlerini şöyle sürdürdü "Bir telefon gelmiş, yabancı biriymiş, Çinli bir kişi. Ben yoktum, mesaj bırakmış. Eşimle görüştüğünü ve kendilerine iyi olduğunu söylemesini istemiş. Ondan sonra hiç ses çıkmadı. Biz gökdelenlerin altındaki trenlerin olduğu yerde sıkıştığını düşünüyoruz. Son olarak beş kişinin çıkarıldığını duyduk. Eşimle aynı odada çalışan arkadaşı da yaralı olarak kurtarılmış." 
     



 YAŞAM 






























</TEXT>
</DOC>
