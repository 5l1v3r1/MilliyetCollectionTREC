<DOC>
<DOCNO> 30562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/ekonomi/eko03.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom’a rekabet’ tedbiri 
</HEADLINE>
<TEXT>

Rekabet Kurulu, Türk Telekom’un internet servis sağlayıcı kuruluşlara karşı haksız rekabete yol açan uygulamalarını düzeltmesini istedi 
     Rekabet Kurulu, Türk Telekom hakkında başlattığı soruşturmada, internet hizmetlerinde internet servis sağlayıcı kuruluşların aleyhine haksız rekabete yol açtığına karar vererek, geçici tedbir kararı aldı ve Türk Telekom’dan 15 gün içinde tarifelerini yeniden düzenlemesini istedi. 
     Rekabet Kurulu, 28 Mart 2001 tarihinde Türk Telekomünikasyon AŞ’nin internet hizmetlerinde 4054 sayılı kanuna aykırı uygulamalarının olup olmadığına ilişkin soruşturmasında geçici tedbir kararı aldı. Türk Telekom’a iletilen kararda, haksız rekabete yol açan uygulamaların 15 gün içinde düzeltilmesi, aksi halde her gün için ayrı para cezası uygulanacağı kaydedildi. 
     
     Günlük 1 milyar ceza 
     Kararda, gereken tedbirlerin alınmaması halinde 4054 sayılı Kanun’un 16 ve 17. maddeleri uyarınca Türk Telekom hakkında işlem yapılacağı ifade edildi. Türk Telekom, söz konusu tedbirleri almadığı takdirde günlük 1 milyar liraya yakın ceza ödemek durumunda kalacak. 
     
Tarife yenilenecek      Rekabet Kurulu aldığı kararla, Türk Telekom’un TTNet şebekesinden sunduğu hizmetlerin fiyatlarıyla, internet servis sağlayıcılarına yönelik tarife ve uygulamalarını rekabet ihlali oluşturmayacak şekilde yeniden belirlemesini istedi. İnternet servis sağlayıcılarına internet erişimi sunmaları için sadece sanal erişim noktalarını VPOP kiralamaya zorlayan Türk Telekom’un bu eylemine son vermesi gerektiği de kaydedildi. 
     



 EKONOMİ 























</TEXT>
</DOC>
