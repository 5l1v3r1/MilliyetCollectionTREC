<DOC>
<DOCNO> 24945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sondun20.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC muhabiri ölüye oy kullandırttı 
</HEADLINE>
<TEXT>

     İngiltere'de yeni seçim sisteminin eksik yanlarını gözler önüne sermek isteyen BBC muhabiri, bu sistemde ölülere bile mektupla oy kullandırılabileceğini gösterdi. 
     Muhabir, 16 Şubat'ta yürürlüğe giren yeni seçim yasasında isteyen seçmenin gerekçe belirtmeden mektupla oy kullanabileceğinin belirtilmesinin, hilecilere kapı aralamaya çok uygun olduğunu iddia ederek, bunu kanıtladı. 
     Muhabirin başarısı karşısında, Seçim Kurulu yeni sistemin olası yolsuzluklar karşısında zayıf kaldığını itiraf etti. BBC muhabiri, ülkedeki üçüncü parti konumundaki Liberal Demokratlar'ın sadece 12 oyla çoğunluğu elde ettiği Torbay seçim bölgesinde ölmüş 5 kişi adına mektupla oy pusulası elde etmeyi başardı. Seçim Kurulu Başkanı Sam Younger, BBC muhabirinin yaptığı gazeteciliği değerlendirirken, sistemin güvene dayalı olduğunu ve hilenin her yerde mümkün olduğunu söyledi. İngiliz seçimleri 7 Haziran'da yapılacak. 







</TEXT>
</DOC>
