<DOC>
<DOCNO> 40223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/spor/spo05.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hepsi Kahraman 
</HEADLINE>
<TEXT>

Milli Takım Teknik Direktörü Şenol Güneş, "Slovakya galibiyetinde takımdaki herkesin büyük katkısı var" dedi ve ekledi "Finallere grup birincisi olarak gideceğiz. Bize de bu yakışır." 
     BİLAL MEŞE 

     MİLLİ Takım Teknik Direktörü Şenol Güneş, Slovakya galibiyetiyle yolun yarısını geçtiklerini söyledi ve "Şimdi sırada İsveç var. Ardından da Moldova. İkisini de yeneceğiz. Finallere grup birincisi olarak gideceğiz. Bize de bu yakışır" dedi. Slovakya galibiyetinde takımdaki herkesin büyük katkısı bulunduğunu belirten Güneş, "Ben futbolcularımın hepsi de kahraman. Tüm takımdaki kazanma isteği bize üç puanı getiren en büyük faktör oldu" diye konuştu. 
     
     Bu yola başkoyduk’ 
     İSVEÇ’İ yenerek şanslarını yüzte 80’e çıkaracaklarını söyleyen Güneş, "Bu yola baş koyduk. Bu ekibin istediği zaman başaramayacağı zorluk yoktur. Herkesi bu maça davet ediyoruz, bu zaferi Türkiye ile birlikte kuçaklamak istiyoruz" dedi. Güneş, "Biraz değil, tam destek şart. Biz ikide iki yapıp, finallerdeki yerimizi alacağız. Torbaya biz değil, İsveç’i sokacağız. Baraj maçını onlar oynasın. Biz bileğimizin hakkıyla finalleri kucaklayacağız" ifadelerini kullandı. 
     
Bratislava panteri RÜŞTÜSlovakya’da da devleşen milli kaleci, "Herkes görevini yaptı. Benim de işim kurtarmak" diyor 
     DÜŞÜYOR, kalkıyor. Sakat sakat oynuyor, "Bana mısın" demiyor. Omzundaki ağrıya rağmen iğne olup, sahaya çıkıyor. Rüştü hem Fenerbahçe’de, hem de Milli Takım’da başarıdan başarıya koşuyor. Bratislava’da devleşen, Futbol Federasyonu Başkanı Haluk Ulusoy’un "Eskiden Berlin panteri Turgay Şeren vardı. Rüştü onun yerini aldı" dediği Rüştü, yine de mutevazılığı bırakmıyor. 
     RÜŞTÜ, futbolun bir ekip oyunu olduğunu üstüne basa basa söylüyor ve devam ediyor "Slovakya baskılı oynadı. Ancak biz akıllıca mücadele ettik. Ortada bir başarı varsa bu tüm takımındır. Futbolda birey yok, takım var. Eğer benim de bu başarıda biraz payım olduysa ne mutlu bana... Herkes işini yaptı. Benim de görevim kurtarmaktı. İyi oynamak gurur verici elbette ki." 
     YOĞUN maç programı var Rüştü’nün... Hem Fenerbahçe’de, hem de Milli Takım’da kritik maçlara çıkıyor. Sakatlığı sürüyor. Çünkü tedaviye zaman bulamıyor. "Sakatım ama böylesine önemli sınavlarda ne olursa olsun oynayacağım. Ekip olarak tarihi bir başarı öncesindeyiz. Böyle bir zamanda arkadaşlarımı bırakmam. Yine sahaya çıkacağım, elimden geleni yapacağım" diyor. 
     
Ya yenilseydik Hakan, "İşte bunu düşünmek bile istemiyorum. O zaman kaçırdığım penaltıya kahrolurdum" diyor 
     SLOVAKYA maçının kader adamlarından biriydi Hakan Şükür. Sahada basmadık yer bırakmadı. Gol attı, penaltı kaçırdı. Karşılaşma sonrası en çok sevinenlerin başında geliyordu. "Gol attım, mutlu oldum. Penaltı kaçırdım üzüldüm" dedi Hakan ve devam etti "Ya yenilseydik. İşte bunu düşünmek bile istemiyorum. O zaman kaçırdığım penaltıya kahrolurdum." 
     HAKAN, maça kötü başladıklarını, ancak sonra toparlandıklarını belirtti ve "Bugüne kadar bir şey yapamamış ülkeyiz. Son jenerasyonun yaptıklarının dışında elbette. Üzerimize fazla yükleniliyor. Belki de bunu hiç yapamayanlar bizlere yüklenerek bir şey yapmamızı engellemeye çalışıyorlar. Ama zaman zaman tecrübemizle, zaman zaman mücadelemizle iyi sonuçlar alıyoruz" dedi. 
     
İsveç kampta      2002 Dünya Kupası eleme grubunda çarşamba günü A Milli Takımımız’ın grup liderliği için karşılaşacağı İsveç, İstanbul’da kamp kurdu. Makedonya ile deplasmanda yaptığı maçın ardından özel uçakla İstanbul’a geçen ve Swiss Otel’e yerleşen İsveç, kritik sınav öncesi çalışmalarına bugün başlayacak. Sakat olan defansın etkili ismi Lucic’in karşılaşmaya yetiştirilmeye çalışıldığı, Mjalby ve Kamark’ın da çarşambaya kadar düzelecekleri ifade edildi. 
     
Birinci olacağız      FUTBOL Federasyonu Başkanı Haluk Ulusoy, "Grup maçlarını birinci sırada tamamlayacağız" dedi. Ulusoy, son derece kritik bir maçı başarılı sonuçla kapatmanın mutluluğunu yaşadıklarını belirterek, "Maçı kazanacağımızdan emindim. İsveç ile final oynayacağımızı, Dünya Kupası finallerine grup birincisi olarak gideceğimizi söylüyorum. Tüm futbolculara, bizleri destekleyenlere teşekür ediyoruz. Bizi izlemeye devam etsinler" diye konuştu. 
     
Ogün’ün yıldızı      KAPTAN Ogün, Rüştü ve Hakan Şükür dışında maçın gizli kahramanının Alpay olduğunu söyledi. Ogün, "Kötü yanımız ilk onbeş dakika oldu. Slovakya yarışa ortak olmak istedi, baskı kurdu. İsveç maçı bence bu kadar zor olmayacak" dedi. 
     
Kampa devam      MİLLİ Takımımız, dün İstanbul’a döndü ve Polat Otel’de tekrar kampa girdi. Ay - Yıldızlılar İsveç maçına kadar çalışmalarını Galatasaray’ın Metin Oktay Tesisleri’nde sürdürecek. Ümit Milli Takım ise hazırlıklarını Riva’da yapacak. 
     
Neden sarı kart      OGÜN, maçta gördüğü sarı kart ile ilgili olarak, "O sırada Rüştü sakatlık geçiriyordu. Oyun durmamıştı. Gol yiyebilirdik. Ben de bu nedenle faul yaptım. Yaptığım hareketin doğru olduğunu sanıyorum" ifadelerini kullandı. 
     
Abdullah’tan itiraf      SLOVAKYA karşısında zaman zaman hatalar yapan Abdullah, "Hayatımda bu kadar pas hatası yaptığım karşılaşmayı hatırlamıyorum" dedi. Abdullah, "Galibiyet bana teselli oldu. Beni bir daha kimse böyle göremeyecek" diye konuştu. 
     



 SPOR 
























</TEXT>
</DOC>
