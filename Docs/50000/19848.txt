<DOC>
<DOCNO> 19848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/son/soneko03.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "15 milyar dolar IMF'nin 15 Mayıs'taki toplantısına bağlı" 
</HEADLINE>
<TEXT>

     Ekonomiden sorumlu Devlet Bakanı Kemal Derviş, Uluslararası Para Fonu'ndan IMF gelecek 15 milyar dolarlık dış finansmanın IMF İcra Kurulu'nun 15 Mayıs'ta yapacağı toplantıya bağlı olduğunu belirtti. 
     Derviş, Türkiye'nin ekonomik krizi yenme başarısının ekonomik programın uygulanmasına bağlı olduğunu da vurguladı. Türkiye'nin henüz bunalımı aşmadığına dikkat çeken belirten Derviş, liderlerin programa destek mektubunun da 4 Mayıs'ta niyet mektubu ile birlikte IMF'ye gönderildiğini kaydetti. 
     Derviş, bugün Hazine Müsteşarlığı'nda ekonomik program ve bugün Bakanlar Kurulu'nda imzaya açılacak Telekom ve Bankacılık Yasa Tasarısı ile ilgili açıklamalarda bulundu. Ekonomik programı bu hafta yazılı olarak basın mensuplarına dağıtacaklarını belirten Derviş, sivil toplum örgütleri, gazeteciler ve bürokratlarla programa ilişkin toplantı yapacaklarını da kaydetti. Derviş, IMF'ye gönderilen niyet mektubunun tümüyle ekonomik programın İngilizce metni olduğunu, "gizli, saklı" olmadığını da belirterek, IMF İcra Kurulu toplantısının ardından tümüyle kamuoyuna açıklayacaklarını söyledi. 
     
     15 milyar dolar ekonomik programa bağlı 
     IMF İcra Kurulu'nun 15 Mayıs Salı günü yapacağı toplantıda Türkiye'nin programının görüşüleceğini ve karara bağlanacağını hatırlatan Derviş, şunları kaydetti 
     "15 milyar dolar ekonomik programın uygulanmasına bağlı. Finansman gerçekleşirse, tamam oldu diyemiyorum ama IMF yönetiminin desteği var, Türk ekonomisi yaz aylarında yeniden büyümeye geçecek, reel faizler düşecek, istihdam artacak. Dış kaynağı küçümsemeyelim ama esas başarıya götürecek bizim çalışmamız. Henüz bunalımı yenmiş değiliz. İşçi, işveren, memur, çiftçi, esnaf zor durumda. Ekonomi hızla büyümeye geçmeden bu zorlukları aşmamız mümkün değil. Yeni kazaya uğramamız gerek. Elele verip birbirimizi destekleyip başarmalıyız" 
     
     Altın hisse ile ilgili görüş ayrılığı yok 
     Derviş, Bankacılık ve Telekom tasarılarının bu hafta Meclis'e sevkedileceğini de belirtti. Derviş, "Bankacılık Tasarısının birinci amacı banka kaynaklarını yasalara aykırı olarak kullananlardan gereken ve mümkün olan tahsilin kararlı şekilde alınması. İkinci amacı sektörü yeniden yapılandırmak" diye konuştu. 
     Derviş, Telekom özelleştirmesinin hızla gerçekleştirilmesi gerektiğini, ulusal güvenlik ve savunmaya ilişkin "Altın Hisse" konusunda da herhangi bir sorun, görüş ayrılığı olmadığını ifade etti. 
     
     Mevcut olmayan kaynağı işçilere veremeyiz 
     Derviş, kamu sözleşmeleri ile ilgili soru üzerine, "Mevcut olmayan bir kaynağı herhangi bir kesime vermek mümkün değil. Müzakereler kaynak sınırları içinde götürmemiz gerek. Özel sektör işçisi ve memurlar da gözönüne alınarak çalışanlar arasında adalet sağlanacak. Hem kamu işçilerinin taleplerini karşılayıp hem de enflasyona geçit vermeyeceğiz. İşçilerin iş güvenliğinin de düzenlenmesi gerek" dedi. 
     Derviş, ayrıca Dünya Bankası'ndan bankacılık sektörüne, ilk dilimi Haziran'da ikinci dilimi Aralık'ta olmak üzere, 2.4 milyar dolar tutarında yeni yapısal uyum kredisi geleceğini de açıkladı. 







</TEXT>
</DOC>
