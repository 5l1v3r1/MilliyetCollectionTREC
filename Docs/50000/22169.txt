<DOC>
<DOCNO> 22169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/dunya/adun.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Nataşalara Putin neşteri 
</HEADLINE>
<TEXT>

Kremlin, Rusya'nın prestijini zedeleyen seks kölelerini kurtarmak için kampanya başlattı. Nataşaların götürüldüğü ülkelerin başında Türkiye geliyor 
     Dış Haberler Servisi 

     Rusya Devlet Başkanı Putin'in girişimiyle, Rusya'da Sovyetler Birliği'nin dağılmasından sonra büyük bir sosyal sorun olarak ortaya çıkan ve ülkenin prestijine zarar veren fahişeliğe karşı mücadele kampanyası başlatıldı. 
     Kampanya özellikle, "seks köleleri" olarak adlandırılan ve kandırılarak yurtdışına götürülen genç kızları kurtarmayı hedefliyor. Prestijli iş ve yüksek maaş vaadiyle kandırılarak fahişeliğe zorlanan kadınların en çok götürüldüğü ülkeler listesinde birinci sırada Türkiye bulunuyor. 43 kadın kuruluşunun katılımıyla oluşturulan Angel derneğinin Başkanı Valentina Gorçakova, Türkiye'nin yanı sıra Rus genç kızların fahişeliğe zorlandığı ülkelerin arasında İsrail, Almanya, İtalya ve Belçika'nın bulunduğunu açıkladı. 
     Eski Sovyet cumhuriyetlerinden her yıl en az 50 bin kişinin bu tuzağa düştüğünü belirten Gorçakova, fahişeliğe zorlananların yaşının 12 - 18 arasında değiştiğini söyledi. Gorçakova, kandırılarak Türkiye ve İsrail gibi ülkelere götürülen genç kızların ellerinden pasaportlarının alınarak genelev ve pavyonlarda çalışmaya zorlandığını anlattı. Angel Başkanı, bu genç kızların tehdit edildikleri için polise gitmeye korktuklarını da söyledi. 
     Rus kızların fahişeliğe zorlanması sorunun sadece bir bölümünü oluşturuyor. Gönüllü olarak Rusya ve diğer ülkelerde çalışan büyük bir grup da bulunuyor, ancak kesin sayıları bilinmiyor. 
     
12 milyar dolarlık pazar      Genç kızların zorla fahişe olarak çalıştırılması her yıl 7 - 12 milyar dolarlık bir pazar yaratıyor. Eski Sovyet cumhuriyetlerinden her yıl 50 bin, Orta Avrupa ülkelerinden de yarım milyonun üzerinde genç kızın bu tuzağa düştüğü belirtiliyor. Genç kızlar, çalışacakları ülkeye götürüldükleri zaman ise gerçekle karşılaşıyor ve adeta hapis hayatı yaşamaya başlıyor. Suç grupları tarafından fahişeliğe zorlanan genç kızların çok azı kurtulabildiği için sorunun gerçek boyutu bilinmiyor. En çok karşılaşılan durumlardan biri de, kızların diğer ülkelerdeki suç örgütlerine satılması. 
     



 DÜNYA 













</TEXT>
</DOC>
