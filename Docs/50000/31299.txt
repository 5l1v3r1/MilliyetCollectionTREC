<DOC>
<DOCNO> 31299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sondun09.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Jerusalem Post "Türkiye ortak füze savunma önerisini kabul etti" 
</HEADLINE>
<TEXT>

     İsrail Savunma Bakanı Binyamin Ben Eliezer'in dünkü Ankara ziyareti sırasında bir ortak füze savunma şemsiyesi oluşturma yolundaki önerisinin Türk yetkililerce kabul edildiği belirtildi. 
     Jerusalem Post gazetesi, ''İran'dan giderek artan bir füze tehtidi ile karşı karşıya olan Türk savunma yetkilileri, İsrail'in Arrow anti balistik sisteminin konuşlandırılmasıyla bir ortak füze savunma şemsiyesi kurulması için yardım önerisini kabul etti'' diye yazdı. 
     Gazete, Eliezer'in ''Arrow sistemlerinin Türkiye'ye satışı için ABD ona yı alınması konusunda karara varıldığı'' yolundaki ifadesine yer vererek, İsrailli savunma kaynaklarının ''Türkler bu konuda son derece istekli olduklarını söylediler'' dediklerini belirtti. 
     'İsrail'in İran tehtidine karşı Türkiye'ye Arrow sisteminin Green Pine radarını satmayı ve konuşlandırmayı istediğini'' belirten gazete, ''ancak Türkiye'nin içinde bulunduğu mali kriz nedeniyle İsrail'in milyarlarca dolarlık bu ve benzer satışların karşılığını almasının şu anda mümkün olmadığını'' ifade etti. 
     ''Savunma kalkanının, karlı savunma satışları konusunda ziyarette elde edilen ilerlemelerin ancak bir tanesi olduğunu'' belirten gazete, tankların modernizasyonu ve Gil tanksavar füzelerinin satışının gerçekleşme olasılıklarının son derece yüksek olduğunu'' yazdı. Gazeteye göre, İsrail, Gil füzelerinin satışını daha cazip hale getirmek için, ortak üretilerek üçüncü ülkelere satışını da önerdi. 
     Gazete, ziyaret sırasında Eliezer'in yakında iki ülkenin kara kuvvetlerinin de ortak tatbikat yapacaklarını belirterek, ''Stratejik işbirliği hayata geçiyor. Bu dev ülkeyi sadece dost olarak değil, stratejik ortak olarak da arkamıza almamız büyük bir kazançtır'' dediğini yazdı. Jerusalem Post, İsrail Genelkurmay Başkanı Şaul Mofaz'ın pek çok kez ertelenen Türkiye ziyaretinin 26 Temmuz'da yapılacağını belirterek, ''iki ülke arasındaki savunma ilişkilerindeki artan yakınlaşma nedeniyle İsrail Ordusu'nun Ankara'daki askeri ataşelerinin sayısını son dönemde 3'e çıkardığına'' dikkat çekti. 
     Gazete, Eliezer'in Ankara'ya Suriye ile İsrail arasında barış görüşmelerine tekrar başlanabilmesi için arabuluculuk yapması önerisinde bulunduğunu belirterek, Eliezer'in İsrailli gazetecilere ''Onlardan Beşşar Esad'a Suriye Cumhurbaşkanı iki mesaj iletmelerini istedim. Birincisi masaya dönme isteğimiz, ikincisi Hizbullah'ı desteklemekten vazgeçmeleri ve rehin tutulan İsrail askerlerini geri vermeleri için gereken çabayı göstermeleri'' dediğini yazdı. 







</TEXT>
</DOC>
