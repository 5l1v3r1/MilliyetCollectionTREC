<DOC>
<DOCNO> 49051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/spor/spo03.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yedeklere hazır ol’ emri 
</HEADLINE>
<TEXT>

Teknik Direktör Lucescu dün oyuncularıyla bir toplantı yaptı, "Herkes göreve hazır olsun. Sahaya çıkan elinden geleni yapsın, şansını iyi kullansın" dedi 
     GALATASARAY Teknik Direktörü Mircea Lucescu, Trabzonspor maçı için kampa giren oyuncularıyla bir toplantı yaparak, "Herkes göreve hazır olsun" dedi. Futbolcularına tek tek sakatlık durumlarını soran tecrübeli çalıştırıcı, özellikle yıldız oyuncuların fazla şikayetleri olması üzerine rotayı yedeklere çevirdi ve bugüne kadar şans vermediği isimlerle özel ilgilendi. 
     LUCESCU, yedek oyuncularına güven vererek, "İşte size kendinizi göstermeniz için iyi bir fırsat. Görev verdiğim oyuncu sahaya çıksın ve elinden geleni yapsın" diye konuştu. Rumen teknik adamın PSV Eindhoven ile oynanacak olan kritik maç nedeniyle Trabzonspor karşısında değişik onbir ile sahaya çıkmayı planladığı belirtildi. Lucescu, Erhan Namlı ile Faruk’u kadroya aldı. 
     
Aslan’dan korkulur’      FUTBOL Şube Sorumlusu Abdürrahim Albayrak, Trabzonspor maçı öncesi iddialı mesajlar verdi, "Yaralı aslandan korkulur" dedi. Albayrak, derbi maçı ile ilgili olarak, "Galatasaray’ın ne zaman ne yapacağı belli olmaz. Lazio karşısında haketmediğimiz bir yenilgi alıp, puan kaybettik. Ama ligdeki durumumuz ve hedefimiz belli. Liderliğimizi sürdürmek istiyoruz" dedi. Yönetici Enis Sevil de "PSV maçı öncesi moral bulmak istiyoruz" diye konuştu. 
     
Gözler Çelik’te      GALATASARAY - Trabzonspor derbisinde gözler Beşiktaş - Kocaelispor maçında kötü tezahürat nedeniyle oyunu durdurarak soyunma odasına giden ve radikal kararlarıyla dikkat çeken hakem Mutlu Çelik’in üzerine çevrildi. Süper ligin ilk 10 haftalık periyodunda 5 maç alarak Erol Ersoy’un ardından en çok müsabaka yöneten ikinci hakem unvanını elde eden Çelik’in, bugünkü maçta olası çirkin tezahürat ve sahaya atılacak tehlikeli maddeler karşısında takınacağı tavır merak konusu oldu. 
     
Başvurudan vazgeçtiler      GALATASARAY, Trabzonspor maçının ertelenmesi için federasyona başvurmaktan son anda vazgeçti. Lazio maçından sonra kadrodaki oyuncuların büyük bir bölümünün sakat olması nedeniyle sıkıntıya giren Sarı - Kırmızılı takımda, Trabzonspor maçının ileri bir tarihe ertelenmesi gündeme gelmişti. Ancak, Lucescu ile bir görüşme yapan yöneticiler, başvuru için geç olduğunu belirtip Rumen hocanın da onayını aldılar. 
     



 SPOR 

























</TEXT>
</DOC>
