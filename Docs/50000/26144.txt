<DOC>
<DOCNO> 26144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/ekonomi/eko07b.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa yön belirtmiyor 
</HEADLINE>
<TEXT>

PORTFÖY YAŞAR ERDİNÇ 
     Geçen haftaki hareketlerine bakarak borsa ile ilgili olarak sağlıklı bir tahmin yapmanın oldukça zor olduğunu belirtmeliyim. Bazı zamanlar vardır, borsa gideceği yönü çok net bir şekilde gösterir, bazı zamanlar vardır, artık bu seviyelerde yatay hareket yapacak dersiniz, ama bazı zamanlar da vardır, kullandığınız araçlar yetersiz kalır ve yön tahmin etmekte ciddi güçlük çekersiniz. İşte bu hafta öyle haftalardan biri benim için. Fakat yine de borsada bu haftaki olası hareketler konusunda bazı gözlemlerimi ve düşüncelerimi aktarmak istiyorum. 
     
Seans içi hareketlerin anlattığı      Geçen hafta perşembe ve cuma günü Yapı Kredi Bankası, Akbank ve Garanti Bankası’nda başlayan yukarı hareketler endeksi yükseltti. Bu arada bazı istisnalar hariç genel olarak bu yükseliş diğer senetlere pek yayılmadı. Cuma günü seans sona erdiğinde piyasa net olarak 23 trilyon artıdaydı. Genel olarak bu rakam günlük bazda - 5 ile 5 trilyon arasında değişir. Ama bu sefer, özellikle yabancılara işlem yaptığını düşündüğümüz aracı kurumların net alışı oldukça yüksekti. 
     Dolayısıyla, borsa bu hafta da artışını sürdürme gücüne sahip olduğuna dair sinyaller veriyor. Ama bu sinyallere güvenmekte zorluk çekiyorum. 
     Teknik olarak, haftalık grafikler çok da iç açıcı görünmüyor. Geçen haftanın devamı olarak endeksin bir yükselişle haftaya başlanması olasılığı çok güçlü. Fakat ondan sonrasını tahmin etmek zor. Çünkü 12.250 ve 12.550 seviyelerinde öyle dirençler var ki bu dirençlerin yukarı kırılabilmesi zor görünüyor. 
     
Borç takası beklentisi kullanılacak      Şimdilik herşey çok başarılı bir borç takasına bağlı. Fakat biliyoruz ki, borsada beklentiler alınır, gerçekleşince de satılır. Dolayısıyla başarılı bir borç takası olduğunu varsaysak da endeks yukarı hızlı bir hareket yapsa bile ardından çok güçlü satışlar gelebilir. Bu yüzden bu tür bir durumda borsaya alıcı olarak girmek tehlikeli olabilir. 
     Sonuç olarak bu hafta borsada ciddi dalgalanmalar bekliyorum. En başta da borç takası beklentisi kullanılacaktır. 
     "Nerede satmalıyız " diye soranlara bir formül önereyim. Yaptığım istatistiksel analizlere göre borsa eğer gün içinde gördüğü en yüksek seviyeden itibaren, yüzde 5 ila 7 veya daha fazla düşüş yaparsa, bir miktar satış yapıp beklemekte fayda olacağını düşünüyorum. 
     Bu haftaya endeks düşüşle başlar ve 11.500 - 700 seviyeleri görülürse çok kısa vadeli alım düşünülebilir, fakat bu olasılık şimdilik zayıf görünüyor. 12.500 veya üzerindeki bir endeks rakamı görüldüğünde ise bir miktar satış yapıp beklemek faydalı olabilir. 
     
Bono ve döviz kararsız      Dövizde bu hafta, doların 1 milyon 130 bin - 150 bin aralığına gerilemesi durumunda alım düşünülebilir. 
     Faizde yüzde 80’in altında bir oranla şimdilik bono almak biraz riskli olabilir. Döviz, bono ve borsayı düşünmeyen yatırımcılara B tipi likit fon veya A tipi yabancı menkul kıymetler fon alımı öneriyorum. 
     Hafta içi yorumlarımı internetten www.yerdinc.com adresinde okuyabilirsiniz. 
     



 EKONOMİ 

























</TEXT>
</DOC>
