<DOC>
<DOCNO> 24119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sonspo14.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli takımdaki sakat ve hasta futbolcuların durumu 
</HEADLINE>
<TEXT>

     2002 Dünya Kupası Eleme Grubu'nda 2 Haziran Cumartesi günü İstanbul'da Azerbaycan ile karşılaşacak A Milli Futbol Takımı, sakat ve hasta futbolcular nedeniyle, hazırlıklarını 4 eksikle sürdürüyor. 
     Milli Takım'da Hakan Şükür ve Rüştü hastalıkları, Oktay ve Hasan Şaş da sakatlıkları nedeniyle çalışmalarda yer alamıyor. 
     Milli Takım Doktoru Cengiz Dinç, bu futbolcular içerisinde durumu en ciddi olanının Hasan Şaş olduğunu vurgulayarak, Milli Takım'ın yaptığı idman öncesi sağlık sorunları bulunan bu futbolcuların durumunu şöyle açıkladı 
     ''Milli Takım'da sağlık problemi olan Hakan Şükür, Rüştü, Oktay ve Hasan Şaş var. Bunlardan Rüştü ve Hakan Şükür gribal enfeksiyon geçiriyor. Tedavilerine devam ediyoruz. Her ikisinin de durumları daha iyiye gidiyor. Bu akşam veya yarından itibaren takımla birlikte idmanlara başlayabilirler. Oktay'ın dünkü idmanda sol ayak bileğine aldığı darbe nedeniyle bileğinde ödem oluştu. Tedavisine devam ediyoruz. Durumunun çok ciddi olduğunu düşünmüyorum. Maça kadar düzeleceğini umuyoruz. Hasan Şaş'ın boynunda sorunu var. Bu akşam bir kez daha kontrolden geçireceğiz. Sanırım bu kontrol sonrası durumu netlik kazanır.'' 
     Öte yandan, Milli Takım'ın bu sabah yaptığı idmanda yer almayan 4 futbolcudan Rüştü ve Hakan Şükür salonda çalıştı. Oktay ayağı bandajlı olarak, Hasan Şaş da boyunluk ile tribünden takım arkadaşlarını izledi. 







</TEXT>
</DOC>
