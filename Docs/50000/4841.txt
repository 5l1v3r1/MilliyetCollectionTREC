<DOC>
<DOCNO> 4841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sonspo07.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK "Naklen yayınları yasal olmayan bir kuruluşa vermeyin diye uyarmıştık" 
</HEADLINE>
<TEXT>

     Radyo ve Televizyon Üst Kurulu RTÜK Başkanı Nuri Kayış, futbol maçlarının naklen yayın ihalesini digital bir yayın kuruluşunun kazanması nedeniyle, konuyu hukuki yönden incelediklerini belirterek, ''Biz, Futbol Federasyonu'nu, maç naklen yayınlarını yasal olmayan bir kuruluşa vermeyin diye uyarmıştık'' dedi. 
     Kayış, konuyla ilgili Türkiye'de digital yayının yasal olmadığını ve bu kuruluşlar hakkında Cumhuriyet Savcılığına suç duyurusunda bulunduklarını belirterek, şunları söyledi 
     ''Futbol Federasyonu özerk bir kuruluş, bundan hiç kimsenin şüphesi yok. Ancak biz, federasyonu 11 Ocak'ta uyardık. Yayın izni almamış, yasal olmayan bir kuruluşa maç naklen yayınlarını vermeyin dedik. Ancak, ihale sonrasında digital yayın yapan bir kuruluşa maç naklen yayınları verildi. Konuyu hukukçularımız inceliyor. Türkiye bir hukuk devleti ve herkes bunun bilincinde olarak hareket etmeli. Şu anda karşımızda çok değişik bir hukuki tablo var.'' 




</TEXT>
</DOC>
