<DOC>
<DOCNO> 49664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sontur10.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Emek Platformu "Eylem" kararı aldı... 
</HEADLINE>
<TEXT>

     Emek Platformu Başkanlar Kurulu, hükümetin ekonomik programı uygulamaya devam etmesi durumunda, 1 Aralık 2001 tarihinde, ülke çapında biçimi daha sonra belirlenip açıklanacak yaygın bir eylem gerçekleştirilmesini kararlaştırdı. 
     İşçi ve memur sendikaları ile demokratik kitle örgütlerinin oluşturduğu Emek Platformu'nun Başkanlar Kurulu toplantısında alınan kararlara ilişkin bildiri, Türk Tabipleri Birliği İkinci Başkanı Metin Bakkalcı tarafından açıklandı. 
     Başkanlar Kurulu Bildirisi'nde, uygulanmakta olan ekonomik ve sosyal program nedeniyle ülkenin ve halkın sorunlarının her geçen gün arttığı savunulan, bu programın iddia edildiğinin aksine tam bir başarısızlıkla sonuçlandığı öne sürüldü. 
     Ülkenin ve halkın sorunlarının çözümünün, ''Emek Platformu Programı''nın hayata geçirilmesinden geçtiği ifade edilen bildiride, ''hükümetin, emekten yana bir program uygulayamayacağı görüldüğünden ötürü'' siyasi partiler ve seçim yasaları demokratikleştirilerek en kısa sürede erken genel seçime gidilmesi istendi. 
     Bildiride, 9 Kasım 2001 günü, Ankara Kızılay Güven Park'ta gerçekleştirilecek, ''Küresel eylem günü'' mitinginin ardından 10 Kasım 2001 tarihinde parlamentoda temsil edilen siyasi partilerin üst düzey yöneticilerinin katılımıyla ''2002 Yılı Bütçesi Değerlendirme Sempozyumu''nun düzenleneceği belirtildi. 
     Tüm illerde 15 Kasım 2001 günü, kitlesel basın açıklamaları yapılarak, Emek Platformu'nun 2002 yılı bütçesine ilişkin eleştiri ve önerilerinin kamuoyuna açıklanacağı bilgisine yer verilen bildiride, 17-24 Kasım 2001 günleri, İstanbul, İzmir, Adana ve Diyarbakır'da 
     bölgesel salon toplantıları düzenleneceği ve halkın şikayetlerinin dinleneceği bildirildi. 
     
     Yaygın eylem 
     Bildiride, hükümetin, IMF dayatması programları uygulamaya devam etmesi durumunda, 1 Aralık 2001 günü, ülke çapında, biçimi daha sonra belirlenip açıklanacak yaygın bir eylem gerçekleştirileceği vurgulanarak, ''Hükümetin, temel işçi ve memur haklarına yönelik tehditlerini sürdürmesi durumunda, bu genel grev çağrısı Emek Platformu tarafından genel grevle yanıtlanacaktır'' denildi. 
     Kamu çalışanlarına ve emeklilere layık görülen yüzde 10'luk zammın kesinlikle kabul edilemeyeceği ve işten çıkarmaların protesto edildiği kaydedilen bildiride, şu görüşlere yer verildi 
     ''1 Aralık 2000 tarihindeki meşru eylem nedeniyle hala sürdürülen soruşturmalara son verilmesini, Başkanlar Kurulumuz talep etmektedir. 
     Emek Platformu, bu programın hayata geçirilmesinde ülkesini seven tüm kesimlerle ve özellikle uygulanan programdan büyük zarar görmekte olan çiftçi, esnaf ve sanatkarlarla işbirliğini geliştirecek yerel düzeydeki örgütlenmesini kurumsallaştırarak, daha da güçlendirme çabalarını sürdürecektir.'' 
     






</TEXT>
</DOC>
