<DOC>
<DOCNO> 5654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sontur12.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Alanya’da çöken inşaattan bir ceset daha çıkarıldı 
</HEADLINE>
<TEXT>

     Alanya’nın Mahmutlar beldesinde çöken inşaatın enkazından bir ceset daha çıkarıldı. 
     Alanya Kaymakamı Cengiz Gökçe’den alınan bilgiye göre, Mahmutlar’daki Yenimahalle’de çöken 6 katlı inşaatın enkazında arama çalışmaları yapan ekipler bugün bir cesede daha ulaştı. Çöken inşaatının yıkıntıları altından çıkarılan ceset sayısı 4’e yükseldi. 
     Enkaz altından dün gece de, inşaat bekçisi Cezmi Bursalı ile Mehmet Demirköprü ve İsmet Özdemir adlı kişilerin cesetleri çıkarılmıştı. Kaymakam Cengiz Gökçe, Alanya Doğal Afetler Derneği, AKUT ekibi, jandarma ve belediye işçileri tarafından arama çalışmalarının sürdürüldüğünü bildirdi. 
     Gökçe, inşaatı yaptıran Akdeniz Özlem Yapı Kooperatifi Başkanı Kemal Ören ile müteahhit Mahmut Uyar hakkında dava açılması için de savcılığa suç duyurusunda bulunduklarını söyledi. 
     Mahmutlar Belediye Başkanı Mustafa Taşer de, çöken 6 katlı inşaatın, beldede ruhsatsız olduğu için mühürlenen 13 inşaattan biri olduğunu bildirdi. Taşer, inşaatı yaptıran Akdeniz Özlem Yapı Kooperatifi’ne çoğunlukla polislerin üye olduğunu belirtti. 
     
     
     




</TEXT>
</DOC>
