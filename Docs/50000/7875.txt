<DOC>
<DOCNO> 7875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sonspo05.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Scala "Takımda bir hain var" 
</HEADLINE>
<TEXT>

     Beşiktaş Teknik Direktörü Nevio Scala, Adanaspor maçı öncesi Fulya Tesisleri'nde kamp yaptıkları sırada Pascal Nouma ile yaşadıkları tartışmanın çok büyütüldüğünden yakındı. 
     Scala, Fulya Tesisleri'nde düzenlediği basın toplantısında, çok küçük olayların, değiştirilerek büyütüldüğünü ifade ederek, Nouma ile 2 gün önce yaşadıkları olayı şöyle anlattı 
     'Biz Riva Tesisleri'nden Fulya'ya gelmiştik. Nouma cezalı olduğu için eve gidip gidemeyeceğini sordu. Çünkü biz her zaman kampta 18 kişi bulunduruyorduk. Ben herkesin kampta kalacağını söyledim. Merdivenlerden aşağı iniyordum. O da elindeki telefonu duvara doğru attı. Bu bir tepkiydi. Herkesin kendine göre tepki gösterme şekli vardır. Bir saat sonra yemekte bütün arkadaşlarından ve benden özür diledi ve olay kapandı. Yaptığı bu tepkiden dolayı, gerekli cezayı alacaktır. Zaten bir cezası daha var, o da yeni bir telefon almak. Çok küçük bir olayı bomba haline getirmek doğru değil. O, telefonu bana değil, duvara attı.'' 
     İtalyan teknik adam, Nouma'nın duvara telefon atmasından çok, bu olayın medyaya yansıtılmasına sinirlendiğini kaydetti. Scala, ''Bu takım içinde bir hain var ve arkadaşlarını satıyor. Bence bu durum, telefonu duvara atmaktan daha kötü'' derken, Nouma ile yaşadıkları konusunda da ''Allah şahidimdir ki, olay benim anlattığım gibi gerçekleşti'' dedi. 
     Nevio Scala, Nouma'nın gösterdiği tepkinin kendi kişiselliğine olduğunu vurgulayarak, şöyle konuştu 
     ''Şu bilinmelidir ki, Nouma kesinlikle tepkiyi Nevio Scala'ya göstermedi. Ben de sinirlendiğim zaman önüme gelen ilk cismi parçalayabilirim. Bana karşı bir terbiye eksikliği yok. Kızgındı ve eve gitmek istiyordu. Eğer o hareketi bana karşı yapsaydı, şimdi aramızda değildi.'' 
     Gazetecilerin para cezası ile Nouma'nın hareketlerine engel olunamadığı ve başka bir ceza yöntemi düşünülüp, düşünülmediği konusundaki sorusunu da Scala şöyle yanıtladı 
     'Futbolcunun en çok hissettiği ceza, para cezasıdır. Biz daha ligin ortasındayız. Herşey bittiği zaman, yani ligin sonunda O'nun karakterini düzeltmeyi başaramazsak, o zaman ellerimi kaldırır, teslim olurum. Ama biz karakterini değiştirmek için elimizden geleni yapıyoruz.'' 
     Scala, yönetim kurulu üyesi Ahmet Hamoğlu'nun dün yaptığı ''Ben Scala'nın yerinde olsaydım, Nouma'nın kulağından tutar, toprak sahaya gönderirdim'' açıklamasına da değindi. İtalyan teknik adam, Hamoğlu'nun gerçekler hakkında tam olarak bilgi sahibi olması halinde böyle bir demeç vermeyeceğini savunarak, ''İnanıyorum ki, Hamoğlu gerçekleri bilmiş olsaydı, benim gösterdiğim reaksiyonu gösterirdi'' dedi. 
     Nevio Scala, hafta sonunda Fenerbahçe ile yapacakları derbi maç da değinerek, rakiplerinin gücünü bildiklerini, ancak hiçbir şekilde korkmadıklarını açıkladı. Takımı çarşamba günü Futbol Federasyonu'nun Riva'daki tesislerine götüreceğini kaydeden Scala, ''Orada daha iyi motive olacağımıza inanıyorum. Biz hem kulüp, hem taraftar, hem de yönetim olarak, rakibimize saygı duyuyoruz ama kesinlikle korkmuyoruz. Fenerbahçe'nin Kadıköy'de maç kaybetmemesi de bizi o kadar ilgilendirmiyor. Cumartesi günü sahada elimizden geleni yapacağız'' dedi. Bu arada, Riva'daki çalışmaların tamamını basına kapayacağını açıklayan Scala, medya mensuplarının isteği üzerine, perşembe günü yapacakları idmanı, basın mensuplarının izlemesine izin verdi. 




</TEXT>
</DOC>
