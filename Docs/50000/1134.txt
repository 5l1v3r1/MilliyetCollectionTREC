<DOC>
<DOCNO> 1134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/siyaset/asiy.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit fay’ı arıyor 
</HEADLINE>
<TEXT>

Son ekonomik krizin uzmanlarca incelendiğini söyleyen Başbakan, enflasyon iddialarının da araştırılacağını açıkladı 
     ANKARA Milliyet 

     Başbakan Bülent Ecevit, 2000’in sonunda yaşanan ekonomik krizi "ekonomik deprem" olarak niteleyerek, bu depremin fay hattının nerede olduğunun uzmanlarca incelendiğini söyledi. Ecevit, gerçek enflasyonun daha yüksek olduğunu ve kendilerine daha yüksek zam yapılması gerektiğini öne süren memurların bu iddiasını da araştıracağını bildirdi. 
     TRT’de yayınlanan "Pazar Panaroma" programında gazeteci Cem Kırçak ile Mustafa Balbay’ın sorularını yanıtlayan Ecevit, en sorunlu sektör olarak nitelediği bankacılık sektöründeki sorunların Bankacılık Üst Kurulu’nca çözülmeye başlandığını belirtti. Ecevit’in ekonomik ve siyasi gündeme ilişkin görüşleri özetle şöyle 
     KRİZ DEĞİL, DEPREM Aslında 2000’nin sonunda krizin bütün belirtileri vardı, ama o kadar çabuk geride bırakabildik ki, o nedenle bir deprem demek daha doğru olabilir. Bir hayli döviz kaçışı oldu, fakat kısa sürede o kaçandan daha fazla döviz geri geldi. IMF ve Dünya Bankası şimdiye kadar Türkiye ile ilişkilerinde görülmedik ölçüde cömert davrandı. 
     KASIRGA GERİ TEPTİ Bankacılık düzenindeki olumsuzluklar bir patlama noktasına geldi. Bunlar irdelenmeye çalışıldığında geri tepmeler oldu. Bunu uzmanları tespit edecekler. Önemli olan bu kadar sarsıcı bir olayı, bu kadar kısa sürede geride bırakmamız. 
     RAMAZAN KORKUSU Geçen yıl hem Ramazan, hem de yeni yıl başlangıcıydı. Ramazan ve yeni yılda bireysel harcama eğilimleri çok ileri düzeye varıyor. Onun için enflasyonun bir hayli yüksek çıkacağını sanıyorduk, ama tam tersi oldu. 
     MEMURA MÜJDE Kendi hesabımıza göre verdiğimiz sözü tuttuk. Ama enflasyonla ilgili hesaplarda değişik ölçütler kullanılır. Ben bu işlerin uzmanı değilim. Madem böyle bir iddia ileri sürüldü, bunu inceleteceğim. Gerçekten eğer böyle bir durum varsa ona göre davranılır. 
     YABANCILARA JEST Bir anonim ortaklık kurulurken 70 kuruluşa başvuruyor, 59 adet ve 28 çeşit belge sunuyor bunlara. Ayrıca üretime geçiş aşamasında ortak şirketler 87 çeşit belge sunmak zorunda. Kimse bu kadar ağır bürokratik yükü taşıyamaz. Hazırladığımız tasarıya göre Türkiye’de bir karma kurum belirleyeceğiz. Tükiye’de yatırım yapmak isteyenler bu kuruma başvuracak. Böylece yatırımların büyük bir hız kazanacağını umuyoruz. 
     BİRİ GİDER BİRİ GELİR Ege’de yatırım yapan iki otobomil firmasının çekildiğinin anımsatılması üzerine Pazar ekonomisinde böyle şeyler oluyor. Bir yandan iki otomobil fabrikası çekiliyor, iki çok büyük otomobil fabrikası geliyor Türkiye’ye. Ekonomik yaşamda kepenkler kapanıyor, kepenkler açılıyor. 
     
Kürtçe TV sorun      ÖLÜM ORUCU Kabul edersiniz ki devletimiz bu sorunu çok barışçı şekide çözmeye çalıştı. İki şehidimiz dışında, ölenler kendi kendilerini öldürenler, kendi arkadaşlarının kurbanı olanlar. Gelecekte de benzer durumların olmaması için Adalet ve İçişleri Bakanlıkları ile Jandarma Genel Komutanlığı bir çalışma yürütüyor. 
     TARİKATLARDAN DA KÖTÜ ABD, Kanada, İsviçre’de yozlaşmış bir dincilik etkisi altında kitlesel intiharlar olmuştur. Ama onların, "cennetlik olmak" gibi inançları var. Bizdekilerin öyle bir umudu da yok. Çünkü dine bağlılıkları da yok. Herhalde uyuşturucu da kullanılıyor. 
     AFFI BÜYÜTMEYİN 1974’teki afta çıkanlardan geri dönenlerin oranı beşte birdi. Af olduğu dönemler istenenin dışında bir şeyler olabilir. Gözde büyütmemek lazım bunları. 
     YENİLİKÇİLERİN NESİ YENİ FP’deki olaylar kendi iç işleri. Ancak "yenilikçi" denilen milletvekillerinin ne anlamda yenilikçi olduklarını anlayamadım. Bu konuyu açıklarlarsa biz de aydınlanmış oluruz. 
     KÜRTÇE TV SORUNU BİTMEDİ Bizi kendi halimize bıraksalar bunlar kendiliğinden çözülür. O bakımdan kendi içimizde de bazı sorunlar oluyor. Bu sorunları, şimdiye kadar başarıyla uyguladığımız uzlaşma yoluyla çözmeye çalışacağız. 
     ASIL ÖZÜR RAHŞAN HANIM’A Boykot kararı açıklaması yapan arkadaşlarımız herhalde Sakıp Sabancı’nın "Sözler yanlış anlaşıldı" şeklindeki konuşmasını gereği gibi değerlendireceklerdir. Arkadaşlarımızın tepkisi, hanımlara yönelik olarak, "ellerinin hamuruyla" ifadesinin kullanılması. Bu söz arkadaşlarımızı belli ki incitmiştir. Bu, parti kararı olarak değil, kendiliğinden gösterilen bir tepki. 
     


 SİYASET 


















</TEXT>
</DOC>
