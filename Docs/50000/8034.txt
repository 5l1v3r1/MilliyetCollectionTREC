<DOC>
<DOCNO> 8034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/sonspo05.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Florya Ormanı'nda kondisyon depoladı 
</HEADLINE>
<TEXT>

     Beşiktaş, Fenerbahçe ile hafta sonunda yapacağı derbi maçın hazırlıklarını sürdürüyor. 
     Siyah-beyazlılar, bugün Florya Atatürk Ormanı'na giderek kondisyon çalışması yaptılar. Teknik Direktör Scala yönetiminde gerçekleşen idmanda, önce koşu yapan futbolcular, daha sonra da dayanıklılık çalışması yaptı. 
     Koşu çalışmalarında Karhan ve Ali Eren sürekli grubun önünde yer alırken, Pascal Nouma ise en arkada koştu. Kaleciler Fevzi ve Shorunmu Florya Atatürk Ormanı'na gelmeyip, kaleci antrenörü eşliğinde Fulya Tesisleri'nde çalışırken, hafif bir sakatlığı bulunan Ahmet ise takımdan ayrı idman yaptı. Sakatlığı süren İlhan idmana katılmadı. 
     Beşiktaş, Fenerbahçe maçı öncesi kamp yapmak için yarın Futbol Federasyonu'nun Riva Tesisleri'ne gidecek. Siyah-beyazlılar, 23 Şubat Cuma akşamına kadar Riva'da kalıp, aynı akşam Fulya Tesisleri'ne geçecekler. Teknik Direktör Scala, Riva'da yarın ve cuma günü yapılacak idmanları basına kaparken, 22 Şubat Perşembe günü gerçekleştirilecek antrenmanı basın mensuplarına açtı. 
     
     



</TEXT>
</DOC>
