<DOC>
<DOCNO> 34516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/spor/ytstan.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alternatif Çökerse içten çöker 
</HEADLINE>
<TEXT>

     Mehmet Tan 

     Trabzonspor'un çatışarak, savaşarak geçirmediği sezon, kırmadan, dökmeden gün batımına eriştiği gün sayısı kuruluşundan bu yana yok denecek kadar azdır. Bu cebelleşme kurumun dirilmesini istemeyen, her başarıda, her iyi sonuçta hazımsızlık histerisine tutulan ve bu gerginlikten her dönemde nasiplenen kriz uzmanları ile komplo teorisyenlerinin varlığını doğurmuştur.Ve Trabzonspor'da, iktidar sahipleri, o bilinen ekonomik, sosyal ve sonuçsal anlamda muktedir olamadıkları için didişme, savaş ve çatışma yıllardır bir türlü önlenemedi. 
     Trabzonspor'un takım performansı, şartların normal seyretmesi halinde - ki, temelinde ekonomi yatar - geçen yıldan daha iyi olur. Üstüne katar ve de keyif verir. Kulüp performansının aynı oranda seyredebilmesi için ise en az üç yıllık bir restorasyona ihtiyacı var. 
     Bir yanda hasmane düşünce ve tutumundan, Trabzonspor'u toptan imha etme harekatından vazgeçmeyen eski başkan Mehmet Ali Yılmaz... Gayrı kanuni işlem ve eylemlerle ekonomik yönden Trabzonspor'un boğazını sıkıyor. 
     Diğer yanda ayağı yere bastı mı kimseyi tanımayan şimdiki Başkan Özkan Sümer... Tıpkı eskisi gibi, paylaşmıyor, konuşmuyor, tartışmıyor. 
     Mehmet Ali Yılmaz, Türkiye'nin en kriz sever başkanlarından biridir. Krizi kendi yaratır, sürdürür ve çözer. Çünkü büyük, vazgeçilmez ve karizmatik liderlik yolunun kriz yaratıp, krizi bizzat çözmekten geçtiğine inanır. 
     Özkan Sümer ise, kriz yaratan, krizi sürdüren ve yine o krizi kendisi çözen Mehmet Ali Yılmaz'ın bir başka versiyonudur. Yani, O, krizle beslenir, krizle yaşamayı sever. Gerilim ve gerginlikten çok hoşlanır. Barışa, sevgiye, esenliğe, birlik ve dirliğe zıttır. Onun içindir iki yanlış bir doğru etmez. Ve Trabzonspor, son dört yılda nasıl içten çöktüyse, bugünde içten çöker. 
     



 SPOR 
























</TEXT>
</DOC>
