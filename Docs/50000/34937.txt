<DOC>
<DOCNO> 34937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sonspo03.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ağrı Dağı tırmanışında aç kalınca kar yedi... 
</HEADLINE>
<TEXT>

     Devlet Bakanı Fikret Ünlü, Ağrı Dağı'nın hata kabul etmediğini belirterek, geçen hafta zirveye yaptığı 2. tırmanış sırasında adeta ''ölümle burun buruna gelecek boyutta'' olaylar yaşadığını söyledi. 
     ''Kar Leoparı'' unvanlı ünlü dağcı Nasuh Mahruki ve arkadaşlarıyla başladığı tırmanışı, bu ekipten ayrılarak 1 gün rötarlı olarak tamamlamak durumunda kalan Fikret Ünlü, ''Bir anlık gaflet nedeniyle zirvede ölümden döndüm'' dedi. Ünlü, Dağcılık Federasyonu Başkanı Alaattin Karaca ile sürdürdüğü turmanış sırasında buzul kırığına düşmekten çevikliği sayesinde kurtulduğunu söyledi. 
     Buz kırıklarının kar nedeniyle görüş alanı dışında kaldığını belirten Ünlü, ölümle burun buruna geldiğini söylediği anı şöyle dile getirdi 
     ''Zirveye az bir mesafe kalmıştı. Ben önde gidiyordum. Dağcılık Federasyonu Başkanı Alaattin Karaca arkamdaydı. Buzulun kendine özgü mavisini zaman zaman göremiyorsunuz. Gece yağan kar buzulun üzerini örtmüş oluyor. Karaca, buz kırığı olabileceğini uyardı. Normal göründüğü cevabını verdim. Elimdeki batonla da saplayarak kontrol etmeyi sürdürdüm. Ancak bir anda sağ ayağım boşluğa gitti. Buzul kırığı karın altında kalmış göremedim. Ayağımı da batondan önce ileri atmıştım. Vücut ağırlığımı çevikliğim sayesinde öne verince sağ ayağımı boşluktan kurtardım.'' 
     Aç kaldık 
     Ünlü, dağcılıkta en küçük ayrıntının dahi gözönünde bulundurulması gerektiği gerçeğini yaşayarak gördüğünü söyledi. Tırmanışın uzaması sonucu açlıkla karşı karşıya kaldıklarını da ifade eden Ünlü, ''Bizim tırmanış programızdaki sarkma, karşımıza farklı bir şekilde çıktı. Dönüşte 3 bin 800 metre kampında yiyeceğimiz tükendi. Çok açtık. Yanımızda bulunan birkaç soğanı, topladığımız çalıçırpıda közleyerek yedik. Doğadaki bitkileri tanırım. Bu bilgim sayesinde yenebilecek dağ otlarını toplayarak soğanın yanına katık ettik. Ayrıca bol bol kar yiyerek hem açlığımızı hem de susuzluğumuzu bastırdık. Dudaklarım dağ şartlarının da etkisiyle çatladı. Hala yaralarını tedavi ediyorum'' dedi. 
     
     
     






</TEXT>
</DOC>
