<DOC>
<DOCNO> 48234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sonspo16.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilgiye kızan İranlı taraftarlar polisle çatıştı 
</HEADLINE>
<TEXT>

     İran'da milli futbol takımının dünya kupası elemelerinde Bahreyn'e yenilmesine kızan taraftarlar polisle çatıştı. 
     Bahreyn'de oynanan maçta İran'ın 3-1 yenilmesinin ardından şehrin değişik meydan ve caddelerini dolduran taraftarlarla polis arasında yer yer çatışma ve kovalamacalar yaşandı. 
     Şehri kuzeyindeki Afrika Jordan ve Veli Asr caddelerinde gençler yenilgiye rağmen sanki galibiyet almış gibi caddeleri doldurup klaksonlar çalarak, yasak pop şarkıları eşliğinde tur atarken, bazen arabalarını durdurup inen gençlerin gruplar halinde ''İran, İran'' sloganları eşliğinde dans ettikleri görüldü. 
     Ara sokaklarda polisle gençler arasıda kovalamacalar yaşanırken, polis aleyhinde slogan atan bazı gençler, ayrıca polise maytap ve havai fişekle karşılık verdi. Polis ise zaman zaman cop ve sopa kullandı. 
     Tahran'ın doğusundaki Narmak meydanında bin polis ve 100 Besiç gönüllüler , gösteri yapan 2 bin kadar genci dağıtırken, 60 kişi tutuklandı. Aynı meydanda İran rejimi aleyhine bildirilerin de dağıtıldığı ileri sürüldü. 
     İran Milli Futbol Takımı'nın, Irak maçından sonra yapılan kutlamaların ve çatışmaların bir daha tekrarlanmaması için, devlet yetkililerinin baskısıyla bilerek yenildiğinin de iddia edildiği belirtiliyor. 
     12 Ekim'deki Irak maçından sonra Tahran'ın batısındaki Nur 
     meydanında polisle gösteri yapan futbolseverler arasında çıkan çatışmalarda birçok bankanın ve işyerinin camları kırılmış, 400 kişi gözaltına alınmıştı. Nur meydanındaki gösterilerde İran rejimi ve dini lideri aleyhine sloganlar atıldığı ileri sürülmüştü. Dün oynanan maçta Bahreyn'e 3-1 yenilen İran, 2002 Dünya Kupası finallerine gidebilmek için yapacağı iki maçta Birleşik Arap Emirlikleri'ni elemesi durumunda İrlanda ile de eleme maçı oynayacak 
     






</TEXT>
</DOC>
