<DOC>
<DOCNO> 27620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/spor/spo03.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
YILDIZLARA DARBE 
</HEADLINE>
<TEXT>

Galatasaray yönetimi, kulübü zarara uğrattıkları gerekçesiyle Emre, Okan ve Fatih’in alacaklarını ödememeyi kararlaştırdı. Üç futbolcu ise gerekirse FİFA’ya şikayete gidebileceklerini söylediler 
     HALİL ÖZER 

     SARI-KIRMIZILI yönetim, bonservis bedeli ödemeden giden Emre, Okan ve Fatih’e ağır bir ceza kesti. Geçtiğimiz yıl İnter’e olaylı bir şekilde giden Hakan Şükür’ün alacaklarını vermeyen Galatasaray, bu kez de aynı yaptırımı üç oyuncuya uygulayacak. Yönetim Fatih Akyel’in 400 milyar, Okan’ın 350 bin dolar ve Emre’nin 450 bin dolarlık ödemelerini yapmayacak. 
     KARARI tatilde öğrenen Emre, Okan ve Fatih, her türlü yola başvuracaklarını, bu paraları kesinlikle kulübe bırakmayacaklarını söylediler. Ancak bu konuda kesin kararlı olan yönetim, kulübü büyük zarara uğratan bu üç futbolcuya hiçbir şekilde ödeme yapmayacak. Üç yıldız gerekirse FİFA’ya bile gitmeyi düşündüklerini açıkladılar. 
     
Ümit Karan’a hülle      GALATASARAY, Gençlerbirliği’nin yıldızı Ümit Karan’ın transferini hülle yolu ile gerçekleştirecek. Bursasporlu Ender ise perşembe günü imza atacak. Dün bu iki futbolcuyla Florya’da görüşen Mehmet Cansun, oyuncularla aralarında bir pürüz olmadığını, kulüpleriyle görüşmelerin sürdüğünü açıkladı. Ancak Karan’ın, Bulgaristan’ın FC Bero takımı üzerinden Sarı - Kırmızılı ekibe kazandırılacağı, Ender için de Bursaspor’a Mehmet Aksu ve Emrah’ın verileceği belirtildi. 
     CANSUN, Jardel için Avrupa turuna çıkıyor. Önce Fransa’ya giderek, Monaco ve Marsilya kulüpleri ile görüşecek. Bu iki kulüp ile verecekleri futbolcuların yanı sıra alacakları para miktarı konusunda pazarlık yapacak olan Cansun, Monaco’dan Nonda, Marsilya’dan Leroy’u isteyecek. Daha sonra Portekiz’e geçerek ve Porto ile Benfica kulüpleri ile masaya oturacak. Cansun, Porto’dan Candido ve Caphucho’nun yanı sıra Jardel’in bonservis ücretinin de silinmesini talep edecek. 
     
Şampiyon gençler      BULGARİSTAN’IN Trjavna şehrinde düzenlenen ve 10 takımın katıldığı Wartex Cup’ta şampiyonluğa uzanan Galatasaray 14 - 16 Yaş B Genç Takımı, zaferini Florya’da coşkuyla kutladı. Sarı - Kırmızılı gençler, CSKA Sofia, Partizan, Bulgaristan Milli takımı ve Makedonya Genç Milli Takımı gibi güçlü takımları geride bıraktı. 
     
Pancu girişimi      GALATASARAY Teknik Direktörü Lucescu, Rapid Bükreş’in golcü futbolcusu Pancu’nun peşine düştü. Romanya’da "Ronaldo" lakabıyla anılan ve Anderlecht tarafından da istenen Pancu’nun İtalya İkinci Lig takımlarından Cesena’nın malı olduğu belirtildi. Bonservisi 1 milyon 200 bin dolar olan Pancu için Lucescu’nun, yönetime başvurduğu kaydedildi. 
     
Alt yapıya rekor katılım      CENGİZ MALGIR 

     GALATASARAY’ın alt yapı seçmelerine büyük ilgi gösterildi. 1993 ve 1985 doğumlu 1400 futbolcu adayının birbirleriyle yarıştığı mücadele, dün sabah Florya Metin Oktay Tesisleri’nde start aldı. Yaş grupları halinde ayrı ayrı yapılan seçmeleri yöneten Galatasaray Ümit Milli Takımı Teknik Direktörü Metin Yıldız, "Amacımız, futbola yeteneği olan gençleri tespit edip alt yapımıza kazandırmak" dedi. 
     



 SPOR 


























</TEXT>
</DOC>
