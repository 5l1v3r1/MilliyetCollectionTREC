<DOC>
<DOCNO> 16944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/ekonomi/eko01.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi yatırım zamanı 
</HEADLINE>
<TEXT>

Türk Lirası’nın değer kaybetmesiyle gayrimenkul yatırımın ucuzlaması ve Hazine arazilerinin satışının gündeme gelmesi yabancıların gözünü Türkiye’ye çevirdi 
     EKONOMİ SERVİSİ 

     Yabancı gayrimenkul yatırımcıları Türkiye’ye yatırım yapma zamanının geldiğini belirterek, bunun yanı sıra hükümetin reformlar konusundaki kararlığını da görmek istediklerini bildirdiler. 
     Gayrimenkul Yatırım Ortaklığı Derneği GYODER ve Finans Dünyası dergisinin organize ettiği İkinci Gayrimenkul Zirvesi’nde "Yabancı Yatırımcıların Gözüyle Türkiye" panelinde konuşan Turkmall Başkanı Otto Nagel, Türkiye’ye yatırımın tam zamanı olduğunu söyledi. 
     
     Hükümeti izliyorlar 
     Deutschebank Gayrimenkul Grup Başkanı David Brush da Türkiye’nin uzun vadeli göstergelerinin yatırıma uygun olduğunu söyledi. Ancak şu an temkinli olduklarını vurgulayan Brush, hükümetin reformlar konusundaki kararlılığını görmek için üç - dört ay bekleyeceklerini belirtti. Brush, Türkiye’de perakendecilik ve konut sektörüyle ilgilendiklerini ifade etti. 
     
     Kamu arazileriyle ilgililer 
     Alman gayrimenkul yatırım şirketi Asset Immobilienbeteiligungen Başkanı Franz Lucien Mörsdorf, Türkiye’de fiyatların düştüğüne ve k rlılığın arttığına dikkat çekti. İngiliz gayrimenkul fon yönetim şirketi Pradera’nın Direktörü Colin Campbell da Türkiye’ye şimdiye kadar 60 milyon dolarlık yatırım yaptıklarını ifade ederek, bunu birkaç yıl içinde 200 milyon dolara çıkaracaklarını bildirdi. 
     KoçEce Genel Müdür Yardımcısı Michael Ohlms önümüzdeki 10 yılda çeşitli illerde alışveriş merkezleri yapabileceklerini kaydetti. Hazine arazilerine ilgilerinin sorulması üzerine Ohlms, "Hazine arazileri satılmaya başlasa hemen Ankara’ya giderdik" derken, Mörsdorf da arazi şehir içindeyse birkaç 100 milyon dolar yatırım yapabileceklerini belirtti. 
     
Yeni ekspertiz şirketlerine yol açılıyor      Sermaye Piyasası Kurulu SPK Başkanı Doğan Cansızlar, hazine arazilerinin bir bölümünün GYO’lar aracılığıyla değerlendirilebileceğini kaydetti. Cansızlar, yeni kurulacak ekspertiz şirketlerine lisans verecek bir kurulun hazırlığını yaptıklarını da bildirdi. Halen iki ekspertiz şirketi olduğunu hatırlatan Cansızlar, 15’e yakın kuruluşun ekspertiz şirketi kurmak için girişimde bulunduğunu kaydetti. İMKB Başkanı Osman Birsen de konuşmasında yabancı yatırımcıların, krizlerin içinde, en kötü dönemlerde dahi İMKB’ye ilgilerini, güvenlerini kaybetmediklerini söyledi. 
     Kamu arazilerinin doğrudan GYO’lar yoluyla değerlendirilebilmesini sağlayacak şekilde Devlet İhale Kanunu’nda değişiklik yapılması gerektiğini belirten GYODER Başkanı Hakan Kodal turizm arazilerinin değerlendirilebilmesi için de aynı modelin kullanılabileceğine dikkat çekti. 
     


 EKONOMİ 



















</TEXT>
</DOC>
