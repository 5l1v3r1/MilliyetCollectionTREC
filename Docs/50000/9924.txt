<DOC>
<DOCNO> 9924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/siyaset/siy01.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"İçime sindiremiyorum" 
</HEADLINE>
<TEXT>

BDDK'nın Derviş'e bağlanması bardağı taşırdı Temizel dayanamadı, istifa etti 
     HARUN GÜREK Ankara 

     Bankaların içini boşaltanlara karşı başlattığı operasyonlarla yolsuzlukla mücadelesinin simgelerinden biri haline gelen Zekeriya Temizel, Bankacılık Düzenleme ve Denetleme Kurulu BDDK Başkanlığı'ndan istifa etti. BDDK'nın, ABD'den getirilerek ekonominin başına geçirilen Devlet Bakanı Kemal Derviş'e bağlanmasının, çeşitli etkilerle bunaldığı yorumları yapılan Temizel'in istifasında "bardağı taşıran damla" olduğu yorumları yapıldı. 
     Temizel'in istifa edeceğine ilişkin söylentiler, önceki gün, Derviş'in ekonomiden sorumlu Devlet Bakanlığı'na getirildiğinin açıklanmasının ardından başladı. Başbakan Bülent Ecevit'in, Hazine Müsteşarlığı, Merkez Bankası, SPK, Ziraat Bankası ve Halk Bankası'nın yanı sıra BDDK'yı da Derviş'e bağlama kararı alındığını açıklamasını televizyondan öğrenen Temizel, istifaya karar verdi. 
     
Piyasaları bekledi      Ancak Temizel, piyasaların olumsuz etkilenmemesi için herhangi bir açıklama yapmadı ve akşam geç saatlere kadar kurul üyeleri ve yardımcıları ile Bakanlar Kurulu kararını tartıştı. 
     Alınan bilgilere göre, "Burası özerk bir kurul. Bankacılık sisteminin siyasetten uzak, bağımsız bir kurul tarafından denetim ve gözetime alındığını dünyaya göstererek, içeride ve dışarıda sektöre olan güveni sağlamak için kuruldu. Kurulu bir bakana bağlamak, özerklikten vazgeçmektir. Bu karar yasaya aykırıdır" diyen Temizel, önceki gece yarısı kararını kesinleştirdi. 
     Temizel'in Almanya'ya gitmek üzere geldiği Esenboğa Havalimanı'nda da, yakın çevresine, "Kurulun bir bakanlığa bağlanmasını içime sindiremiyorum" dediği öğrenildi. 
     
Ecevit'e ziyaret      Temizel, kararını dün sabah açıkladı. 10.50'de Başbakanlığa giden Temizel, burada sadece 5 dakika kaldı. İstifa dilekçesini alınca şaşıran Ecevit, Temizel'in görevinde kalmasını istedi ancak ikna edemedi. Temizel, dilekçesinde, "Görülen lüzum üzerine istifamın kabul edilmesini arz ederim" dedi. 
     
Sessiz kaldı      Başbakanlık'tan ayrıldıktan sonra Milliyet ile telefonda görüşen Temizel, "BDDK'nın Kemal Derviş'e bağlanması nedeniyle istifa ediyorsunuz" sorusu karşısında sessiz kalmayı yeğledi. 
     
Yasa, direnme gücü veriyordu      Temizel'in istifasına neden olan BDDK'nın Derviş'e doğrudan bağlanması, yeni Bankalar Yasası'na göre mümkün değil. 23 Haziran 1999 tarihli Resmi Gazete'de yayımlanarak yürürlüğe giren ve bankacılığı Avrupa Birliği standartlarına taşımayı öngören Bankalar Yasası'nın 3. maddesi, BDDK'ya idari ve mali özerklik veriyor. Yasa, BDDK'ya "bağlı olacağı" değil, sadece "ilgili bir bakan" atanmasını öngörüyor. Yasa "ilgili" hükümet üyesinin ya Başbakan'ın kendisi ya da görevlendireceği bir Devlet Bakanı olacağını belirtiyor. Yasa uyarınca Bakanlar Kurulu da, sadece BDDK Başkan ve üyelerini atama yetkisine sahip. 
     
Başbakan da üzüldü Ecevit Vazgeçiremedim      Başbakan Bülent Ecevit, Zekeriya Temizel'in istifasından sonra yaptığı yazılı açıklamada şunları söyledi "Sayın Zekeriya Temizel bugün dün Bankacılık Düzenleme ve Denetleme Kurulu Başkanlığı'ndan istifasını bildirdi. Sayın Temizel, üstlendiği bütün görevlerde devlete çok değerli hizmetlerde bulunmuştur. BDDK Başkanlığı'ndan ayrılmasını üzüntüyle karşıladım. Göreve devamını rica ettim. Fakat kabul ettiremedim." 
     
Tantan'ın Temizel yorumu "Mücadele bitmez"      İçişleri Bakanı Sadettin Tantan, Zekeriya Temizel'in istifasını yorumlarken, "Yolsuzlukla mücadele devam eder" dedi. Milliyet'e konuşan Tantan, kararın gerekçesini bilmediğini söyledi. Tantan, Temizel'in istifasıyla yolsuzluklara karşı yürütülen mücadelenin etkilenip etkilenmeyeceği yolundaki soruya, "Bu mücadele kişilerle kaim değildir. Bu artık bizim değil, halkın mücadelesi oldu. Mücadele devam eder" dedi. 
     
Başbakan’la yemekte buluştu Derviş hızlı başladı      Başbakan Bülent Ecevit ve ekonomiden sorumlu Devlet Başkanı Kemal Derviş, Zekeriya Temizel'in istifasını öğle yemeğinde değerlendirdiler. Sabah Hazine Müsteşar Vekili Ferhat Emil ile kahvaltıda biraraya gelen Derviş, ardından Hazine Müsteşarlığı'nda çalışmalar yaptı. Derviş buradan Başbakanlık Resmi Konutu'na giderek Ecevit ile bir saat süren bir görüşme yaptı. Ecevit ve Derviş konutta öğle yemeği de yediler. 
     
Temizel'in son demeci Milliyet'e "Dalgalı kur perişan etti"ZÜLFİKAR DOĞAN Ankara 
     Zekeriya Temizel BDDK Başkanlığı'ndan istifasından 48 saat önce, 22 şubat kararları çerçevesinde programda yapılan köklü dönüşüm ile dalgalı kura geçiş kararının ardından yaşanan krizde, fon bankalarının yükünün "katrilyonlar" düzeyinde kaltanarak arttığını söyledi. Temizel Milliyet'e verdiği son demeçte, "Sıkıntı büyüyor, Türkiye'nin bu yükü taşıması zor" dedi. 
     
Kayıp büyük      Temizel, "Yitirilen ve karşılanması gerekli kaynağın 20 milyar doların üzerine çıktığı görülüyor. Fon bankalarının satışından bu kaybı karşılayacak bir gelir elde edilebilir mi " sorusuna şu yanıtı verdi 
     "Bırakın kaybı karşılamayı, ben böyle bir hesap bile yapmıyorum. Bu bankaların satılması bile büyük sıkıntıya girdi. Bu son krizden, bizim çalışmalarımız da olumsuz etkilendi." 
     
Toplu istifa tartışıldı      Temizel ve bazı BDDK üyeleri, kurulun Devlet Bakanlığı'na bağlanmasını "özerk kurulun hükümet vesayetine alınması" olarak değerlendirdiler. Bazı üyelerin "toplu ayrılma" yı gündeme getirdikleri, ancak Temizel'in, buna karşı çıktığı bildirildi. 
     


 SİYASET 












</TEXT>
</DOC>
