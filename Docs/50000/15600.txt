<DOC>
<DOCNO> 15600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/sontur11.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan sert konuştu "Ülke batmıştır. Derviş milleti oyalıyor." 
</HEADLINE>
<TEXT>

     FP Genel Başkanı Recai Kutan, ekonomiden sorumlu Devlet Bakanı Kemal Derviş'in milleti sadece oyalayıp konuştuğunu savunarak, ''Ülke batmıştır. Türkiye ekonomisi gerçek anlamda iflas etmiştir'' dedi. 
     Kutan, partisinin TBMM Grup Toplantısı'nda yaptığı konuşmada, ekonomik sorunlara değinerek, iktidarı eleştirdi. 
     Bakan Derviş'in milleti sadece oyalayarak konuştuğunu savunan Kutan, ''50 gün geçti ortada program-murogram yok'' dedi. 
     Kutan, yaşananın sadece ekonomik kriz değil, daha çok siyasi ve demokrasi krizi olduğunu savunarak, sözlerini şöyle sürdürdü 
     ''28 Şubat postmodern darbesi, demokratik denetim yollarını tıkadığı için, muhalefet susturulduğu için, toplum kesimlerini baskı altına aldığı için maalesef bu sıkıntıları bugün de yaşıyoruz. 1960 yılından bu yana millet iradesi sürekli olarak engelleniyor, siyaset sürekli budanıyor. Onun için Türkiye'de, hem de 1950'den beri çok partili bir düzen olmasına rağmen şu anda en yaşlı parti 18 yaşındadır. 
     Bu tatbikatlar olduğu için bu ülkede Ecevit gibi, Yılmaz gibi, Bahçeli gibi siyasetçiler ön planda, hükümette olabiliyorlar. Böyle olduğu için bu tip siyasetçiler, milleti değil, kendilerini iktidarda tutanları, bir avuç mutlu azınlığı, rantiye sınıfını dikkate alıyorlar. Milleti değil de, bu rantiye sınıfının arkasındaki güçleri, IMF'yi, Dünya Bankası'nı, çok uluslu şirketleri dikkate alıyorlar. 
     Ülke batmıştır. Türkiye ekonomisi gerçek anlamda iflas etmiştir. Ama bunun en başta gelen sebebi, demokrasinin olmamasıdır, millet iradesine ipotek konulmasıdır. Milletin tercihlerine iktidar yollarının kapatılmasıdır. Bu yağma, demokrasi olmadığından, millet iradesi engellendiğinden yapılabiliyor.'' 




</TEXT>
</DOC>
