<DOC>
<DOCNO> 4291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/siyaset/siy04.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül’ler Baykal’ı sevdi 
</HEADLINE>
<TEXT>

FP’li Abdullah Gül’den sonra MHP’li Mehmet Gül’den CHP liderine övgü dolu sözler geldi 
     ANKARA Milliyet 

     CHP Genel Başkanı Deniz Baykal’ı telefonla arayarak kutlayan MHP Milletvekili Mehmet Gül, CHP’nin Baykal’la değişen çizgisinden memnun olduklarını bildirdi. Baykal’la görüşmesinin, MHP - CHP işbirliğiyle bir ilgisi olmadığını söyleyen Gül, CHP’nin halkın değerlerini dikkate alan yaklaşımını överken şunları söyledi "Farklı görüşlerimiz olsa da biz aynı gemideyiz Türkiye gemisi. Partilerin hedefi hizmet etmek. Bunu yaparken farklı çözüm önerebilirler ancak kaynaklarının halkın değerleri olması gerekir. Baykal’la birlikte CHP bunu yakalamaya başladı" diye konuştu. 
     Baykal’ı Şeyh Edebali’nin sözlerine sahip çıkması ve Kürtçe eğitime ilişkin yaklaşımından dolayı kutlayan Gül, Milliyet’e yaptığı değerlendirmede, CHP’nin zaman zaman Atatürk’ün partisi olmaktan çıkarak, HADEP’i Meclis’e taşıyan bir parti haline geldiğini, etnik ayrılıkları öne çıkardığını, bunun da partinin küçülmesine neden olduğunu anlattı. 
     
CHP ne diyor      Bir partiye başka partiler tarafından yapılan ziyaretlerin doğal olduğunu söyleyen CHP Genel Başkan Yardımcısı Cevdet Selvi, CHP’nin kısa süre içinde iktidara gideceğini belirterek, CHP’nin çizgisinin evrensel sosyal demokrasi ilkeleri olduğunu ifade etti. 
     


 SİYASET 












</TEXT>
</DOC>
