<DOC>
<DOCNO> 21450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/ekonomi/eko07a.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Global Finance En iyisi İş Bankası 
</HEADLINE>
<TEXT>

Global Finance dergisi, İş Bankası’nı Türkiye’deki en iyi banka seçti 
     EKONOMİ SERVİSİ 

     ABD’de yayımlanan Global Finance dergisi, "2001 Yılının En iyi Bankaları" anket sonuçlarını açıkladı. Değerlendirme, Asya’dan Avrupa’ya 56 değişik ülke ve bölgedeki bankalar, aktif büyüklükleri, şube ağı, faaliyet gösterdiği ülke sayısı ve piyasadaki konumları gibi kriterler temel alınarak yapıldı. 
     Global Finance dergisinin yükselen pazarlarda yaptığı derecelendirmeye göre İş Bankası, 2001 yılında Türkiye’deki bankalar arasında "En iyi Banka" olarak değerlendirildi. Dergi, Türkiye’yi de "Yaşadığı ekonomik krize rağmen dünyanın yükselen pazarlarından biri" olarak niteledi. 
     
     GSM ile güçlendi 
     Global Finance, İş Bankası Genel Müdürü Ersin Özince’ye de övgüler yağdırdı. 1998’den bu yana genel müdürlük yapan Özince’nin seçkin ve saygın bir yer edindiğini vurgulayan dergi, geçen yıl da "Dünyanın En Güvenilir Bankaları" sıralamasına Türkiye’den sadece İş Bankası’nı almıştı. 
     İş Bankası’nın İtalyan ortağıyla birlikte üçüncü GSM lisansı ihalesine girmesinin ve ihaledeki atak tutumunun dikkat çekici olduğunu vurgulayan dergi, bankanın telekomünikasyon alanına girmesini de bankalar arasındaki konumunu güçlendiren bir faktör olarak nitelendirdi. 
     



 EKONOMİ 






















</TEXT>
</DOC>
