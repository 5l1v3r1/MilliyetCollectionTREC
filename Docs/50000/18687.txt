<DOC>
<DOCNO> 18687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sontur07.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP Kurultayında Divan Başkanı İzmir il Başkanı Gürsoy oldu 
</HEADLINE>
<TEXT>

     DSP 5. Olağan Kurultayı, Divan Başkanlığı'na İzmir İl Başkanı Ramazan Gürsoy'un oybirliği ile seçilmesiyle çalışmalarına başladı. 
     DSP Genel Başkanı ve Başbakan Bülent Ecevit, Kurultayı açarken yaptığı konuşmada, Kurultay delegelerinin çoğunluğunun salonda olduğunu belirterek, çalışmaları başlattığını açıkladı. 
     Kurultayın millete ve partililere hayırlı olmasını dileyen Ecevit, daha sonra salonda bulunanları Atatürk ve şehitler için 1 dakikalık saygı duruşuna davet etti. Saygı duruşunun ardından salondakiler hep birlikte İstiklal Marşı'nı söyledi. 
     Ecevit, daha sonra çeşitli il başkanları tarafından Kurultay Divan Başkanlığı için verilen önergeyi okuyarak oylattı. Divan Başkanlığına İzmir İl Başkanı Ramazan Gürsoy'un oybirliği ile seçilmesinden sonra Ecevit, Divan Kurulu'nu kürsüye davet ederek, kürsüden ayrıldı. 
     Ecevit'in konuşması sırasında, kürsü üstünden yıldızlı maytaplar atılırken, salonda güvercinler uçuruldu. Kürsü arkasındaki izleyiciler, Ecevit'in konuşması sırasında, asılan bayraklar nedeniyle kürsüyü göremediklerini belirterek tepkilerini dile getirdiler. Bunun üzerine bayraklar kürsü üzerine toplandı. 
     Divan Başkanı Gürsoy, yaptığı konuşmada merkez organlarına adaylık için başvuru süresinin başladığını duyurarak, divana komisyon oluşturulması için verilen önergeleri okudu. Buna göre, Tüzük Komisyonu, Politika Kararları Komisyonu, Gelir Gider ve Kesin Hesap Komisyonları oluşturularak görevlerine başladı. Kurultay çalışmalarına Genel Başkan Ecevit'in konuşması ile devam edecek. Kurultayda genel başkanlığa adaylığını açıklayan Aydın Milletvekili Sema Pişkinsüt'ün de bir konuşma yapması bekleniyor. 







</TEXT>
</DOC>
