<DOC>
<DOCNO> 12200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/yazar/akyol.html </URL>
<DATE> 2001/03/20/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Dönemeç... 
</HEADLINE>
<TEXT>

     ULUSAL Program elbette herkesi aynı ölçüde tatmin etmeyecektir. Birçok kimse "yetersiz" de bulabilir. Benim de yetersiz bulduğum taraflar var. Ama yine de "Ulusal Program" bir ilerlemedir. 
     Türkiye kesinlikle yeni bir dönemecin sıkıntı ve dinamiklerini yaşamaktadır. 
     Kemal Derviş'in hazırlamakta olduğu "Ulusal Program" ekonomide devletçiliğin, ataerkilliğin, siyasi ulufeciliğin tasfiyesi sürecinde atılmış önemli adımlarından biri olacaktır. Ekonomimiz daha da liberalleşecektir. 
     AB üyeliği için hazırlanan "Ulusal Program" ile de siyasi devletçiliğin tasfiyesi yönünde yeni bir döneme girilmektedir. Siyasi hayatımız daha da liberalleşecektir... 
     
     DÜN açıklanan "Ulusal Program"ın somut içeriği kadar, hatta daha fazla, Türkiye'ye vereceği yön önemlidir Anayasalarımızda ve yasalarımızda bulunan merkeziyetçi, otoriter, 'resmen ideolojik' ve hatta yer yer 'askeri' yapı kesin bir değişim sürecine girmiştir. 
     Pek çekingen bir dille öngörülmüş olsa bile, "orta vade"nin MGK'nın "yapısının ve işlevinin... gözden geçirileceği" belirtilmiştir. 
     Demek ki, MGK gerekli bir kurum olmakla birlikte, darbelerin oluşturduğu bugünkü "yapısı ve işlevi" çağdaş değildir, akılcı değildir... Türkiye'nin gelişmesini engellemektedir zaten. 
     Yine 12 Eylül'ün değiştirdiği, 28 Şubat'ın 'özel' bir uygulama tarzı getirdiği 312. madde ise "kısa vadede" gözden geçirilecektir TMY'nin ifade hürriyetiyle ilgili maddeleri de öyle... 
     Aslında bu 'gözden geçirme'ler hükümetler tarafından yasa tasarısı biçiminde hazırlanıp Meclis'e gönderilmiş, fakat Genelkurmay'ın karşı çıkması üzerine 'kadük' olmuştu. 
     
     "ULUSAL Program" UP işkenceyle mücadele, dernek kurma hakkı, sivil kurumlaşma hürriyeti, kamu kesimi sendikacılığı, yargı süreci, ceza hukuku alanında da amacı yine liberalleşme olan 'gözden geçirme'ler öngörmektedir. 
     "Orta vade"de Askeri Ceza ve Yargılama kanunlarında da çağın hukuk ölçülerine göre değişiklikler yapılacaktır. 
     Hukukta başlayacak liberalleşme rüzgarı bir gün YAŞ kararlarının yargı denetimine tabi olmasını da Türkiye'nin gündemine getirecektir. Zaten "Anayasamız Avrupa İnsan Hakları Sözleşmesi ışığında gözden geçirilecektir." 
     UP, "yargı bağımsızlığını sınırlayan hükümlerin" değiştirilmesini öngörmektedir. Bunun "kültür" tarafı 'mevzuat'tan daha önemli olacak, "yargının tarafsızlığı" da felsefi bir değer olarak zihinlerde güçlenecektir. 
     Yılmaz'ın dediği gibi "dinamik bir süreç başlatılmıştır" ve bundan böyle Türkiye'nin devlet ve toplum yapısındaki değişimleri artık "21. yüzyılın dinamikleri yönlendirecektir." 
     Her şey, bu arada kafalarımız da ona göre tavır alacaktır, geleceğe ya da geçmişe doğru... 
     
     Yarın Milliyetçilik ve AB 
     
     





Dönemeç... 


AB'ye doğru... 


Dananın kuyruğu 


Ne siz sorun, ne de ben... 


Hükümetin önündeki kritik 40 gün 


"U" ve "V" 


Avrupa Partisi 


Başbakan'ın sözü ve son iki gün 


Programlı günler... 


Erol Aksoy’dan açıklama 


Uyuşturucu pazarı Türkiye 


AB çıpası 


Bu durumda "bundan iyisi olamaz" 


</TEXT>
</DOC>
