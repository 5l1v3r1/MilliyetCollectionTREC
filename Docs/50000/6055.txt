<DOC>
<DOCNO> 6055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/spor/ymuj.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fahri Spor Muharriri Gani Efendi nefes nefese bildiriyor... 
</HEADLINE>
<TEXT>

     Gani Müjde 

     Sevgili Milliyet üst yönetimine Böyle maç olur mu kardeşim 
     Beni görevlendirecek başka maç bulamadınız mı Kalbim var ya... 
     Sevgili Milliyet okurlarına 
     İşte maçta gözüme çarpan futbolcular 
Fenerbahçe      Rüştü Reçber 
     Maç boyunca kalesinde yoktu Rüştü. Bir ara kalenin arkasındaki inşaata gidip çalıştığını bile düşündüm, ama maçın uzatmaları ile birlikte devleşti Rüştü. Devleşmek ne kelime, King Kong’laştı. 
     
     Ogün Temizkanoğlu 
     Dün gece tam anlamıyla gemisini kurtaran kaptandı. Denizli’nin laz olduğu için kaptanlığı Ogün’e vermesi büyük isabet... Fırtına, pres mres sökmüyor... 
     
     Serhat Akın 
     Akın akın gelerek Galatasaray defansını dağıttı. Andersson’un sağ bacağını kırmasıyla şeytanın bacağını kırarak golleri ardına sıralayan Serhat’ın maçtan sonra Andersson’un evine giderek diğer bacağını kırdığı söyleniyor... 
     
     Yusuf Şimşek 
     Topu ayağına her aldığında rakip takımdan yusuf yusuf sesleri yükseldi. Dün yine günündeydi. Ayak bileklerine mezleke ikilisi muamelesi yapmaya devam ederse daha çok rakibin belini orta yerinden kırar bu Yusuf... 
     
     Haim Revivo 
     Galatasaray defansını haince darma duman etti Haim Revivo. Dün geceki revünün yine yıldızıydı. 
     
     Nikola Lazetic 
     Haftalardır duran Lazetic, düğmesine kim bastı bilinmez ama nihayet bu hafta çalıştı. Penaltıyı kaçırmasaydı maç belki de lezzetinden kaybedecekti. İşi penaltılara bırakarak televizyonlara çalıştı Lazetic... 
     
     Milan Rapajic 
     Maç uzatmalara kalınca tek başına bir takım gibi çalıştı Milan Rapajic. Milan gibiydi adam... 
     
Galatasaray      Claudio Taffarel 
     Hayatında görmediği kadar gol gördü kalesinde sevimli Taffarel. Çocuklar için süt, Taffarel için çukulata, Fener için gol demekti dün gece zaten. 
     
     Emre Belözoğlu 
     Golden sonra pek görünmedi. Maçın ikinci yarısında sahayı gizlice terkedip Kadıköy rıhtımındaki birahanelerde kafayı çektiği sanılıyor. 
     
     Mario Jardel 
     Süper Mario Jardel çok çalışkandı dün... Ofsaytta kalmak için kendini paraladı, durdu adeta... 
     
     Ergün Penbe 
     Çok çalıştı çalışmasına ama, maçın sonunda Galatasaray’a pembe bir tablo çizmeyi başaramadı. 
     
     Hasan Şaş 
     Penaltıyı kaçırınca saçını başını yoldu Hasan Şaş. Bir daha da çıkacağını sanmıyorum zaten... 
     
     Oliviera Capone 
     Capone bekleneni veremedi. Capone’nin tapone görüntüsünü farkeden Lucescu Capone’yi yerinde alarak yerine iyi saatte olsunları soktu ve maçı dengeleyip uzatmalara götürmeyi başardı. 
     
     Ümit Davala 
     Maçın en sinirli adamıydı. Fenerli futbolcularla, hakemle, top toplayıcılarla hatta dışarıda bekleyen dolmuşçularla bile kavga etti. Maçı çevirmeyi başaramadı. İyi ki saçlarına iddiaya girmemiş. 
     


 SPOR 
































</TEXT>
</DOC>
