<DOC>
<DOCNO> 36774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/dunya/dun03.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Castro yıllara meydan okuyor 
</HEADLINE>
<TEXT>

     DIŞ HABERLER SERVİSİ 

     Küba Devlet Başkanı Fidel Castro, 75. yaşını bugün Venezuela’da kutluyor. Küba’nın başkenti Havana’da Haziran ayında açık havada halka hitap ederken aşırı sıcaktan hafif baygınlık geçirdikten sonra ilk uzun ziyaretini gerçekleştiren Fidel Castro’yu önceki gün geldiği Venezuela’nın başkenti Caracas’ın uluslararası havalimanında Devlet Başkanı Hugo Chavez karşıladı. Halk, "Fidel, Venezuela Seni Selamlar" diye pankartlarla sevgi gösterisinde bulundu. Castro da, ulusal marşların çalınmasıyla geleneksel askeri kasketi ve haki üniformasıyla halkı selamladı. 
     Castro’nun eski hayranı olan Hugo Chavez, 42 yıldır Küba’yı yöneten Castro’yu halkların başını dik tutmaya çalışan bir önder olarak selamladığını hatırlattı. Devlet Başkanı Chavez ile Castro’nun, ekonomide serbest pazar ilkelerinin de uygulanması gerektiği yönünde ortak görüşe sahip oldukları belirtiliyor. 
     Castro’nun geçen yıl Ekim ayındaki Vanezuela ziyareti beş gün sürmüş ve sporcu devlet başkanlarının basketbol şöleni gibi geçmişti. Önceki ziyarette, yoksul Venezuelalıların tıp alanında çok gelişmiş bir ülke olan Küba’dan ücretsiz yararlanmaları da karara bağlanmıştı. 
     



 DÜNYA 












</TEXT>
</DOC>
