<DOC>
<DOCNO> 3106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/son/sondun05.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban'dan yağmur ve kar duası çağrısı 
</HEADLINE>
<TEXT>

     Afganistan'da Taliban yönetimi, halkı, son 30 yıl içindeki en kötü kuraklığı sona erdirmek için yağmur ve kar duası etmeye çağırdı. 
     Taliban lideri Molla Muhammed Ömer, Şeriat radyosundan, ''inananları 3 gün boyunca camilerde dua etmeye'' çağırdı. BM, kuraklık yüzünden son 5 ayda 100 binden fazla Afganın komşu Pakistan'a kaçtığını bildirdi. BM Mülteciler Yüksek Komiserliği UNHCR , Pakistan'a akın eden Afgan mülteciler için acil yardım çağrısında bulundu. 
     Uluslararası Kızılhaç örgütü de ülkenin başkenti Kabil'de uyguladığı yiyecek dağıtım programını sona erdireceğini ve kuraklıktan en çok etkilenen bölgelere kaydıracağını bildirdi. Dünya Sağlık Örgütü WHO , Afganistan'da kış sona ermeden önce 1 milyon kadar kişinin açlık tehlikesiyle karşı karşıya bulunduğu uyarısını yaptı. Yardım örgütlerinin, aç Afgan mültecileri beslemek için birçok yerde kamp kurduğu belirtildi. 




</TEXT>
</DOC>
