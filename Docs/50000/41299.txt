<DOC>
<DOCNO> 41299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/sonspo07.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli futbolcular beraberliğe ne dedi 
</HEADLINE>
<TEXT>

     Fenerbahçe ve A Milli Futbol Takımı'nın kaptanı Ogün Temizkanoğlu, Kocaelispor maçında 3 kez öne geçmelerine karşın galibiyeti koruyamadıkların söyledi. 
     Sarı-lacivertli takımın kaptanı ''www.oguntemizkanoglu.com'' adresli internet sitesinde yaptığı açıklamasında, şu görüşlere yer verdi 
     ''Ligin güçlü ekiplerinden Kocaelispor ile deplasmanda berabere kaldık. 3 kez öne geçtik, ancak galibiyeti bir türlü koruyamadık. Şanssızlıklar üst üste geldi ve bu skor ortaya çıktı. Bence Kocaelispor deplasmanı her zaman zordur ve bizim de çok zorlandığımız maçlar olmuştur. Avrupa Şampiyonlar Ligi öncesinde bu skoru, hatalarımızı iyi anlamamız kaydıyla kabullenmek durumundayız. Ancak bu maçta yaptığımız hataları yinelememeliyiz. 
     Ligin uzun bir maraton olduğunu biliyoruz. Kayıp olur, hata olur. Önemli olan bunları bir ölçüde tutup sürekli daha iyiye gitmek. Ancak Çarşamba günü çok farklı bir mücadeleye başlayacağız. Avrupa Şampiyonlar Ligi, uzun süredir hasretle beklediğimiz bir şeydi ve buna en sonunda başlıyoruz. Hedefimiz elbette Bayer Leverkusen deplasmanından iyi bir sonuçla dönmek. Orada bizi çok sayıda gurbetçimiz de destekleyecek. Onları da üzmemeye çalışacağız. İyi çalışıyoruz, iyi bir takımız ve iyiyi hak ediyoruz. Bunu yürekten söylüyorum. Umarım Avrupa Şampiyonlar Ligi'nde hak ettiğimiz yere geliriz.'' 
     Mustafa Doğan, internette kendisine ait ''mustafadogan4.com'' adlı sitesinde, Kocaelispor karşısında aldıkları 3-3'lük beraberliği ''iş kazası'' olarak yorumlayarak, özetle şu görüşlere yer verdi 
     ''Futbol bu, zaman zaman böyle iş kazalarıyla karşılaşabiliyorsunuz. Nitekim bizim ki de bir iş kazası. Pozisyonu bol, golü çok olan bir karşılaşma oldu. Bireysel hatalarımız da çok fazlaydı. Ancak biz geçen senenin şampiyon takımıyız ve yaşadığımız tecrübelerle bir maçla yıkılmamayı öğrendik. Ben bizi deplasmanda bile yalnız bırakmayan vefakar ve cefakar seyircimize teşekkür ediyorum. Bize güvensinler ve inançlarını yitirmesinler. Sezon sona erdiğinde şampiyon olan takım yine biz olacağız.'' 
     Fenerbahçe'nin genç futbolcusu Serhat Akın ise ''Bayer Leverkusen'i evinde yenip, Avrupa'da büyük işler yapacağız'' dedi. 
     Genç futbolcu ,internette yeni açtığı ''www.serhatakin9.com'' adresli sitesinde şu görüşlere yer verdi 
     'Maçın sonucu beklediğimiz gibi bitmedi tabii. Ben sakatlıktan yeni çıktığım için ancak ikinci yarının son dakikalarında oynayabildim. Açıkçası oyunda kaldığım süre içinde de kendimi beğendiğimi söyleyemem. Kocaelispor güçlü bir ekip. Sahada da çok koşuyor ve mücadele ediyor. Bizim bireysel hatalarımızı değerlendirebilecek kapasitede çok oyuncuları var. Nitekim bu hataları da affetmediler. Sanırım biraz da aklımız Avrupa Şampiyonlar Ligi'nde yapacağımız Bayer Leverkusen maçındaydı. Çünkü o maç da bizim için oldukça önemli bir maç. Bildiğiniz gibi lige iyi bir başlangıç yapabilirsek büyük bir avantaj elde ederiz. Benim şahsi kanaatim Bayer Levekursen'i evinde yeneceğiz ve iddiamızı herkese göstereceğiz. Takım olarak Avrupa'da büyük işler yapacağımıza inanıyorum. Bize inanmayanlar Bayer Levekursen maçını izledikten sonra ne demek istediğimi daha iyi anlayacaklar.'' 
     






</TEXT>
</DOC>
