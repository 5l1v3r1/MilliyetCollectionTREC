<DOC>
<DOCNO> 31456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/spor/yoze.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İki ayrı Cim-Bom 
</HEADLINE>
<TEXT>

     HALİL ÖZER 

     Galatasaray, yeni sezonun ilk ciddi hazırlığında akını - karasını gördü. Ama, karalar aktan daha fazlaydı. Özellikle ilk yarıda acemi mangası dökülmekten beter oldu. Lucescu, dün ilk yarıda gördü ki, Arif ve Serkan’la bu işler zor gider. Hele o orta sahayla hiç gitmez. Popescu’lu ve Bülent’li savunma ise tam bir çöküntü. 
     İkinci yarıda Lucescu, baştan aşağıya değiştirdi. Forvete Bülent ve Ümit Karan’ı aldı. Orta sahaya da Ergün ve Suat’ı koyunca işin şekli değişti. Taşlar yerine oturdu. Saat işlemeye başladı. Galatasaray ne yapıp yapıp Cavcav’ı tava getirmeli. Eğer bu Ümit Karan burada kalmazsa Galatasaray forveti yan yatar. Bir Berkant var ki, gümbür gümbür geliyor. Ama biraz rol de yapıyor. Şov’u da seviyor. Tribüne oynamaya bayılıyor. Ama çok iş yapıyor. 
     Galatasaray dün sadece yarım saat top oynadı. Diğer dakikaları görmemezlikten geldik. Eğer sadece yarım saat oynuyorsan bunun anlamı hazır değilsin demektir. Orta sahaya bir oyun kurucu, savunmaya takviye kesin şart. Sergen’e ne kadar güvenilir orası süpheli. Takviyeleri hangi parayla alırlar bilinmez. Ama şart. Kriz, mriz dersen kendi liginde oynarsın. 
     Son söz de eski alışkanlıklara. Bu maçta bile sarı kartları görüyorsan aman aman. Adam dostluk maçına gelmiş, yedek kulübeye bile küfür var. Ne kötü bir hastalıkmış bu bir türlü bitmiyor. Hep kavga, hep itiraz. İsyanını topa göster. Hakeme, rakibe değil. 
     



 SPOR 
























</TEXT>
</DOC>
