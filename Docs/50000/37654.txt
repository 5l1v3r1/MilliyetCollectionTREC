<DOC>
<DOCNO> 37654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sontur09.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bir siyasi parti daha kuruluyor 
</HEADLINE>
<TEXT>

     CHP'nin 1980 öncesi Grup Başkanvekillerinden Ali Nejat Ölçen başkanlığında, Ulusal Bağımsızlık Partisi UBP adı altında yeni bir partinin, Türk siyasi hayatına 40. parti olarak girmeye hazırlandığı bildirildi. 
     Nevşehir'in Hacıbektaş İlçesi'nde düzenlenen 38. Ulusal, 12. Uluslararası Hacıbektaş Veli Anma, Kültür ve Sanat Şenlikleri'ne katılan Ölçen, kuruluş çalışmalarını sürdürdükleri partiyle siyasi yelpazenin ne sağında ne de solunda yer alacaklarını belirtti. 
     Türkiye'nin ekonomik, siyasal ve yönetsel açıdan tam bağımsızlığını sağlamaya talip olduklarını anlatan Ölçen, kuracakları partiye eski parti küskünleri, kırgınları ve ün peşinde koşanların kabul etmeyeceklerini kaydetti. 
     4. ve 5. Dönem İstanbul Milletvekilliği yapan Ölçen, şunları söyledi 
     ''Türkiye'de devleti Mustafa Kemal Atatürk'ün devleti, parlamentoyu Mustafa Kemal Atatürk'ün parlamentosu, ekonomiyi, Mustafa Kemal Atatürk'ün ekonomisi, Çankaya'yı da Mustafa Kemal Atatürk'ün Çankayası yapacağız. Devlet malını zimmetine geçiren hiç kimse, zaman aşımından yararlanamayacak ve yasadan zaman aşımı süresini kaldırmak suretiyle, devlet malını hortumlayanları cezalandıracağız. Örgütlenme ve inanç özgürlüğünü kısıtlayan tüm uygulamaları ortadan kaldıracağız. Türkiye bizimle yeni bir çehre kazanacak.'' 
     UBP'nin kurucular kurulu arasında emekli Tuğgeneral Ali Rıza Salmanpakoğlu, avukat Şakir Keçeli, sanayici Ertuğ Karacibi, Doç. Dr. Tonguç Göker, jeolog Tufan Erdoğan ve mimar Adnan Kurdik gibi isimlerin yer aldığını bildiren Ölçen, 35 kişiden oluşan kurucular kurulunun, 18 Ağustos Cumartesi günü Ankara'da, parti tüzüğünü görüşmeye başlayacağını kaydetti. 
     Ölçen, örgütlenme çalışmalarını Ankara, İstanbul, İzmir ve Bursa'da tamamladıklarını da bildirdi. 






</TEXT>
</DOC>
