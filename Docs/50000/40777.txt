<DOC>
<DOCNO> 40777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sondun03.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanada'da genç kızların yüzde 27'sinde beslenme bozukluğu var 
</HEADLINE>
<TEXT>

     Kanada'da, yaşları 12 ile 18 arasında olan her 4 genç kızdan en az 1'inde, beslenme bozukluğuyla ilgili bulgular belirlendi. 
     Genç kızlarda beslenme bozukluğunun tehlikeli boyutlara ulaşmak üzere olduğu belirtilen konuyla ilgili yapılan bir araştırmada, bu yaş grubundaki genç kızların, kilo almamak için bilinçli olarak kustukları ya da müshil hapları aldıkları ortaya kondu. 
     Canadian Medical Association Journal'da yayımlanan araştırmada, 15 yaşındaki genç kızların yüzde 22'sinde beslenme bozukluğu olduğu, yüzde 11'inin her yemekten sonra kendini kusmaya zorladığı, yüzde 4'ünün diyet ilaçları kullandığı, yüzde 2.2'sinin ise müshil ilaçları aldığı kaydedildi. Toronto'daki University Health Network'un psikiyatri bölümünde araştırma yapan Dr.Jennifer Jones, genç kızlar arasında yaygın olan bu bozukluğun çok genç yaşlarda başladığına dikkati çekti. 
     Dr.Jones, basında sık rastlanan zayıf manken görüntülerinin genç kızlar üzerinde baskı yarattığını, 12 ve üstü yaş grubundaki genç kızlarda gerçekçi olmayan beklentiler oluşmasına yolaçtığını söyledi. Dr.Jones, genç kızlara, öncelikle kendi bedenlerini tanımaları, dergilerde ve filmlerde gördükleri bedenlerin normal olmadığına ilişkin mesajlar vermek gerektiğini kaydetti. Yapılan araştırmalar, kilo gelişimi yaşlarına uygun genç kızların yüzde 80'inin kilo vermek istediğini gösterirken, ergenliğe dahi ulaşmadan diyet uygulamaya başlayanlar olduğuna dikkat çekiliyor. Uzmanlar, ergenlik çağında gençlerin kilo almasının normal olduğunu ve bunun sağlıklı bir gelişim için kaçınılmaz olduğunu vurguluyorlar. 







</TEXT>
</DOC>
