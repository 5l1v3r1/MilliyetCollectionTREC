<DOC>
<DOCNO> 32035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/son/soneko07.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelişmekte olan piyasalarda Arjantin kaygısı... 
</HEADLINE>
<TEXT>

     Gelişmekte olan piyasalar denilen ülkelerde, Arjantin kaygısı nedeniyle ulusal para birimleri dolar karşısında değer kaybederken, menkul kıymetler borsalarında da düşüşler kaydedildi. 
     Arjantin'in ekonomik sorunları, 140 milyar dolarlık borçlarını ödemeyeceği ya da peso'yu devalüe etmeye zorlanacağı endişesi sonucu, Brezilya Merkez Bankası'nın çabalarına rağmen, real dün yeni bir düşüş rekoru kırdı. Dolar, 1994'den bu yana ilk kez 2.590 reale çıktı. 
     Brezilya Merkez Bankası'nın döviz borsasına müdahale edip dolar satmasıyla, real biraz toparlanıp, 1 dolar bir ara 2.520 reale kadar indikten sonra, realdeki düşüş yeniden başladı. 
     Sao Paulo'daki bir borsacıya göre, piyasalar ''Arjantin'in borçlarını ödeyemez hale gelmesi kaçınılmaz olduğu'' kanısında. Bunun ne zaman olacağını kestirmeye çabalayan Brezilya'daki borsacılar kendilerini korumak için ne yapacaklarını düşünüyor. 
     Arjantin'nideki kriz, Brezilya'nın yanı sıra, Şili para birimine de değer kaybettirirken, Meksika'nın para birimi ve borsaları da son günlerde baskılara maruz kaldı. 
     Gelişen piyasalardaki dalgalanmalar Güney Afrika'ya da sansıyor ve Johannesburg borsasında gelecek hafta düşüşler bekleniyor. G. Afrikalı yatırımlcılar, Wall Street'te Perşembe günkü yükselişleri sürdürebilir görmüyor. Wall Street'te teknoloji şirketlerinin hisse senetlerinin fiyatları Perşembe günü son iki ayın en yüksek değer artışını kaydetmişti. 
     G. Afrikalı borsacılar, ayrıca, koalisyon hükümeti içindeki anlaşmazlıkların yatırımcıları güvenli alanlara yöneltmesi karşısında, Arjantin'in sorunlarına kısa vadede çözüm görmüyor. 
     Güney Afrika para birimi rand, dolar karşısında yeni bir düşüş rekoru kırarken, dolar, bu hafta 8.34 rand'a yükseldi. 






</TEXT>
</DOC>
