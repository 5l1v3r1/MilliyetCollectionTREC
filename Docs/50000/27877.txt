<DOC>
<DOCNO> 27877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/soneko01.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük patronlar seslendi "Vekillerimiz uzun tatile çıkmasın" 
</HEADLINE>
<TEXT>

     İş dünyasının önde gelen temsilcilerinin yaptıkları toplantının ardından yapılan açıklamada, ''Şubat krizinden bu yana özveriyle çalışan TBMM'nin, verimli çalışmalarını tatil dönemini kısaltarak sürdürmesi gereği görüşü oluşmuştur'' denildi. 
     İş Kuleleri'nde yapılan toplantının ardından gazetecilere dağıtılan yazılı açıklamada, Türkiye İş Bankası Genel Müdürü Ersin Özince'nin evsahipliği yaptığı toplantıya, Koç Holding Yönetim Kurulu Başkanı Rahmi Koç, Sabancı Holding Yönetim Kurulu Başkanı Sakıp Sabancı, TİSK Genel Başkanı Refik Baydur, İSO Yönetim Kurulu Başkanı Hüsamettin Kavi, TÜSİAD Yönetim Kurulu Başkanı Tuncay Özilhan ile işadamları Mehmet Ali Yalçındağ, Mustafa Koç, Ömer Sabancı, Ali Sabancı, Coşkun Ulusoy ve Tuğrul Kutadgobilik'in katıldığı belirtildi. 
     Toplantıya mazeretleri nedeniyle Doğan Holding Yönetim Kurulu Başkanı Aydın Doğan, Eczacıbaşı Holding Yönetim Kurulu Başkanı Bülent Eczacıbaşı, Çukurova Grubu Başkanı Mehmet Emin Karamehmet, Doğuş Holding Yönetim Kurulu Başkanı Ferit Şahenk ile İSO Meclis Başkanı Ömer Dinçkök'ün katılamadıkları kaydedildi. 
     Açıklamada, en son toplantısını 5 Mayıs 2001 tarihinde yapan ''İş Çevresi Grubu''nun, ülkenin içinde bulunduğu sosyo-ekonomik durumu değerlendirdiği belirtilerek, şöyle denildi 
     ''Karşılaşılan krizden çıkmak için öngörülen altyapıya ve uygulamaya ilişkin kanunların büyük bir bölümünün TBMM'nin özverili çalışmaları sonucu ortaya çıktığı tespit edilerek, Meclisimizin bu konuda aynı şekilde çalışmasının yararı ve gereği üzerinde durulmuştur. 
     Ülkemizin içinde bulunduğu bu kritik dönem göz önünde tutulduğunda,Şubat krizinden bu yana özveriyle çalışan TBMM'nin, verimli çalışmalarını, tatil dönemini kısaltarak sürdürmesi gereği görüşü oluşmuştur. Bu kanunların çıkmasının yanı sıra ekonomi idaresinin liderliğinde ülkemiz Hazinesini ve bankacılık sektörünü rahatlatan borç takası konusunda tüm ülke lehine elde edilen netice de, İş Çevresi Grubu tarafından müspet karşılanmıştır.'' 
     Açıklamada, bugüne kadar alınan tedbirlerin hiçbirinin reel ekonominin meselelerine çare bulacak şekilde ele alınmadığının da tespit edildiği belirtilerek, şu görüşlere yer verildi 
     ''Bugün ülkemizin en mühim sorunu, üretim, ihracat ve istihdamdır. Güçlü ekonomik programı hedefleyen hükümetimiz maalesef reel ekonominin problemlerini bugüne kadar ele almamış ve Şubat krizinden bu yana geçen sürede kapanan işyerlerini, işsiz kalan çalışanlarımızı ve bu olayların ortaya çıkarabileceği olumsuz sosyal gelişmeleri göz ardı etmiştir. 
     Türk ekonomisinde bu hassas devre geçilmekte ve ekonomimiz yaşam savaşı vermekteyken, bir de İş Güvencesi Yasa Taslağı ile zaten zor durumda olan işletmeleri rekabet dışına itebilecek yeni yükler getirilmeye çalışılması da faydalı olmamıştır.'' 
     Türkiye'nin temel sorununun, krizin ortadan kaldırılması, sanayi ve ticaret hayatının istikrar içinde ve önünü görerek çalışmalarına devam edememesi olduğu ifade edilen açıklamada, şunlar kaydedildi 
     ''Özellikle küçük ve orta boy işletmelerin korunması, uzun ve büyük emeklerle kurulmuş sanayi ve ticaret hayatının zedelenmemesi ve ülke vergisinin büyük bir kısmını veren, istihdamı yaratan ve ihracata büyük katkıları bulunan bu kesime sahip çıkılmasını ve bunun için gerekli tüm tedbirlerin alınması konusunun hükümetimize bir kere daha duyurulması kararlaştırılmıştır. Öte yandan İş Çevresi Grubu, ülkemizin ana hedef olarak aldığı Avrupa Birliği'ne tam üyelik konusunun ciddiyet ve kararlılıkla ele alınarak, kısa sürede tam üyelik çalışmalarının başlatılmasının beklendiği hususunda görüş birliğine varmıştır.'' 
     
     







</TEXT>
</DOC>
