<DOC>
<DOCNO> 23280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/guncel/gun08.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ODTÜ McDonald’s eylemi devrimci mi 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Ortadoğu Teknik Üniversitesi ODTÜ Rektörlüğü ve McDonald’s arasındaki sözleşmeyi "geleneğimize yakışmıyor’ gerekçesiyle iki ay önce internet aracılığıyla protesto eden ODTÜ’lü bir grup öğrenci, oturma eylemi başlattı. "Yankee Go Home" sloganı atan öğrencilerin eylemini Hürriyet Gazetesi yazarı Serdar Turgut eleştirdi. Eylemin, ODTÜ’nün tarihindeki devrimci eylemlerin bir devamı olup olmadığını tartışmaya açtı. 
     
     Celalettin Can 78’liler Vakfı Başkanı 
Eylemi destekliyoruz      McDonald’s, Türkiye’de insanların beslenme anlayışını değiştiriyor ve bunu da ABD’nin bir kültür parçası olarak yapıyor. Dolayısıyla bu eylem ABD ye karşı bir tavırdır ve olumludur. Mcdonald’s eylemini emperyalizme karşı bir tavır olarak görmek gerekir. Eylem, emperyalizme karşı biçimsel bir harekettir ama buradan hareketle ulusal çerçeveyi çizen, bütünsel bir eylem yaratmak gerekir. 
     
     Birkan Erdal ODTÜ’lü ANAP Milletvekili 
Eylem çağdaş değil      ODTÜ’nün ruhunda eylem vardır ama ben ODTÜ’lü öğrencilerin bugün çok daha çağdaş düşüncelere sahip, ileriyi gören eylemler içerisinde olmasını bekliyorum. Bu tür eylemlerden ODTÜ’lü öğrencilerin uzak durabileceğine yürekten inanıyorum. Ağabeylerinin düştükleri yanılgılara düşmeyip, Türkiye’ye çok daha yararlı eylemler içerisinde olabilirler. 
     
     Gökalp Eren 68’liler Vakfı Başkanı 
Yurtsever bir eylemdir      Ortadoğu Teknik Üniversiteli gençlerin eylemini, bugünkü küreselleşme hareketine karşı çıkan, yurtsever bir eylem olarak değerlendiriyoruz. Uyanık sağduyulu ve önder özellikleri, 1960’lardaki gençlik hareketine benziyor. Mcdonald’s, ODTÜ’lü gençlerin geleneksel anti emperyalist çizgine darbe vurup, onu ezmeyi hedefliyor. Onlar bir anlamda zafer anıtı dikmeye çalışıyorlar. 
     
     Serap Gökçebay McDonald’s da Müdür 
Anlamsız protesto      Demokratik ülkelerde insanlar tepkilerini gösterebilirler. Ama son iki gündür olay zarar verici hale geldi. İçeriye boyalar dökmüşler. İstenmeyen tatsız durumlara neden olunmasını istemiyoruz. Türkiye’de 15 yıldır faaliyet gösteriyoruz. 4 bin kişiye de istihdam sağlıyoruz. Böyle bir protestoyu çok anlamsız buluyoruz. 
     



 GÜNCEL 
















</TEXT>
</DOC>
