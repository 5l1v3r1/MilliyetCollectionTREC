<DOC>
<DOCNO> 1145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/siyaset/siy11.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Çinli bakanın nezaketi 
     Dışişleri Bakanı İsmail Cem’in davetlisi olarak Türkiye’ye gelen Çin Halk Cumhuriyeti Dışişleri Bakanı Tang Jiaxuan, Ankara’daki resmi tamaslarından önce, İzmir’i ziyaret etti. Adnan Menderes Havalimanı’nda uçaktan inen Çin Dışişleri Bakanı Jiaxuan’ı, 11 yaşındaki Gazikent ilköğretim okulu öğrencisi Sinem Hopçin çiçeklerle karşıladı. Bakan Jiaxuan, Sinem’in dostluğuna, elini öperek nazik bir karşılık verdi. 
     
     Canlı Bomba MİT’ten değil’ 
     Milli İstihbarat Teşkilatı MİT Müsteşarlığı, Şişli Emniyet Müdürlüğü’ne bombalı saldırı düzenleyen terörist Gültekin Koç’un, "MİT elemanı" olduğu yönündeki iddialarının asılsız olduğunu bildirdi. Müsteşarlık yaptığı açıklamada şu görüşlere yer verdi "MİT’e yönelik asılsız iddiaları, belirlenmiş senaryolara göre çeşitli dönemlerde ortaya atanların amaçları, kamuoyu tarafından bilinmektedir. MİT, yasaların çerçevesini çizdiği görevini, üstün görev anlayışı ile yapmaya devam edecektir." 
     
     34 İHD’li gözaltında 
     F tipi cezaevlerini protesto için DSP İstanbul İl Başkanlığı önünde gösteri yapmak isteyen, İHD İstanbul Şube Başkanı Eren Keskin’in de aralarında bulunduğu 34 kişi gözaltına alındı. Ali Sami Yen Stadı önünde dün saat 13.00 sıralarında toplanan 100’e yakın İHD’li, DSP İstanbul İl Başkanlığı yetkilileriyle görüşmek istedi. Polisin izin vermemesi üzerine basın açıklaması yapmak isteyen İHD’liler yaka - paça gözaltına alınarak İstanbul Emniyet Müdürlüğü Güvenlik Şube’ye götürüldü. 
     


 SİYASET 


















</TEXT>
</DOC>
