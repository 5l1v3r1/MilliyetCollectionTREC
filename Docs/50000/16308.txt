<DOC>
<DOCNO> 16308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/sontur08.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki mitingler gruplar iki ayrı kortej halinde yürüyor 
</HEADLINE>
<TEXT>

     ''Yolsuzluk ve Yoksulluğa Hayır'' mitingini düzenleyen Emek Platformu İstanbul Bileşenleri'ni oluşturan gruplar, iki ayrı kortej halinde yürüyerek, mitingin yapılacağı Abide-i Hürriyet Meydanı'nda toplandı. 
     Kağıthane Caddesi üzerinde Türk-İş, Hak-İş, Kamu-Sen, Memur-Sen, CHP ve İP grupları yer alırken, kortejin önünde, ''Yolsuzluğa ve Yoksulluğa Hayır- Emek Platformu İstanbul Bileşenleri'' pankartı taşındı. Pankartın arkasında ise, Türk-İş Başkanı Bayram Meral ile mitingi tertipleyen komite üyeleri kolkola yürüdüler. 
     Piyalepaşa Bulvarı üzerinde oluşturulan kortej içerisinde de, DİSK, KESK, HADEP, EMEP ve demokratik kitle örgütleri yer aldı. Her iki kortej, saat 11.40 sıralarında yürüyüşe geçerek, mitingin yapılacağı Abide-i Hürriyet Meydanı'nda toplandı. 
     Bu arada, işten atılan gazeteciler tarafından oluşturulan Gazeteciler Meclisi üyeleri de, ilk kortejle beraber ''Gazeteci kıyımına son'', ''İşçi kıyımına son'', ''Özgür basın susturulamaz'', ''Metin'ler ölmez'' şeklinde slogan atarak, miting alanına yürüdü. 
     
     




</TEXT>
</DOC>
