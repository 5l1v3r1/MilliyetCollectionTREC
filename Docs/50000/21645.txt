<DOC>
<DOCNO> 21645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/ekonomi/eko07.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Birleşmeler teşvik edilecek 
</HEADLINE>
<TEXT>
Sıra özel bankalara geldi 
BDDK’nın hedefi, beş yılda sektörün büyüklüğünü 100 milyar dolardan 500 milyar dolara çıkartmak 
     ANKARA Milliyet 

     Bankacılık Düzenleme ve Denetleme Kurumu BDDK Başkanı Engin Akçakoca, Türkiye’de beş yıl sonra 100 milyar dolarlık değil, 500 - 600 milyar dolarlık bir bankacılık sisteminin olacağını söyledi. 
     Akçakoca, basınla sohbet toplantısında banka ve banka iştiraklerinin birleşmelerinin önündeki vergi engellerinin ortadan kaldırılabilmesi için Maliye Bakanlığı ile çalışma yaptıklarını belirtti. Akçakoca, bankacılığın beş yıl sonra yabancılarla ortaklık kurmuş, kendi arasında birleşmiş büyük bankaların bulunacağı bir sektör olacağını anlattı. Özel bankaların "bindiği dalı kesmemeye özen göstermesi gerektiğini" vurgulayan Akçakoca, şöyle konuştu 
     
     Taahhüt mektubu alındı 
     "Özel bankalardan yeniden yapılanmaları için taahhüt mektupları alındı. Özel bankalar, sermaye arttırımı, birleşme, şube ve personel sayısının rasyonalize edilmesi, maliyetlerin düşürülmesi, yoğunlaşmış kredilerin yeniden yapılandırılması, iştirak ve gayrimenkul satışı ile hisselerin bir kısmının ya da tamamının yerli ve yabancı ortaklara satışı gibi önlemleri belli bir takvim dahilinde yerine getireceklerdir.’’ 
     Bankaların bu görüşmeler sonunda 1.4 katrilyon liralık sermaye artırmayı kabul ettiklerini kaydeden Akçakoca, nihai mutabakatların mayıs sonunda kadar tamamlanacağını sözlerine ekleyerek, "Taahhütlerini yerine getirmeyenlere her türlü müeyyide kararlılıkla uygulanacak" dedi. 
     
     Yabancı payı yüzde 20 olur 
     Akçakoca, sektöründe yabancıların payının beş yılda yüzde 5.5’ten, yüzde 20’ye ulaşacağını tahmin ettiğini söyledi. Off - shore bankaların sıkı denetim altına alınacağını da kayeden Akçakoca ayrıca Kurul uzmanlarının bankaların yurtdışı şubelerini yerinde denetleyeceğini açıkladı. Yüzde 100 güvencenin henüz kaldırılamayacağını belirten Akçakoca, hedefinin mudi başına 20 bin Euro olduğunu ancak bu yapılmadan altı ay önce duyurulması gerektiğini söyledi. 
     
Emlakbank ay sonunda Ziraat’te      Akçakoca, Emlakbanka’ın Ziraat Bankası’na devrinin bu ayın sonunda tamamlanacağını söyledi. Fon’daki Demirbank’ın teklif verme süresinin 18 Haziran’a uzatıldığını, Bank Ekspres’in satış işlemlerinin bu ay sonunda tamamlanacağını bildiren Akçakoca, İktisat Bankası’nın satış işleminin bu ay başlayacağını söyledi. Türkbank, İnterbank, Esbank ve Etibank’ın önümüzdeki hafta hangisinin çatısı altında birleşeceğinin belli olacağını belirten Akçakoca, bu yeni bankayla Sümerbank’ın 31 Temmuz’a kadar satışa çıkarılacağını, bunların yıl sonuna kadar satılamamaları halinde ya birleştirileceğini ya da kapatılacaklarını bildirdi. 
     



 EKONOMİ 





















</TEXT>
</DOC>
