<DOC>
<DOCNO> 16123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sontur06.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş'ten sıfır zam önerisine yanıt "Meydanlara ineriz" 
</HEADLINE>
<TEXT>

     Türk-İş Genel Başkanı Bayram Meral, her gün zamların yağdığı bir dönemde sıfır zamdan söz etmenin kitleleri meydana çağırmak anlamına geleceğini söyledi. 
     Türk-İş Başkanlar Kurulu, hükümet tarafından kendilerine sunulan kamu toplu iş sözleşmelerine ilişkin öneriyi değerlendirmek üzere olağanüstü toplandı. 
     Toplantının açılışında konuşan Meral, Ülke yönetiminde hükümetin değil IMF ile Dünya Bankası'nın bulunduğunu öne sürdü. Sorunların demokrasi içinde aşılması gerektiği bir dönemde, IMF politikaları nedeniyle hızla yoksullaşan kitlelerin demokratik tepkilerini meşru kanallardan göstermelerinin yasaklandığı görüşünü dile getirdi. 
     Meral, 21 Şubat krizinin üzerinden 50 günü aşkın süre geçmiş olmasına karşın hala toplumsal mutabakata dayalı bir program arayışının bulunmadığını belirterek, zorunlu emekliliğin gündemde olduğunu, özelleştirilen yerlerdeki işçilerin yoğun olarak işten çıkarıldığını söyledi. 
     Kamu kesimi sözleşmelerinde sıfır zam önerildiğini anımsatan Meral, sözlerini şöyle sürdürdü 
     ''Akaryakıta bugün yine zam gelmiştir. Her gün zamların yağdığı bir dönemde sıfır zamdan söz etmek, kitleleri meydana çağırmaktır. Siyasilere bir daha sesleniyoruz amaçları sorun yaratmak değil, sorun çözmekse, IMF politikalarından vazgeçmelidirler. Halkımızın sesine kulak vermelidirler. Bu sese kulak vermezlerse meydanlar milyonlarla dolacaktır. Bugün halkın var olan sorunlarını çözmek yerine halkın demokratik sesini kesmek için yasakçı bir politika izlenmektedir. Türk-İş olarak bunu tasvip etmiyoruz, etmeyeceğiz.'' 




</TEXT>
</DOC>
