<DOC>
<DOCNO> 29520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sonspo12.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Alaçayır ve Ersen Martin Göztepe'de... 
</HEADLINE>
<TEXT>

     Göztepe, Beşiktaş'tan Murat Alaçayır ve Ersen Martin ile sözleşme imzaladı. 
     Göztepe A.Ş Genel Müdürü Ömer Dinçer, 2 oyuncunun bonservislerini 375 bin dolar karşılığında Beşiktaş'tan aldıklarını söyledi. Murat ve Ersen'in oynadıkları futbolla kalitelerini kanıtlamış futbolcular olduklarını dile getiren Dinçer, ''İkisi de Göztepe formasıyla başarılarını sürdürecekler'' diye konuştu. 
     Ersen Martin, Göztepe'ye gelmekten onur duyduğunu belirtirken, daha önce Altay formasıyla İzmir'e hizmet ettiğini söyleyen Murat Alaçayır, ''Şimdi artık Göztepeliyim. Zaman içinde birbirimizi daha iyi anlayıp başarılı işlere imza atacağımıza inanıyorum'' dedi. 
     Ersen ve Murat'ın 1'er yıllık sözleşme imzaladıkları ve 150'şer milyar lira alacakları belirtildi. 
     Yeni sezon hazırlıkları için bugün toplanan Göztepe, sağlık kontrolünden sonra yarın Bolu kampına hareket edecek. 






</TEXT>
</DOC>
