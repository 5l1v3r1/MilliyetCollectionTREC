<DOC>
<DOCNO> 32339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/soneko25.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün "Derviş onurumuzu incitiyor" 
</HEADLINE>
<TEXT>

     Ankara Ticaret Odası ATO Başkanı Sinan Aygün, Devlet Bakanı Kemal Derviş'in Türk özel sektörüne karşı mesafeli olduğunu savunarak, ''Sayın Derviş'in özel sektöre böyle davranması, Türk özel sektörünü bu kadar aşağı görmesi ve odalardan uzak durması bizim gururumuzu ve onurumuzu incitiyor'' dedi. 
     Devlet Bakanı Yılmaz Karakoyunlu'nun kendisini ziyareti sırasında konuşan ATO Başkanı Aygün, içinde bulunulan durumun içaçıçı olmadığını Türkiye'nin ağır bir krizden geçtiğini söyledi. 
     Ekonomik programın hazırlanışı sırasında bunun bir milli mutabakat programı olacağının söylendiğini ancak programı televizyonlardan öğrendiklerini anlatan Aygün, programın içinde bulunulan ortamla bağdaşmadığını ileri sürdü. 
     Aygün, pogramın içinde halkın olmadığını, sadece finans kurumlarının rahatlatılmasına yönelik olduğunu da savundu. Bundan önceki programın da bu programın da IMF tarafından hazırlandığını hatırlatan Aygün, ''Biz nasıl programa güvenelim. Nasıl bu hükümete güvenelim'' diye sordu. 
     IMF programlarının uygulandığı ülkelerde GSMH'de üretimde, ve ihracatta gerilemeler olduğuna işaret eden Aygün, artık ulusal bir program hazırlanması gerektiği görüşünü dile getirdi. Aygün, insanlara yatırım yapmaları için moral gerektiğini de belirterek ''Yok muydu kabi nede ekonomiden sorumlu bakan'' diye sordu. 
     Bu arada, Devlet Bakanı Karakoyunlu'nun Derviş'e ilişkin sözleri ve ATO'nun önemini belirtmesi üzerine Aygün, ATO'nun son derece önemli olduğunu ancak bunun Kemal Derviş tarafından bilinmediği ifade etti. 
     Derviş'in TOBB'a gelmek yerine tenis oynamayı tercih ettiğini ileri süren Aygün, söyle devam etti 
     ''İşte bu Türk özel sektörünün ağırına gidiyor. Ekonomik programı yalıda yapmak istiyorsan yalıya gidebilirsin. Yalıda yapılan programlar işte bu şekilde yürümeyen programlardır.'' 
     Derviş'in Türk özel sektör temsilcilerinden uzak durduğunu buna karşılık Fransız işadamlarıyla 3 saat görüştüğünü söyleyen Aygün, ''Bu Fransa degil miydi bizi soykırımcı ilan eden'' diye konuştu. Türkiye'deki krizin yabancı yatırımcılar için aslında bir fırsat olduğunu vurgulayan Aygün, ''Ne oldu da 6 ay evvel soykırımcı ilan edenler geldi. Derviş, Türk özel sektörü ile görüşmeyecek Fransızlarla, italyanlarla görüşecek. O zaman gitsin Fransa'nın ekonomi bakanı olsun'' dedi. 
     Aygün, şöyle devam etti 
     'Biz hükümete destek veriyoruz. Desteğimizi çekmiş de değiliz. Ama Derviş ile bu işin yürütülmesi ve Derviş'in özel sektöre böyle davranması Türk özel sektörünü bu kadar aşağı görmesi ve odalardan uzak durması bizim gururumuzu ve onurumuzu incitiyor'' 
     Aygün, gazetecilerin ''Derviş'i istenmeyen adam mı ilan ediyorsunuz '' şeklindeki sorusu üzerine de, sadece eleştiri getirdiğini, Kemal Derviş'in Türk özel sektörüne yakın olması gerektiğini belirtti. Bu arada, Bakan Derviş'in 1978 yılında ülkeyi terk ettiğini hatırlatan Aygün, ''Biz bu ülkeyi terketmedik. Sayın Derviş için önemli değildir. 1978'de bu ülkeyi bırakıp gitmiştir. 2001 yılında gelmiştir. Tekrar gidebilir'' dedi. 







</TEXT>
</DOC>
