<DOC>
<DOCNO> 11595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/magazin/mag01.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitaptan 750 bin dolar, reklam anlaşmasından 20 milyon dolar 
</HEADLINE>
<TEXT>
Britney para basıyor 
     NURDAN AKINER 

     Pop müziğin çıtır divası aynı zamanda Madonna'nın varisi Britney Spears, adeta para basıyor. Konserleri, kitapları derken bir de sinema filmine başlamaya hazırlanan Spears'ın annesi Lynne'le birlikte kalema aldığı son kitabına İngiltere'nin ünlü yayınevi Boxtree tam 750 bin dolar ödeyerek haklarını satın aldı. Ünlü şarkıcı ayrıca Pepsi ile yaptığı reklam anlaşmasından 20 milyon dolar kazandı. 
     İsminin "A Mother's Gift Bir Annenin Hediyesi " olması beklenen kitap mayıs ayında İngiltere ve ABD'de piyasaya çıkacak. Boxtree Yayınevi yetkililerinin "Bu kitap çok şeker olacak. Annelerin genç kızlarına hediye etmek için alacağı türden bir kitap. Tabii Britney Hayranlarının payını da unutmamak gerek." sözleriyle nitelediği "A Mother's Gift" yine bir anne-kız ortak çalışması. Britney Spears'ın starlığa uzanan yaşam öyküsünü anlattığı "Heart to Heart Kalpten Kalbe " geçtiğimiz yıl ABD'nin en büyük yayınevi Random House tarafından basılmış ve genç divaya iki bölümlük kitap için tam bir milyon dolar ödenmişti. Spears'ın 18 yaşındayken annesiyle birlikte kaleme aldığı kitap 150 bin kopyadan fazla satmış ve haftalarca best-seller listesinde kalmıştı. 
     
     Britney bunu hep yapıyor 
     Son albümü "Oops ... I Did It Again" dünya çapında sekiz milyon kopyadan fazla satan Britney Spears sahip olduğu milyonlarca dolarla eğlence dünyasında kısa sürede bir endüstri haline geldi. Üstelik genç diva geçen ay Pepsi ile tam 20 milyon dolarlık bir anlaşma imzaladı. Buna göre Pepsi, Spears'ın dünya turnesinin sponsoru oldu. 
     
     


 MAGAZİN 










</TEXT>
</DOC>
