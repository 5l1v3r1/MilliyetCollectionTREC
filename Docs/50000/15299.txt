<DOC>
<DOCNO> 15299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/ekonomi/aeko.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağda işsizlik zirvesi 
</HEADLINE>
<TEXT>

Türk - iş Başkanı ile Sakıp Sabancı Palandöken’de biraraya geldi. Bayram Meral, "Gruptan işçi çıkarmayın, arkası gelir, isyan büyür" dedi. Sabancı, "Kriz sürerse, bazı işletmelerde zorunda kalacağız" yanıtını verdi 
     ESRA YENER 

     Polat Holding’in Erzurum Palandöken’de yaptığı Polat Renaissance Oteli’nin resmi açılışı aslında iş dünyasının bir anlamda sorunları tartışma platformuna da dönüştü. Polat ailesi ve işadamı Sakıp Sabancı, Mustafa Süzer gibi isimlerin yanısıra açılışta dikkat çeken bir diğer kişi de Türk - İş Başkanı Bayram Meral’di. 
     Aslında Palandöken’de güzel dağ havası ve açılış eğlenceleri arasında masalarda buluşan işadamları hep aynı şeyi konuştular. Hatta, açılış balosunda sahneye çıkan İbrahim Erkal ve Muazzez Ersoy da şarkılardan önce kriz ve herkesin mutsuzluğunu dile getirip, en azından o gece biraz sıkıntıların unutulmasını istediler. 
     Bütün bu toplantıların arasında en çok Sabancı ile Meral’in sohbetleri dikkat çekti. Önce sabah erken saatlerde, ardından da akşam yemeğinde bir araya gelen ikilinin ne konuştuklarının yanıtını da Meral şöyle özetledi 
     
     İsyan çıkar, yayılır’ 
     "Kriz nedeniyle her sektör işçi çıkarıyor. Sabancı Holding’ten atılmalar olmadı. Sakıp beyden işçi çıkarmamasını istedim. Çünkü Sabancı gibi büyük bir grup işçi çıkarırsa, diğer holdingler arkasından geleceklerdir. İşte o zaman toplumsal isyan olur. Kendisine bu gelişmeleri anlattım ve gerekirse zarar uğruna işçi çıkartmama kararı vermesini istedim. Ancak o da krizin etkisinin büyüdüğünü, işçi çıkarma durumunda kalacaklarını söyledi. Ben de ondan bunu bir kez daha düşünmesini söyledim. Sokakta insanların patlama noktasına geldiğini vurguladım." 
     Sabancı ise konuya ilişkin soruları yanıtlarken, krizde en son başvurulacak çözümün işçi çıkarma olduğu, krizin başından bu yana işçi çıkartmadıklarını belirtti. Ancak Sabancı, grupta 32 bin işçi çalıştığını, farklı şirketlerin farklı performansları olduğunu söyledi. Bazı şirketleri krizden daha çok etkilediğini belirten Sabancı, bu işletmelerde işçi çıkarmak zorunda kalabileceklerini vurguladı. Sabancı, bazı işletmelerde de toplu sözleşmelerin olacağını, buralarda grevlerin de yaşanabileceğini sözlerine ekledi. 
     


 EKONOMİ 





















</TEXT>
</DOC>
