<DOC>
<DOCNO> 30490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/soneko06.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlette "özel sektör gibi" borçlanma dönemi başlıyor... 
</HEADLINE>
<TEXT>

     Kamu Finansmanı ve Borç Yönetiminin Düzenlenmesi Hakkında Kanun Tasarısı, Avrupa Birliği Maastricht ve Kopenhag kriterlerine uygun bir ''borçlanma rejimi'' getiriyor. 
     TBMM Başkanlığı'na sunulan tasarı, devletin, borçlanmada ''özel sektör'' mantığıyla, zarar etmeden, daha etkin bir borçlanma yapabilmesine imkan veriyor. 
     Yasayla bundan böyle, ancak bütçe açığı kadar borçlanma gerçekleştirilebilecek. Hazine'nin, kredi alırken kefil olduğu kuruluşlardan komisyon almasını da içeren yeni düzenlemeye göre Hazine, elindeki nakit fazlası parayı piyasada değerlendirebilecek.Yeni tasarı, şu düzenlemeleri içeriyor 
     ''Borçlanma bütçe açığı ile sınırlandırılacak, bütçenin denk olması halinde, borçlanma, anapara ödemelerinin en fazla yüzde 5'ine kadar arttırılabilecek. Hazine'nin garanti ettiği yatırım kredilerinde, garanti alan kuruluştan kredi tutarının yüzde 1'ine kadar 'garanti ücreti' alınacak. 
     Hazine garantisi olmadan sağlanacak dış finansmanda ise Hazine'nin 'ön izni' alınacak. Hazine garantisi kapsamında alınıp ta vadesinde ödenmeyen krediler için Amme Alacağı işlemi yapılacak ve 'gecikme faizi' uygulanacak. Hazine, nakit fazlasını değerlendirmek ya da nakit ihtiyacını karşılamak üzere para piyasalarında işlem gerçekleştirebilecek. İç ve dış borçlarla ilgili gelişmeler, hazırlanacak Kamu borç Yönetimi Raporuyla birlikte, her üç ayda bir TBMM, Bakanlar Kurulu, Başbakanlık, DPT ve Maliye Bakanlığı'na gönderilecek. Mali yıl içinde ikrazen ihraç edilecek özel tertip devlet iç borçlanma senetlerinin limiti, bütçe kanunlarında belirlenecek. Hazine, kamu ya da özel kuruluşların 'iç piyasa' borçlanmasına garanti vermeyecek. 
     
     Gecikme faizi ve cezalar için uzlaşma imkanı 
     Yasanın yürürlüğe girdiği tarihte varolan hazine alacaklarına tahakkuk eden gecikme faiz ve cezaları için, 'uzlaşma imkanı' getiriliyor. Yasanın yürürlüğe girdiği tarih itibariyle var olan Hazine alacalarına tahakkuk eden gecikme faiz ve cezalarının miktarlarına, ilgilinin 6 ay içinde Hazine Müsteşarlığı'na yazılı başvurması halinde uzlaşma yoluna gitme olanağı sağlanıyor. Türkiye adına iç ve dış borç almaya, Hazine garantisi verme ve verilen garantilerin koşullarında değişiklik yapmaya, hibe almaya, dış finansman imkanlarını dış borcun devri, ikrazı, tahsisi yoluyla kullandırmaya ve yeni mali yükümlülük yaratmaya, bu borç yükümlülükleri ile bunlardan kaynaklanan Hazine alacaklarını yönetmeye, Hazine'den sorumlu Bakan yetkili olacak.'' 







</TEXT>
</DOC>
