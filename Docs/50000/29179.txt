<DOC>
<DOCNO> 29179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/ekonomi/aeko.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rest çekti... 
</HEADLINE>
<TEXT>

Telekom yönetimine atanacak isimlerde Kemal Derviş ile Enis Öksüz anlaşamayınca kriz çıktı. Derviş yurtdışına yapacağı geziyi iptal etti 
     ZÜLFİKAR DOĞAN - HARUN GÜREK Ankara 

     Türk Telekom’un yönetim kurulu seçimi Devlet Bakanı Kemal Derviş’i istifanın eşiğine getirdi. Düne kadar üç kez ertelenen Telekom Genel Kurulu, ilan edilen saatte yine toplanamadı. Gün boyu yapılan görüşmelerde Başbakan Yardımcısı Hüsamettin Özkan ile Derviş arasında gerginlik yaşandı. Derviş’in, iki gün önce Ulaştırma Bakanı Enis Öksüz’e uzlaşma sağlanamazsa istifa edebileceği yönünde not gönderdiği öğrenildi. Ancak, Öksüz’ün mevcut Genel Müdür İbrahim Hakkı Alptürk’ün yerini koruması ısrarında kilitlenen tartışmalar, dün akşam saatlerinde krize dönüştü. Öksüz’ün ısrarını sürdürmesi üzerine rest çeken Derviş, Özkan’ın odasından ayrılarak evine gitti. 
     
     Ecevit de çözemedi 
     Başbakan Bülent Ecevit’in telefonu üzerine Başbakanlığa dönen Derviş, IMF’nin Telekom yönetimi konusundaki ısrarını dile getirdikten sonra, Hazine’deki makamına gitti. Derviş’in Başbakanlık’tan "istifa" eğilimiyle ayrıldığı belirtilirken, kısa bir süre sonra Hazine Müsteşarlığı’ndan yapılan açıklamada Derviş’in bugün başlayarak 13 günlük yurtdışı gezisini iptal ettiği bildirildi. 
     Derviş’e yakın kaynaklar, "İstifa yok" derken gezinin iptal gerekçesi "Telekom gibi kritik bir konuda uzlaşma sağlanamadığı bir dönemde Bakan’ın Türkiye’den ayrılmak istememesi" olarak açıklandı. Öte yandan Telekom Genel Kurulu bu sabah 08.30’a alındı. Bu arada Bakan Derviş’in bu akşam İstanbul’a geleceği ve yakınlarıyla bir değerlendirme yapacağı öğrenildi. 
     
     Atama yetkisi bizde’ 
     Derviş, dün gece oğlu Erdal ve Ankara Üniversitesi Siyasal Bilgiler Fakültesi Dekanı Celal Göle ile yemek yedi. Çıkışta sorular üzerine, "Telekom’da atama yetkisi bizdedir" diyen Derviş, istifa iddiaları için "Öyle birşey yok" dedi. Ekonomi ve Türkiye’nin sıkıntılarının giderileceğini söyleyen Derviş, "Sanıyorum liderler de böyle düşünecektir" dedi. 
     
Hatlar karıştı      Bakan Derviş, Telekom yönetim değişikliği operasyonunda, uluslararası kuruluşlara tam mesajın verilebilmesi için Genel Müdür İbrahim Hakkı Alptürk’ün de değiştirilmesinde ısrar etti. 
     Ulaştırma Bakanı Enis Öksüz ise Alptürk’ün değişmesine onay vermeyeceğini bildirdi. Derviş ve Öksüz dün önce Başbakanlık’ta bir araya geldi. Uzlaşmazlığın giderilememesi üzerine, Başbakan Yardımcısı Hüsamettin Özkan’ın devreye girmesiyle, Derviş yeniden Başbakanlığa geldi ve Özkan’ın odasında Öksüz ile telefonla telekonferans yöntemiyle tartıştı. Öksüz’ün, Derviş’e "Amerika’nın adamısın" dediği telekonferansta iki bakanın restleştiği iddiaları ortaya atıldı. Bu tartışma üzerine Derviş, Başbakanlık’tan sinirli bir şekilde ayrıldı. 
     
     Anlaşma bitti 
     Ulaştırma Bakanı Öksüz, yedi kişilik Telekom yönetimi için Derviş’le dörde - üç noktasında anlaşmış, daha önce hazırladığı listeden, Vedat Karaaslan ve Burhan Çil’i çıkartarak, Murat Esin, Metin Öztürk ve İbrahim Hakkı Alptürk üzerinde durmuştu. Öksüz, dört yönetim kurulu üyeliğinde ise Derviş’in isimlerini kabul etti ancak, Genel Müdür Alptürk’ün değiştirilmesi isteği üzerine, yeniden kendi isimlerinin tamamının yönetimde yer almasında ısrar etti. Derviş de genel müdürlük ve yönetim kurulu başkanlığı için Bilişim Vakfı Başkanı Faruk Eczacıbaşı’nda direnince ipler koptu. Telekom’un yeni yasası uyarınca, hisselerin tamamına sahip olan Hazine ve dolayısıyla bağlı olduğu Bakan Derviş, yönetim kurulunun yedi üyesini de belirleme hakkına sahip. Ancak, koalisyon hükümeti içindeki centilmenlik anlaşması uyarınca, Ulaştırma Bakanlığı’na da üç isim bildirme olanağı sağlanmıştı. 
     
Krize gece yarısı formülü      ELÇİN ERGÜN Ankara 

     Kemal Derviş ve Enis Öksüz arasındaki Telekom Yönetim Kurulu üyelerinin atanmasıyla ilgili kriz bir son dakika formülüyle çözüldü. Buna göre bakanların bugünkü Telekom Genel Kurulu’na 3 3 1’ formülüyle gitmeleri bekleniyor. 
     Milliyet’in dün gece geç saatte aldığı bilgiye göre Hazine ve MHP kontenjanından üçer, ANAP kontenjanından da bir üyenin atanması formülü üzerinde büyük ölçüde anlaşıldı. 
     
     Sorunu çözelim’ 
     Krizin çözülmesi konusunda Hüsamettin Özkan ile Başbakan Bülent Ecevit çaba harcadı. Özkan’ın girişimlerinin iki tarafı uzlaşma noktası üzerine getirememesi üzerine devreye giren Ecevit, hem Derviş’e hem de Öksüz’e "Sorunu çözelim. Bu ortamda siyasi bir problem programa büyük zarar verir" uyarısında bulundu. 
     Derviş,Hazinede arkadaşları ile biraraya gelirken, Öksüz de MHP lideri Devlet Bahçeli ve Ulaştırma Bakanlığı’ndan yakın çalışma arkadaşlarıyla toplandı. Özkan’ın hem Öksüz hem Derviş hem ANAP kanadı arasında uzlaşma trafiğini yönetti öğrenildi. 
     
MHP Derviş’in tavrından rahatsızTelekom krizinin aşılması için MHP yönetimi, dün gece geç saatlere kadar toplantı yaptı. Öksüz çıkışta "Kriz yok" dedi 
     ANKARA Milliyet 

     Ulaştırma Bakanı Enis Öksüz dün gündüz Başbakan Yardımcısı Hüsamettin Özkan ve akşam MHP lideri Devlet Bahçeli ile yaptığı görüşmelerde Derviş’le ilgili sert eleştiriler yaptı. Öksüz, gündüz saatlerinde Başbakan Yardımcısı Özkan ile yaptığı görüşmede, Derviş hakkında sert konuşarak, "Her konuda dayatmada bulunuyor" dediği öğrenildi. 
     Öksüz’ün görüşmede, Derviş’in uluslararası ilişkilerini arkasına alarak kendi isteklerini hükümete kolayca kabul ettireceği yanlışına düştüğünü dile getirdiği kaydedildi. Öksüz’ün yönetim kurulu atamasında 5 üyenin kendisi tarafından iki üyenin de Hazine tarafından atanması konusunda taviz vermeyeceğini Özkan’a ilettiği bildirildi. 
     Öksüz, akşam saatlerinde genel merkeze geçerek Türk Telekom Genel Müdürü İbrahim Hakkı Alptürk ile beraber MHP lideri Devlet Bahçeli ile geç saatlere kadar görüştü. MHP lideri Bahçeli’nin yakın çevresine yaptığı değerlendirmede, Derviş’in icraatları ve tavırlarını kendilerini rahatsız ettiğini dile getirdiği ifade edildi. 
     
     Öksüz Problem yaratmayız 
     Bahçeli’nin Derviş’in istifa kozunu kullanmaya varan dayatma girişimlerinin bulunduğunu söylediği, "Taviz verilmesin" yönünde tavır sergilenmesini istediği kaydedildi. Öksüz, MHP lideri ile görüşmesinin ardından genel merkezden ayrılırken soruları yanıtlamaktan kaçındı. Öksüz, "Kriz miriz yok. Hiçbir problem de yok. Problem icat etmek gibi bir meselemiz de yok" demekle yetindi. 
     
IMF Parayı vermeyiz      Uluslararası Para Fonu’nun IMF , Türkiye’ye 1.5 milyar dolarlık ikinci kredi diliminin serbest bırakılması için, Türk Telekom üstyönetimi meselesinin çözüme kavuşturulmasında ısrar ettiği bildirildi. Bir IMF kaynağı, "İkinci kredi diliminin serbest bırakılması için Telekom üst yönetimi meselesinin çözüme kavuşturulması, ön şart niteliğini koruyor" dedi. IMF kaynakları, bu mesele çözüme kavuşturulmadıkça, IMF İcra Direktörleri Kurulu’nun krediye işlerlik kazandıracak Türkiye toplantısının tarihinin 3 Temmuz olarak açıklanmasının fazla önem taşımadığını belirttiler. 
     Bu arada ABD Hazine Bakanı Paul O’Neill bir açıklama yaparak, Türkiye’nin ekonomik programının başarısının, Türk hükümetinin yükümlülüklerini yerine getirmesine bağlı olduğunu söyledi. O’Neil, Türkiye’ye verilen IMF kredisinin diğer ülkelere örnek olması gerektiğini şeklinde konuştu. 
     



 EKONOMİ 


















</TEXT>
</DOC>
