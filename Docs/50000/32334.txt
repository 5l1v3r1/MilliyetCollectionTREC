<DOC>
<DOCNO> 32334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/soneko20.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "Vergi gelirleri, hedeflerin üzerinde gerçekleşti" 
</HEADLINE>
<TEXT>

     Maliye Bakanı Sümer Oral, vergi gelirlerinde gerek Haziran ayı gerekse yılın ilk yarısında program ile öngörülen hedeflerin üzerinde bir gelişme kaydedildiğini bildirdi. 
     Sümer Oral, yaptığı yazılı açıklamada, 2001 yılı bütçesinin ilk yarısına ait uygulama sonuçlarına ilişkin açıklamalarda bulundu. 
     Faiz dışı bütçe giderlerinin hedeflenen düzeyde seyrettiğine işaret eden Oral, bu gelişmenin doğal sonucu olarak, Mayıs ayı sonunda 7 katrilyon 129 trilyon lira olan faiz dışı bütçe fazlasının, yılın ilk yarısının sonunda 7 katrilyon 638 trilyon lira olduğunu vurguladı. 
     Bakan Oral, bu durumu değerlendirirken ''görüleceği üzere, uygulanan ekonomik programın en önemli unsuru olan faiz dışı bütçe fazlası, baştan beri devam eden olumlu çizgisini sürdürmektedir'' dedi. 
     Bilindiği üzere, yılsonu itibariyle faiz dışı fazla 11.4 katrilyon lira olarak öngörülüyor. 
     
     Bütçe gelirleri 23 katrilyon 
     Oral'ın verdiği bilgiye göre, bu yılın ilk yarısında bütçe gelirleri 22 katrilyon 928 trilyon lira, vergi gelirleri 16 katrilyon 561 trilyon lira, faiz hariç giderler ise 15 katrilyon 290 trilyon lira olarak gerçekleşti. 
     Aynı dönemde faiz dışı bütçe fazlası 7 katrilyon 638 trilyon lira, faiz giderleri 15 katrilyon 741 trilyon lira ve bütçe açığı 8 katrilyon 104 trilyon lira olarak hesaplandı. 
     Açıklamasında, bütçe dengelerinin korunmasının, sağlıklı bir kamu maliyesinin temel boyutu olduğunu ifade eden Bakan Oral, bunun da sıkı bir maliye politikasını gerektirdiğini bildirdi. 
     Oral, ''bilindiği üzere, programın uygulamaya konulduğu 2000 yılı başından bugüne, bütçe sonuçları öngörülen hedeflerin üzerinde gerçekleşmiştir. Tatbik olunan bu yaklaşım, ödünsüz bir biçimde aynı kararlılıkla sürdürülecektir'' dedi. 






</TEXT>
</DOC>
