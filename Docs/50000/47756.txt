<DOC>
<DOCNO> 47756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/sontur10.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
''İnceleyecek paramız yok, yakın.. '' 
</HEADLINE>
<TEXT>

     Şarbon korkusu yüzünden dünyanın dörtbir yanında, şüpheli zarflar inceleniyor, şarbon virüsü bulunup bulunmadığı kontrol ediliyor. Sağlık Bakanı Osman Durmuş ise Türkiye için farklı bir çözüm önerdi. 
     Şüpheli her zarfın etüt edilmesinin, sonuç alınmazsa başka tetkiklerin yapılmasının masrafının milyonlarca lira tuttuğuna işaret eden Durmuş, ''Her bir tebeşir tozu için bu ülkenin ödeyecek milyonlarca lirası mı var ki '' dedi. 
     Durmuş'un şarbon taşımasından kuşkulanılan zarflar için önerisi ise basit 
     "Ateşe atıp yoketmek meseleyi çözecektir" Sağlık Bakanı Osman Durmuş, şüpheli zarflarla ilgili tedbirin, zarfları elden ele dolaştırmamak, devletin resmi kurumlarıyla özel kuryelerle taşımamak olduğunu belirterek, ''Sonuçta bu bomba niteliğinde ise orada kimseye zarar vermeden yok edilmelidir'' dedi. 
     
     Şüpheli zarfı yok edin 

     Sağlık Bakanı Durmuş, şarbon konusunda yaptığı açıklamaların çok ters yansıtıldığını belirterek, şöyle konuştu 
     ''Dünyada terörü yönlendirenlerin belli bir mantık silsilesi vardır. Terör, eğer zarfla bir şey gönderiyorsa tahrip etmek için gönderiyor. Bir bakıma biyolojik bombalar gönderiyor. Tedbir, bunu elden ele dolaştırmamak, devletin resmi kurumlarıyla özel kuryelerle taşımamaktır. Bunun içinde karbon mu, klor mu var, ne varsa var... 
     Sonuçta bu, bomba niteliğindeyse orada kimseye zarar vermeden yok edilmelidir. Bu, kabul edilebilir bir şaka değil. Bu şakanın tüm topluma duyurulması, terör örgütlerine hizmet etmekten başka birey değildir. 
     Haber alma hürriyeti insanlığın vazgeçilmez hakkıdır. Sizin mektupla haberleşmenizi bozmaya çalışıyorlar. Şimdi posta havalelerini kaldırırsak, bunun ekonomik kayıplarını düşünebiliyor musunuz '' 
     
     Basına da kızdı 

     Şarbon konusundaki haberleri de eleştiren Durmuş, haberleşme hürriyetini kullanan devletin resmi kuruluşları ile özel kuruluşların, basın ahlak ilkelerinin ötesinde insan olma ölçütlerine de uymalarını istedi. Durmuş, ''Türk toplumu üzerinde bu kadar baskı varken, ben ne zaman öleceğim, şarbon mu olacağım baskısını yaratmaya kimsenin hakkı yoktur'' dedi. 
     Durmuş, vatandaşlara da ''Dostlarınızı seviyorsanız, haberleşmek istiyorsanız, lütfen zarfın üstüne el yazınızla en azından gönderinin adını yazın'' önerisinde bulundu. 
     
     Gazetelerin arasına mikrop atmışlar desem 

     Emniyet yetkililerine de bir duyuruda bulunmak isteğini söyleyen Bakan Durmuş, ''Gelen ihbarları gördüğünüzde bunun içinde barut, patlayıcı, yanıcı bir madde olabileceğini varsayarak -şarbondan vazgeçtim- bunu kendinizden 20 santimetre daha uzaklıktaki bir ateşin içine atıp, yok etmek meseleyi çözecektir'' diye konuştu. 
     Şüpheli her zarfın etüt edilmesinin, sonuç alınmazsa başka tetkiklerin yapılmasının masrafının milyonlarca lira tuttuğuna işaret eden Durmuş, ''Her bir tebeşir tozu için bu ülkenin ödeyecek milyonlarca lirası mı var ki '' dedi. 
     Türk insanının kolayca oyuna getirilen bir psikolojik gevşeklik içinde olmaması gerektiğini ifade eden Durmuş, birilerinin Türk insanının sosyal yapısını ve moral değerlerini bozmak istediğini söyledi. 
     Durmuş, ''Kimler Hür demokratik bir ortamda yaşamamızın sonuçlarına tahammül etmeyenler. Türkiye bir cennettir. Birileri bu cenneti kendilerine çevirmek istiyor. Alet olmayalım'' diye konuştu. 
     Basın mensuplarından bu tür yayınlar yapmamalarını isteyen Durmuş, ''Ben de buradan çıkınca, Gazetelerin arasına mikrop atmışlar, gazete almayın desem, bu ülkeye en büyük zararı yapmış olurum. Bunu yapma hakkım yoktur. Bende olmayan hakkın bir başkasında da olmadığını düşünmemiz lazım'' dedi. 
     






</TEXT>
</DOC>
