<DOC>
<DOCNO> 30302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/soneko23.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Programı kötü etkileyecek davranışlardan kaçınılmalı" 
</HEADLINE>
<TEXT>

     Türk Sanayicileri ve İşadamları Derneği TÜSİAD , altına imza atılmış olan ve ekonominin içinde bulunduğu krize çözüm getirmeyi amaçlayan programın başarısızlığına neden olacak söylem ve davranışlardan kaçınılması gerektiğini bildirdi. 
     TÜSİAD'dan yapılan yazılı açıklamada, önceki gün IMF'nin Türkiye ile ilgili toplanacak İcra Direktörleri Kurulu'nun ertelenmesiyle ilgili, hükümetin aldığı mesafeyi daha dikkatli ve titiz şekilde değerlendirmesi gerektiğinin belirtildiği hatırlatıldı. 
     ''Ancak bazı Hükümet yetkililerinin IMF İcra Direktörleri Kurulu'nun ertelenmesiyle ilgili olarak dün yaptıkları yorumlar düşündürücüdür'' denilen açıklamada, hükümetin IMF'ye sunduğu ''Ekonomik Politikalar Bildirgesi''nde taahhüt ettiği yükümlülüklerin yerine getirilmesiyle ilgili ortaya çıkan durumu ''Türkiye'nin içişlerine müdahale'' olarak değerlendirmesinin, derin bir çelişkiyi ifade ettiği savunuldu. 
     Nitekim Dünya Bankası'nın da, Türkiye'nin şimdiye kadar aldığı mesafenin önemini vurgulayarak da olsa, mali ve kamu sektörü yapısal uyum 1.1 milyar dolar ve tarım reformunun uygulanma projesi 600 milyon dolar kredileriyle ilgili Yönetim Kurulu toplantısını aynı nedenlerden dolayı ertelemesinin, Türk hükümetinde programın uygulanmasıyla ilgili karar alma süreçlerinde aksaklıkların ortaya çıktığına işaret ettiği vurgulandı. 
     
     'Dış kaynak akışı hayati...' 
     Bankacılık sektörüne ilişkin bazı düzenlemelerin, Temmuz başına kadar tamamlanmaması ve yeni Türk Telekom üst yönetiminin Bildirge'de belirtilen donanıma haiz olup olmadığının belirlenebilmesi nedeniyle ertelendiği bildirilen IMF İcra Direktörleri Kurulu toplantısının, biran evvel gerçekleştirilerek dış kaynak akışının programlandığı şekilde devam etmesinin hayati önem taşıdığı belirtilen açıklamada, şöyle denildi 
     ''Hükümetin, IMF ve Dünya Bankası kredilerinin askıya alınması karşısındaki tutumu kaygı vericidir. Altına imza atılmış olan ve ekonominin içinde bulunduğu krize çözüm getirmeyi amaçlayan bu programın başarısızlığına neden olacak söylem ve davranışlardan kaçınılması gerekmektedir. Bugüne kadar uyumlu bir davranış sergileyen koalisyon ortaklarının, mevcut ekonomik kriz ortamında siyasi rant arayışlarına yönelmeleri, ülkemize yapılacak en büyük kötülük olacaktır.'' 






</TEXT>
</DOC>
