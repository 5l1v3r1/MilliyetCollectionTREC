<DOC>
<DOCNO> 45327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/ekonomi/eko02.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Her borçlu şirkete bir konsorsiyum 
</HEADLINE>
<TEXT>

Reel sektör şirketlerini kurtarma formülü arayan Teknik Komisyon, Londra Modeli’nde karar kıldı. Borçlu her bir şirket için alacaklı bankalardan oluşan bir konsorsiyum kurulacak 
     SEÇKİN ÜREY Ankara 

     Reel sektörün rehabilitasyonu konusunda yöntem geliştirmesi için kurulan Teknik Komisyon, çalışmalarını tamamladı. Varlık Yönetim Şirketi VYŞ Modeli’nin Türkiye şartlarına uymadığına karar veren komisyon Londra Yaklaşımı uygulanması kararı aldı. 
     
     Güney Kore örneği 
     Bu kararda, G.Kore’de 10 milyar dolarlık fonla kurulan VYŞ’nin başarısızlığı yanı sıra, 5 - 10 milyar dolarlık bir kaynağın bulunmasındaki güçlükler etkili oldu. Komisyon, hem daha küçük bir fon gerektirmesi, hem de daha işlevsel olması nedeniyle Londra Yaklaşımı’nı benimsedi. 
     Bu amaçla küçük miktarda bir fon da oluşturulacak. Dünya Bankası’nın 500 milyon dolar sağlamayı planladığı fon için Merkez Bankası kredi açacak. Hazine de imk nları zorlayacak. 
     
     Borçları yeniden yapılandıracak 
     Londra Yaklaşımı’nda bankalara borcu bulunan bir şirket, borçlu bulunduğu bankaların oluşturduğu bir konsorsiyuma giderek borcunu yeniden yapılandıracak. Bankalar ödeme planı ve icra takibine geçmemek için kendi aralarında anlaşacak. Yaklaşım’ın çalışma sürecinde şirketler topluca değil tek tek case by case konsorsiyumlara gidecek. Konsorsiyumlar kararlarını nitelikli oy çokluğuyla alacak ve başkanlığı firmanın en çok borcu bulunan banka yapacak. Şirketlerin Yaklaşım’dan faydalanabilmesi için öncelikle ihracatına ve cirosunun seyrine bakılacak. Ayrıca şirketlerin aktif yapısı da incelenecek. Kriterleri değerlendirme detayları ise gelecek hafta belirlenecek. Yaklaşım’dan öncelikle büyük ve orta ölçekli şirketler yararlanacak. 
     
     Fon için yasa paketi hazırlandı 
     Zor durumdaki şirketlerin rehabilitasyonu için gerekli düzenlemenin kararname ve genelgelerle sağlanamayacağına karar veren komisyon, bir yasa paketi hazırladı. Yasa paketinde, Londra Yaklaşımı’nın işleyiş şeklini düzenleyen madde başı çekiyor. İcra - İflas Kanunu, Borçlar Kanunu ve Vergi Kanunları’nın bazı maddelerinde değişiklik içeren teklifler pakete eklendi. 
     Gelecek hafta hükümete sunulması beklenen pakette, sürecin hızlı işleyebilmesi için İcra - İflas Kanunu’nda değişiklik yapılması öngörüldü. Önceden verilen kredilerin vergileri alınmış olduğu için tekrar vergilendirilme yapılmaması amacıyla Vergi Kanunu’nunda değişiklik yapılmasına karar verildi. 
     



 EKONOMİ 



























</TEXT>
</DOC>
