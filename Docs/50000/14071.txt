<DOC>
<DOCNO> 14071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/yazar/guclu.html </URL>
<DATE> 2001/04/01/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hoş haberler 
</HEADLINE>
<TEXT>

     Masamıza hep can sıkıcı haberler gelmiyor. Güzel gelişmeler de var. Hem de pek çok. Zaten onca olumsuzluk içerisinde insanı rahatlatan, Türkiye'yi hala ayakta tutan da onlar... 
     Ankara'da olup bitenleri izledikçe kahrolmamak elde değil. Ama dikkatleri farklı yönlere kaydırdığınızda mutlu olabileceğiniz esintiler de var. Bırakalım onlar her şeyi ellerine yüzlerine bulaştırsınlar. Biz gurur duyacaklarımızla ilgilenelim. 
     
Yıldızlıların kalite arayışı      Yıldız Teknik Üniversitesi öğrencileri, cuma günü özlediğimiz gençliği bulmanın hazzını yaşattı. Kalite ve Verimlilik Kulübü'nün düzenlediği 3. Kalite Günleri, üç gün sürdü ve ana tema "eğitimde kalite"ydi. Benim de katıldığım panelde, gençlerimizin artık diploma peşinde koşmadıklarına, eğitimde kalite aradıklarına şahit olduk ki, bundan daha büyük mutluluk olamaz. 
     Düşünen, üreten, yarışan, elindekilerle yetinmeyen, sorgulayan bir gençlik bulduk. Mazeret üretme yerine çözüm arayışı içindeydiler. Kaliteyi fiyaka satacakları bir unsur olarak değil yaşam felsefesi olarak benimsemişler. Çıtayı daha yukarılara çıkarmak istiyorlar. Kulübün üye sayısı da diğer kulüplerle kıyaslanmayacak kadar çok. Her okulda benzeri kalite kulüpleri kurulsa ne güzel olur .. 
     
Van'dan İstanbul'a gençlik      Üniversite gençliği geçen yıl Van'da buluşmuş ve çağı yakalama konusundaki duyarlılığını dile getirmişti. Bununla da kalmayıp öneriler geliştirmişlerdi. Bu yıl 19 Mayıs'ta İstanbul'da Sabancı Üniversitesi'nde bir araya geliyorlar. Ele aldıkları konular yine bomba gibi. Konuk yelpazesi de çok geniş. Küreselleşme, AB, Siyaset ve Eğitim satır başları. Eminim yine candan dostluklar kurup, ciddi önerilere imza atacaklar... 
     
Kalamış Koleji'nin 50. yılı      Okulları okul yapan mazileridir. Şarap gibi yıllandıkça değerleri artar. Türkiye gibi bir ülkede bir özel okulun 50. yılını kutlaması pek alışıla gelmiş bir durum değil. Bilgi meşalesini dört nesildir gelecek kuşaklara taşıyan Kalamış Koleji'ni canı gönülden kutluyoruz. Mezunları, öğrencileri, öğretmenleri yarın akşam AKM'de bir araya geliyor. Dedeler, torunlar aynı şarkıları söyleyecek. Ne güzel... 
     
Bahçelievler ve Şişli'ye bravo      Yerel yönetimleri eğitime uzak durdukları için hep eleştirdik. Ama onlar içinde de kıpırdanmalar var. Saffet Bulut'un öncülüğünde Bahçelievler'de kurulan Sanal Kütüphane ve Mustafa Sarıgül'ün gayretleriyle Şişli'de açılan ilköğretim okulu bunun en güzel örnekleri... 
     
Sorun çözme yarışması      Çağdaş Yaşamı Destekleme Derneği, benzerleri içinde en iyi çalışanı. Şimdi de öğrencilerin yaratıcılığını geliştirmek için Türkiye'nin sorunlarını ortadan kaldıracak uygulanabilir çözüm önerileri yarışması açtı. Bilgi için adres www.cydd.org.tr. Evet sevgili gençler, hep Türkiye'yi kurtarmak istemiyor muydunuz İşte size fırsat... 
     
     





Ata'dan mektup 


Askerin tutumu 


Turan Güneş 


İdeoloji, siyaset ve ölümün dili... 


Serpinti 


"Kafadan koptum be sibob" 


Düdük gibi... 


Hoş haberler 


Delikanlılara son çağrı 


Kıssadan hisse... 


Bakış açısı 


Dolar kurunda hayali bırakıp gerçeğe dönün 


Erciyes Palas’tan Hiltonsa’ya 


</TEXT>
</DOC>
