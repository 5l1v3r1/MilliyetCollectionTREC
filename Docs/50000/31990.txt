<DOC>
<DOCNO> 31990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/spor/spo15.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Hafız aranıyor      RUS eşi Nona tarafından hakkında kötü muamele ve işkence yapmaktan dava açılan Hafız Süleymanoğlu için Ankara 12. Asliye Ceza Mahkemesi gıyabi tutuklama kararı verdi. Halteri bıraktıktan sonra ailevi sorunlarıyla sık sık gündeme gelen Süleymanoğlu hakkında duruşmalara katılmadığı için tebligat yapılamadı. Eski şampiyon mahkeme kararına göre görüldüğü yerde tutuklanacak. 
     
Formula Ada’da      FORMULA 1 Dünya Şampiyonası’nda sezonun 11. yarışı hafta sonu İngiltere’nin Silverstone Pisti’nde koşulacak. Bugünkü sıralama turlarının ardından yarın dev yarış gerçekleştirilecek. Genel klasman lideri Ferrari’den Alman Michael Schumacher, İngiltere’de kariyerinin 51. zaferine ulaşıp, Alain Prost’un rekorunu egale etmeyi amaçlıyor. 
     
Ivaniseviç kadroda      WIMBLEDON Şampiyonu Goran Ivaniseviç en büyük dileğine kavuşuyor. Hırvat Ligi’nin ünlü ekibi Hajduk Split’in teknik direktörü Gracan, 29 yaşındaki rakete ezeli rakipleri Dinamo ile oynayacakları maçta yer vereceğini açıkladı. Gracan, "Onun en büyük arzusunun Hajduk’ta oynamak olduğunu biliyorum. Bizimle idmana çıkıp, formayı giyecek" dedi. 
     
Sambacılar alıştırdı      BREZİLYA, "Copa America"ya da şok yenilgiyle başladı ve Meksika’ya 1 - 0 mağlup oldu. İlk yarıda forma giyen Jardel etkili olamadı. Böylece Brezilya üst üste dördüncü resmi maçında sahadan boynu bükük ayrıldı. Trabzonlu Salazar’ın 90 dakika oynadığı maçta takımı Peru, Paraguay ile 3-3 berabere kaldı. Salazar, kendisine dirsek atan Caniza’yı kırmızı kartla oyundan attırdı. 
     
Virüs korkuttu      AVRUPA Gençlik Olimpik Oyunları’nın yapılacağı İspanya’da öldürücü Legionnaire virüsünün çıkması Türkiye’yi endişelendirdi. 22 - 27 Temmuz’daki oyunlara ülkemizin beş branşta 30 sporcu ile katılması planlanırken, virüsten İspanya’da şu ana kadar 100 kişi yaşamını kaybetti. GSGM, pazartesi kesin bilgi alıp kararını açıklayacak. 
     
Doping önlemi      GSGM, tarihin en kalabalık kafilesiyle katılacağımız Akdeniz Oyunları’nda herhangi bir sürpriz ile karşılaşmamak için kolları sıvadı. Genel Müdür Kemal Mutlu’nun talimatıyla oyunlara katılacak bütün sporcular doping kontrolünden geçirilecek. 
     
Fener zirvede      SAPANCA’DAKİ Türkiye Kürek Şampiyonası, büyük B erkekler yarışlarıyla başladı. İlk gün Fenerbahçe 160 puanla birinci olurken, Galatasaray 67 puanla ikinci, Beşiktaş da 46 puanla üçüncü sırada yer aldı. 
     



 SPOR 






















</TEXT>
</DOC>
