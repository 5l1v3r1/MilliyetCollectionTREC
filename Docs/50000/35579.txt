<DOC>
<DOCNO> 35579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/soneko03.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçe kaynakları tükendi, siyasetin oyun alanı daraldı... 
</HEADLINE>
<TEXT>

     Hazine yetkilileri, şu anda bütçede kaynak olarak dağıtılabilecek çok fazla şeyin kalmadığını belirterek, siyasetçinin oyun alanının giderek daraldığını söylediler. 
     Yetkililer, yaşanan olayların siyasetçiyi harcama reformu konusunda belli bir noktaya getirdiğini düşündüklerini kaydederek, Dünya Bankası ile program amaçlı, Finansal ve Kamu Sektörü Kredisi Anlaşması'nın imzalandığını ve bu durumun da siyasi kabul anlamına geldiğini ifade ettiler. 
     Harcama reformunun kamuoyunun gündemine her zaman getirilmediğini belirten yetkililer, ınternette yayımlanan bütçeyi kalem kalem kontrol edecek bir sivil toplum örgütü olmadığını ve kamuoyunda bütçe harcamaları konusunda lojman ve taşıt sayısına takılıp kalındığına dikkat çektiler. 
     Hazine yetkilileri, şimdiye kadar yolsuzluklarla mücadele konusunun, polisiye tedbir olarak ele alındığını, sistematik bir yaklaşımla yolsuzlukla mücadeleye girilmediğini ifade ettiler. 
     ''Yolsuzluklarla mücadeleyi polisiye tedbirlerle bir noktaya kadar getirebilirsiniz'' diyen yetkililer, hukuk sistemi ve harcama sistemi nedeniyle yolsuzluğun kendini yeniden üretebileceğine dikkat çektiler. Yetkililer, sisteme kuralları ne kadar şeffaf, ne kadar açık konursa, harcanan kaynakların nerelere gittiğinin etkin olarak sorulursa, bunun yolsuzlukla mücadeleye ve kamu harcama sistemine katkısının da o kadar büyük olacağını belittiler. Yetkililer, bu çalışmaların yavaş yavaş meyvelerini verdiğini söylediler. 
     Hazine yetkilileri, Türkiye'de bugün irili ufaklı 5 bin tane kamu yatırım projesi bulunduğunu bildirirken, bu yatırımların siyasi ya da başka nedenlerle programlara alındığını kaydetti. Zamanında kaynak harcama dengesinin iyi kurulamadığına dikkat çeken yetkililer, bu yatırımlar için her sene ufak ödemeler verildiğini ve hiç yatırım yapılmaması durumunda dahi mevcut yatırım projelerinin tamamlanması için 16 yıl gerektiğini kaydettiler. 
     Hazine yetkilileri, 2002 yılı bütçesinin hazırlanmasında değişik bir yöntem izleneceğini belirtirken, ilgili kuruluşlara makro büyüklüklerin, büyüme rakamlarının, yapılacak cari harcamaların tavanının verildiğini kaydederek, kuruluşların buna göre harcamalardaki önceliklerini ve maliyetlerini belirtilen sınırlar içerisinde kalarak, Hazine'ye göndermelerinin istendiğini bildirdiler. 
     Yetkililer, bu uygulamanın avantajının kuruluşların kendilerine ne kadar ödenek verileceğini tahmin etmeleri ve önceliklerini belirlemeleri açısından önem taşıdığını belirttiler. 
     Harcama Reformu ile mahalli idarelerin muhasebe sisteminin daha rahat izlenebileceğini ifade eden yetkililer, İhale Yasası'nın mahalli idarelerin ihalelerini de kapsaması gerektiğini vurguladılar. Yetkililer, reform çalışmaları içerisinde mahalli idarelerin yatırım harcamalarının rasyonelliğinin de ele alınacağını bildirdiler. 
     Performansın artırılmasında önemli bir hususun da Devlet İhale Yasası olduğuna işaret eden yetkililer, bu yasanın 15 Ekim tarihine kadar AB standartlarına ulaştırmaya yönelik çalışmaları da içerdiğini söylediler. 
     
     






</TEXT>
</DOC>
