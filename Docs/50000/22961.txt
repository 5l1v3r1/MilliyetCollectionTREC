<DOC>
<DOCNO> 22961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sondun22.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Akıncı'dan Cumhurbaşkanı Denktaş'a suçlama 
</HEADLINE>
<TEXT>

     KKTC Devlet Bakanı ve Başbakan Yardımcısı Mustafa Akıncı, Ulusal Birlik Partisi UBP - Toplumcu Kurtuluş Partisi TKP koalisyon hükümetinin ''bozulmadığını, bozdurulduğunu'' ifade ederek, hükümetin bozulmasında, Cumhurbaşkanı Rauf Denktaş'ın rolü olduğunu iddia etti. 
     Akıncı, makamında düzenlediği basın toplantısında, UBP Parti Meclisi'nden hükümetin sona erdirildiği yönünde çıkan mesajı çok önceden bildiğini ifade ederek, söz konusu kararın parti meclisinde tartışılarak değil, daha önceden başka yerlerde alındığını ileri sürdü. 
     Mustafa Akıncı, ''Hükümet, Kıbrıs konusunda çözüm istemeyen, Avrupa Birliği olayını benimsemeyen, demokratikleşmeye olumlu bakmayan Türkiye Cumhuriyeti kanadının, sayın Denktaş ile bu ülkede kurduğu işbirliği çerçevesinde sonuçlandırılmıştır'' dedi. 
     Akıncı, UBP ile aralarındaki farklılığın kişisel değil, fikirsel olduğunu söyledi. 2 yıldır işbaşında olan UBP-TKP koalisyon hükümetinde 2 olayın dışında ciddi bir anlaşmazlık yaşanmadığını belirten Akıncı, iki olayın ise polisin İçişleri Bakanlığı'na bağlanması ve Kıbrıs konusundaki görüşmelerin devam etmesi yönündeki görüşleri nedeniyle yaşandığını ifade etti. 
     Akıncı, KKTC'de bir süre önce kurulan Ulusal Halk Hareketi oluşumu ile UBP-TKP koalisyon hükümetinin bozularak yerine sağ bir koalisyon kurulması arasında paralellik kurduğunu da söyledi. Hükümet bozulmadan önce, UBP'nin Demokrat Parti ile hükümet konusunda anlaştığını ön süren Akıncı, sağ bir koalisyonun kurulmasında, Cumhurbaşkanı Rauf Denktaş'ın rolunün olduğu görüşünü ileri sürdü. Yeni hükümetin, Cumhurbaşkanı Denktaş'ın dünürü Salih Boyacı'nın, devlet tarafından el konulan bankasını kurtarmaya yönelik kurulduğuna dair çeşitli spekülasyonlar olduğunu ifade eden Akıncı, ''Bunun böyle olup olmadığına, icraatlarına bakıp göreceğiz'' dedi. 
     Akıncı, Başbakan Derviş Eroğlu'nun, hükümetin bozulma gerekçeleri konusunda kendisine neler söylediğinin sorulması üzerine, Eroğlu'nun açıklamadığı gerekçeleri kendisinin söylemesinin uygun olmayacağını, ancak doğruları söylediğini ifade etti. Mustafa Akıncı, Başbakan Eroğlu'nun, hükümetin istifasını, Pazartesi günü Cumhurbaşkanı Denktaş'a sunacağını söylediğini de bildirdi. 
     






</TEXT>
</DOC>
