<DOC>
<DOCNO> 39290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/ekonomi/eko02.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde dev evlilik 
</HEADLINE>
<TEXT>

22 milyon turiste hizmet veren, 75 tur operatörü ve 270 oteli bulunan Avrupa’nın en büyük turizm kuruluşu Preussag’a bağlı TUI Otel Ortaklığı, Magic Life’a yüzde 50 ortak oldu 
     EKONOMİ SERVİSİ 

     Cem Kınay ile Oğuz Serim’in 11 yıl önce Viyana’da kurduğu ve bugün 23 kulüp, bir Nil gemisi ile üç yata sahip olan Magic Life International, Avrupa’nın turizm devi TUI Otel Ortaklığı Şirketi’yle TBG evlendi. 
     
     Kulüp sayısı 44’e çıkacak 
     Geçen yıl Alman TUI ile Turcotel projesinde işbirliği yapan ve Avrupa’daki tek satıcılık hakkını da TUI’ye veren grup yeni ortaklıkla Magic Life’ı dünya markası haline getirme hedefine yöneldi. 
     Magic Life Der Club International Başkanı Cem Kınay, şirketi ortaklık sonrasında da kendisi ve Serim’in yöneteceğini belirtirken, 2004 - 2005’e kadar kulüp sayısını 40 - 44’e, cirolarını da ikiye katlamayı hedeflediklerini söyledi. Kınay, ’Dört - beş sene sonra başka ülkelere gidebileceğimizi düşünüyorum’’ diye konuştu. Kınay, "Dünyadaki büyük turizm grupları, turizm potansiyeli gelişmekte olan ülkelere yönelirken o pazarda var olan kuruluşlar içinde en doğru partneri bulmaya çılışıyor. TUI bundan sonra Türkiye pazarında grubumuzla birlikte büyüme kararı aldı" dedi. 
     Magic Life, 23 kulüp, bir Nil gemisi, üç yat ile 21 bin yatağı işletiyor. Türkiye dışında Tunus’ta altı, Yunanistan’da üç, Avusturya, Mısır ve Bulgaristan’da birer kulubü olan şirket, geçen yıl 290 bin turiste hizmet vererek 221 milyon mark ciro elde etti. Şirket bu yıl turist sayısını 390 bine, cirosunu 350 milyon marka çıkarmayı hedefliyor. 
     
     Avrupa’nın turizm devi 
     Magic Life’ın yüzde 50’sini alan TBG ise Avrupa’nın en büyük turizm kuruluşu Preussag’ın tamamına sahip olduğu bir otel ve acetecilik hizmeti şirketi. Şirketin 22 milyon turiste hizmet veren, 75 tur operatörü, 3 bin 658 satış bürosu, 88 uçağı, 49 seyahat acentesi ile 270 oteli bulunuyor. 
     
     Hedef, dünya markası olmak 
     Cem Kınay, Magic Life markasını kısa sürede Almanya, İsviçre, Hollanda, Belçika, Polonya, İngiltere, Fransa ve İtalya gibi ülkelerde tanıtarak dünya markası haline getireceklerini söyledi. "Avrupa pazarlarında TUI’nin potansiyeline yönelmeyi arzuluyoruz" diyen Kınay, krize rağmen yatırıma devam ettiklerini ve aralıkta Mısır’da yeni yatırım yapacaklarını belirtti. Otellerdeki her şey dahil’ sistemiyle ilgili sorusu üzerine Kınay, "Bu kurtarıcı bir satış mekanizması olarak kullanılmaya başlandı. Biz de her otelde her şey dahil istemiyoruz’’ dedi. 
     



 EKONOMİ 
















</TEXT>
</DOC>
