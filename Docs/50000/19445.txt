<DOC>
<DOCNO> 19445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/guncel/gun08.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyam ikizleri ayrılsın mı 
</HEADLINE>
<TEXT>

ÇAPRAZ ATEŞ 
     ÜMRAN AVCI 

     Kahramanmaraş’ın Türkoğlu ilçesinde, geçen aralık ayında dünyaya gelen siyam ikizlerini birlikte yaşamaya zorlayan organik bağa, bir de duygusal bağ eklendi. 4.5 aydır Çukurova Üniversitesi Balcalı Hastanesi’nde gözlem altında tutulan Eda ve Seda Tanrıkulu adlı ikizlerin ameliyatla ayrılmasına, doktor, hemşire ve tıp öğrencilerinin de gönlü razı olmadı. Siyam ikizlerinin ayrılıp ayrılmaması tartışmaya yol açtı. İşte görüşler... 
     
     Prof. Dr. Hasan Okur Çukurova Üniv. 
Bebekleri ayırmayalım      Bir yaşına gelene kadar ameliyatla ayrılmaları söz konusu değil. Ortak yaşamlarını, zorunlu olarak sekiz ay daha sürdürecekler. Bebekler o kadar sağlıklı, o kadar cana yakınlar ki, ameliyatla ayırıp, birini feda etmek ya da ikisini de yarım insan olarak yaşamaya mahkum etmek mümkün değil. Gün geçtikçe hastane personelinin, yapışık ikizlerle duygusal bağları artıyor. Bebeklerin yapışık olması, onlardan birini feda edip, diğerini kaybetmek gerektiği anlamına gelmez. Geçmişte, başka ülkelerde ayrılmadan, birlikte yaşayan yapışık ikizler var. Eğer ameliyat yapıp ayırırsak, her ikisi de tek bacaklı yarım insan olacak. Ayrıca ameliyat sırasında, her ikisini de kaybetme riski var. Ama yine de son kararı, oluşturulacak bilimsel kurul verecek. Çünkü bu olayın sosyal ve bilimsel yanı olduğu kadar etik yönü de bulunuyor. DHA 
     
     Prof. Dr. Osman Faruk Şenyüz Cerrahpaşa Üni. 
Yapışık yaşamak zor      İkizler ayrılmalı. Ayrılmadan nasıl büyüyecekler, nasıl devam edecekler, okula nasıl gidecekler, nasıl normal çağdaş bir hayat sürecekler Çağımızın hayat standardı ayrılmalarını gerektiriyor. Başka ülkelerde bitişik yaşayan ikizler var. Ancak, bunlar, ayırmaya kalktığınız anda, ikisi de kaybedilecek ve ayrılmaları teknik açıdan mümkün olamayan ikizler. Teknik olarak mümkün olduğunda ayırmak lazım. Çağdaş yaşamda, yapışık yaşamak çok zor. İleride nasıl evlenecekler, nasıl yatağa girecekler, bilemiyorum. "Çocuklar cana yakın" diye, ayırmamak olmaz. 
     
     Doç. Dr. Nüvit Sarımurat Cerrahpaşa Üniversitesi 
Mümkünse ayrılmalı      Ayırmıyalım" sözü, teknik olarak doğru değil. Teknik olarak ayrılması mümkünse, ayırmak lazım. İki çocuğun da kaybedilme riski yani örneğin tek kalp varsa, ahlaki olarak bunu düşünebiliriz. Ancak iki ayrı bebek olarak yaşama ihtimali yüksekse, riski göze almak lazım. Her ameliyatta risk vardır. Sünnet de bir ameliyattır. Çocuğa basit bir fıtık ameliyatı yaptığınızda da, sünnette de risk var. Öleceği var sayılarak ameliyat yapılmıyor. 
     



 GÜNCEL 



















</TEXT>
</DOC>
