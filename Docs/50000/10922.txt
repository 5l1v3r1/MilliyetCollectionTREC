<DOC>
<DOCNO> 10922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/guncel/gun05.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dönüş yolu huzur dolu 
</HEADLINE>
<TEXT>

9 günlük Kurban Bayramı tatilinin son gününde otoyol ve arabalı vapur gişeleri önünde korkulan kuyruklar görülmedi. Tatilciler bu kez rahattı 
     HABER MERKEZİ 

     Başbakanlık genelgesiyle dokuz güne çıkarılan Kurban Bayramı tatili dün sona ererken, karayollarında korkulan olmadı. Her bayram tatili dönüşünde otoyol gişelerinde ve arabalı vapur seferlerinin yapıldığı bölgelerde oluşan kilometrelerce kuyruklar bu kez yoktu. 
     
     Anlaşılmayan rahatlık 
     Yetkililer, yolların rahat olmasının kesin nedenini anlayamadıklarını ancak ekonomik krizin, tatile çıkanların sayısında bir azalmaya yol açmış olabileceğini söylediler. Uzun tatilin başladığı 2 Mart cuma akşamı, özellikle İstanbul'dan Ankara, Bursa ve Çanakkale yönüne yola çıkanların, Eskihisar Topçular, Eceabat Çanakkale araba vapuru iskeleleriyle, TEM’in Kaynaşlı gişelerinde oluşturduğu kilometre uzunluğundaki kuyruklar ve çekilen çile, tatilcileri dönüşte tedbirli davranmaya sevk etti. 
     
     Kuyruksuz bir gün 
     Tatilin son gününü beklemeden bir iki gün önce yola çıkan tatilciler rahat bir yolculukla evlerine ulaşırken, cumartesi günü öğleden sonra sadece Çanakkale ve Topçular iskelelerinde çok az araç kuyruğu oluştu. Tatilin son günü dün, yine uzun araç kuyrukları beklenirken, korkulan olmadı. Çanakkale Boğazı ve İzmit Körfezi geçişi dün hayli rahattı ve tatilciler koktukları sıkıntıyı yaşamadı. 
     
Canavarın bayram tarifesi 97 ÖLÜ      DOĞAN HABER AJANSI 

     Trafik Canavarı Bayram tatilinde yollarda kol gezdi. 9 günlük tatilde yollar yine kan gölüne dönerken 97 kişi öldü, 176 kişi yaralandı. Tatilin son günü olan dün, Konya ve Çanakkale Manisa ve Trabzon’daki kazalarda 6 kişi öldü, 16 kişi yaralandı. 
     Konya'daki kazalarda bir sürücü bir yaya hayatını kaybetti. Çanakkale'nin Çan ilçesinde minibüsle çarpışan bir motosiklet sürücüsü müdahaleye rağmen kurtarılamadı. Manisa Kırkağaç'ta ambulans minibüsle çarpıştı. Kazada 14 kişi yaralandı. Trabzon'dan Ordu yönüne gitmekte olan otomobil TIR'ın altına girdi. Kazada, üç kişi öldü. 
     
Şimdi Antalya'da olmak vardı...      Mustafa YİĞİT DHA 

     Uzun bayram tatili sona ermesine rağmen, güzel havayı fırsat bilen çok sayıda tatilci tatillerini uzatmaya karar verdi. Son 10 yılın en sıcak mart ayı yaşanan Antalya’daki tesislerde doluluk oranı biten tatile rağmen yüzde 50’nin altına düşmedi. 
     


 GÜNCEL 












</TEXT>
</DOC>
