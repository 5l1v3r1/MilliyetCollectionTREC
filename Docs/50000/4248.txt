<DOC>
<DOCNO> 4248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/son/sontur07.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
''Buffalo operasyonu''nda, yeraltı dünyasının ünlü ismi "Drej Ali" gözaltında 
</HEADLINE>
<TEXT>

     ''Buffalo operasyonu'' olarak bilinen et kaçakçılığı olayıyla ilgili bürokratlara yönelik gözaltılar sürerken soruşturma çerçevesinde yeraltı dünyasının tanınmış isimlerinden ''Drej Ali'' lakaplı Ali Yasak da gözaltına alındı. 
     Soruşturmayı yürüten Ankara DGM Savcısı Hakan Kızılaslan'ın talimatı doğrultusunda gözaltına alınan bürokratların, kaçak et ithal edilmesi olayında müfettiş raporuyla görevlerini ihmal ettikleri ve kaçakçılık yapan organize suç şebekesine yardımcı oldukları iddia ediliyor. 
     Soruşturma çerçevesinde Ankara, Mersin, Mardin, Gaziantep'te 21 bürokrat gözaltına alındı. Aralarında bir genel müdür, 3 genel müdür yardımcısı, daire başkanları, çeşitli kuruluşların il müdürlerinin yeraldığı bürokratların Ankara Emniyet Müdürlüğü Kaçakçılık ve Organize Suçlar Şube Müdürlüğü'ndeki sorgulamalarına bugün başlanacak. 
     Sorgulamaya Emniyet Genel Müdürlüğü Kaçakçılık ve Organize Suçlar Daire Başkanlığı ekiplerinin yanı sıra DGM Savcısı Hakan Kızılaslan'ın da emniyete gelerek bizzat katılacağı kaydedildi. 




</TEXT>
</DOC>
