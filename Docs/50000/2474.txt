<DOC>
<DOCNO> 2474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/son/sontur08.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Işıkara "Sıradan bir deprem" 
</HEADLINE>
<TEXT>

     Boğaziçi Üniversitesi Kandilli Rasathanesi Deprem Araştırma Enstitüsü Müdürü Prof. Dr. Ahmet Mete Işıkara, bu sabah İstanbul'da meydana gelen 4.2 şiddetindeki depremin önemi olmadığını belirterek, bu depremin Marmara Denizi'nin ürettiği sıradan depremlerden sadece bir tanesi olduğunu söyledi. 
     Antalya Kültür Merkezi'nde öğrencilere vereceği konferans için Antalya'ya gelen Boğaziçi Üniversitesi Kandilli Deprem Araştırma Enstitüsü Müdürü Prof. Dr. Ahmet Mete Işıkıra, Vali Ertuğrul Dokuzoğlu'nu makamında ziyaret etti. Valiliği ziyareti sırasında, basın mensuplarının bu sabah İstanbul'da meydana gelen 4.2 şiddetindeki depreme ilişkin sorularını yanıtlayan Prof. Dr. Işıkara, İstanbul'da meydana gelen depremlerin Marmara Denizi'nin ürettiği depremlerden sadece biri olduğunu bildirdi. 
     Bu sabahki depremin Kartal yakınlarında ve deniz yüzeyine yakın bir noktada meydana geldiği için kentte şiddetli hissedildiğini kaydeden Prof. Dr. Işıkara, paniğe gerek olmadığını vurguladı. 
     Bu sabahki depremin ardından İstanbul'da insanların sokağa döküldüğünü, ancak üzücü bir olayın yaşanmadığına da dikkat çeken Işıkara, ''Kalifornia ve Japonya'da bu şiddette bir depremde insanlar sokağa bile çıkmazlar. Bu da, bu ülkelerde toplumun deprem bilincine ulaştığını gösteriyor'' dedi. Türkiye'nin bir deprem ülkesi olduğunu ve artık depremle yaşamayı öğrenmemiz gerektiği görüşünü tekrarlayan Işıkara, bu amaçla okullarda başlatılan deprem konulu konferansların çok yararlı olduğunu söyledi. Antalya Kültür Merkezi Perge Salonu'nda bugün öğrencilere üç ayrı konferans verecek olan Işıkara, ''Geleceğimizin teminatı olan çocuklarımız deprem bilincine hızla ulaşıyorlar. Bu da ülke geleceği için çok önemli. Öğrenciler mesajı çabuk alıyorlar. Deprem öncesi, sırası ve sonrasında nasıl davranacaklarını iyi biliyorlar'' dedi. 




</TEXT>
</DOC>
