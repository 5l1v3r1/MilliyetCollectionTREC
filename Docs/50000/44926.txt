<DOC>
<DOCNO> 44926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sontur07.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan kanıtlarla ilgili TBMM'de gizli oturum önerisi... 
</HEADLINE>
<TEXT>

     AK Parti Genel Başkanı Recep Tayyip Erdoğan, Afganistan'a yönelik askeri harekatın başlatılabilmesi için ABD'nin ortaya koyduğu delillerle ilgili, hükümetin ''Meclis'te gizli bir oturum yaparak bilgi vermesinde fayda olduğunu'' söyledi. 
     Erdoğan, Kamu Emekçileri Sendikaları Konfederasyonu KESK Genel Başkanı Sami Evren ve beraberindeki yönetim kurulu üyelerini, Yıldız'taki çalışma ofisinde kabul etti. 
     Evren, Meclis'te ikinci tur görüşmeleri devam eden Anayasa değişiklik teklifini yetersiz bulduklarını ifade ederek, teklif hazırlanırken sivil toplum kuruluşlarının görüşlerine başvurulmadığını kaydetti. 
     AK Parti Genel Başkanı Erdoğan da kamu çalışanları ve dar gelirlinin sosyal ve ekonomik şartlarının mutlaka düzeltilmesi gerektiğini dile getirdi. Bu şartlar sağlanmadan toplumsal huzur ve barış ortamının kurulamayacağını söyleyen Erdoğan, Anayasa değişiklikleri konusunda şartsız desteklerinin sürdüğünü belirtti. 
     Mevcut değişikliklerin yetersiz, ancak demokratikleşme açısından ileri bir adım olduğunu anlatan Erdoğan, ''Bu, bir kazanımdır. Meclis bir imtihan veriyor. Umarım takdire şayan bir durum olur'' dedi. 
     Erdoğan, bir gazetecinin, ABD'nin, Afganistan'a operasyon düzenleyebilmek bazı deliller ortaya koyduğunu ve bunları müttefiklerine sunduğunu anımsatarak, ''Deliller, operasyon için yeterli mi '' diye sorması üzerine, hükümetin, Meclis'te gizli bir oturum yaparak bilgi vermesinden fayda olduğunu söyledi. Türkiye'nin, bazı riskleri üstlenmesi halinde bunun bedelini ödemekte zorlanabileceğini savunan Erdoğan, konunun hassas olduğunu belirtti ve en kısa sürede Meclis'te gizli oturum yapılması gerektiği görüşünü tekrarladı. 
     Erdoğan, Anayasa değişikliği ile ilgili bir soruyu yanıtlarken de uzlaşmaya varılan metnin altında tüm partilerden milletvekillerinin imzalarının yer aldığını ifade ederek, ''Bunda bir eksilme veya cayma olursa, millet bunun hesabını sorar'' diye konuştu. 
     ''Anayasa değişiklikleri çerçevesinde, kapatılan RP'nin Genel Başkanı Necmettin Erbakan'ın yeniden siyasete dönme ihtimali belirdi. 
     Bu gerçekleşirse sizi etkiler mi '' sorusuna da Erdoğan, ''Her zaman söylüyorum. Siyaseti şahıslara endeksli yapmıyoruz'' karşılığını verdi. 
     






</TEXT>
</DOC>
