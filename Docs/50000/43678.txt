<DOC>
<DOCNO> 43678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/guncel/gun01.html </URL>
<DATE> 2001/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve sıcak temas 
</HEADLINE>
<TEXT>

İngiliz SAS komandoları, istihbarat toplamak üzere girdikleri Afganistan'da Taliban güçleri ile karşı karşıya geldi. Güç gösterisi olarak yorumlanan ilk sıcak temasta zaiyat yok 
     NEVSAL ELEVLİ 

     İngiltere'de yayımlanan The Sunday Telegraph gazetesinin haberine göre, Afganistan'ın iç kesimlerinde İngiliz SAS komandolarıyla Taliban güçleri arasındaki ilk sıcak temas yaşandı. Üst düzey askeri yetkililerin kaynak gösterildiği haberde, çatışmanın "doğrudan hedefe yönelmekten ziyade iki tarafın birbirlerine sembolik güç gösterisi" olarak yorumlandığını ve hiçbir zayiatın verilmediği belirtildi. Gazete, bu ilk sıcak temasın K bil yakınlarında meydana geldiğini kaydetti. 
     
     Mayınlar tespit ediliyor 
     Telegraph, genellikle bu tür durumlarda hemen bir doğrulamaya gitmekten kaçınan Savunma Bakanlığı yetkililerinin bu kez, geçen cuma öğleden sonra yaşanan bu sıcak teması doğruladığını bildirdi. Gazete, SAS güçlerinin MI6 ve CIA ajanlarıyla birlikte kuzeydeki Taliban karşıtı güçlerle bölgede istihbarat yaptıklarını kaydetti. Söz konusu güçlerin ayrıca mayınlı yerler ve Usame bin Ladin'in Afganistan'ı terk etmeye karar vermesi halinde takip edeceği rota konusunda da istihbarat yaptıkları belirtiliyor. 
     
     Beş kamp buldular 
     İngiltere'nin bütün hazırlığını olası bir müdahalede ABD ile birlikte "lider rolü oynamak" üzere yaptığını belirten gazete, şu anda Afganistan içinde bulunan İngiliz istihbarat birimlerinin Celalabad civarındaki beş terörist kampının yerini tespit ettiklerini ve müdahale başladığı anda bu kamplar üzerinde yoğunlaşılacağını öne sürdü. 
     
Kuzey İttifakı saldırıya geçti      ABD'nin Afganistan'a operasyon hazırlıkları tüm hızıyla sürerken ülkenin kuzeyinde faaliyet gösteren Taliban karşıtı ittifak taarruza geçerek Taliban'ın elindeki en az bir bölgenin denetimini ele geçirdi. Merkezi Pakistan'da bulunan Afgan haber ajansına göre, General Raşid Dostum liderliğindeki ittifak güçleri Mezar - ı Şerif'in yaklaşık 100 kilometre batısında bulunan Balkh eyaletindeki Zare bölgesini ele geçirdi. Gelişmeyi doğrulayan Taliban yetkilileri, muhalafetin Zare'nin merkezini henüz ele geçiremediğini söyledi. 
     
ABD, kanıtlarını açıklayacak      ABD Dışişleri Bakanı Colin Powell, ABD’deki kanlı saldırılarla bağlantılı olarak Usame bin Ladin ile ilgili toplanan tüm kanıtların yakın zamanda açıklanacağını bildirdi. NBC televizyonuna açıklamalarda bulunan Powell, "Yakın bir zamanda, Bin Ladin ile ilgili kanıtları ortaya koyacağımızı sanıyorum" dedi. Powell dışında, Başkan George Bush yönetimindeki üst düzey yetkililer, Bin Ladin ile ilgili kanıtların ortaya konulması hususunda çekimser görünüm sergilemişlerdi. İlk kez Powell, bu hususu açık şekilde dile getirdi. 
     
Sekiz terörist daha fos çıktı      ABD’nin hazırladığı "terör zanlıları" listesinde yer alan 7 Suudi’nin ülkelerinde yaşayan "masum insanlar" oldukları ortaya çıktı. Fas Havayolları da, FBI’ın ismini verdiği Velid Eşşehri’nin Kazablanka’da pilot eğitimine devam ettiğini bildirdi. Öte yandan, Suudi Arabistan İçişleri Bakanı Prens Nayif, CNN’e yaptığı açıklamada, listedeki 7 Suudi’nin, "halen bu ülkede yaşayan masum insanlar" olduğunu ve kendilerinin de bu kişileri tanıdıklarını söyledi. Ellerinde 10 - 15 daha isim olduğunu belirten Nayif, söz konusu "zanlıların" saldırılara karışıp karışmadığına dair ABD’nin "açık bir teyit" yollamadığını söyledi. 
     



 GÜNCEL 













</TEXT>
</DOC>
