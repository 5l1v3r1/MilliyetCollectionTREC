<DOC>
<DOCNO> 28911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/soneko11.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası "Döviz satış ihalesi kura müdahale için yapılmıyor" 
</HEADLINE>
<TEXT>

     Merkez Bankası, kura müdahale için döviz satış ihalesinin yapılmadığını bildirdi. 
     Merkez Bankası'ndan yapılan açıklamda, döviz satış ihalesinin amacına açıklık getirildi. 
     Açıklamada, 15 Mayıs tarihinde açıklanan 2001 yılı Para Politikası Raporu'nda, Merkez Bankası'nın döviz piyasalarına müdahalelerinin ancak döviz kurundaki kısa dönemde oluşacak aşırı dalgalanmaları telafi etmeye yönelik olacağı, döviz kurunun uzun dönem denge değerini etkileyecek içerik ve boyutta olmayacağı, döviz piyasalarında gerçekleştirilecek döviz alım satımlarının ihale yöntemiyle yapılacağının belirtildiği hatırlatıldı. 
     Bu çerçevede Merkez Bankası'nca yapılacak döviz satışlarına konu teşkil edecek dövizler, Net Uluslararası Rezerv hedefleri de dikkate alınarak, program çerçevesinde IMF tarafından Türkiye'ye kullandırılacak kredinin Merkez Bankası rezervlerine ilave edilecek bölümü dışında kalan ve bütçe harcamaları için Hazine'ye kullandırılacak tutarla ilişkilendirildi. 
     Açıklamada, şöyle denildi 
     ''Diğer bir deyişle Merkez Bankası'nın döviz satışlarına konu teşkil edecek dövizler, kredinin Hazine kullanımına sunulan bölümünün Hazine'ce kullanımı sonucunda, iç piyasaya verilen TL likiditenin piyasadan çekilmesi için kullanılmaktadır. 
     Merkez Bankası döviz satışları ile belli bir kur seviyesi hedeflememekte, diğer bir deyişle kura müdahale için döviz satılmamaktadır. Merkez Bankası'nca yapılan döviz satışları, likidite çekmek amacı ile yapılan açık piyasa işlemleri ile beraber kullanılan IMF kredisi karşılığında yaratılan TL likiditenin çekilmesini amaçlamaktadır. Bu çerçevede 2001 yılında satılabilecek döviz tutarı 9.6 milyar dolardır.'' 
     Açıklamada, Hazine'nin yüklü itfasının olduğu 20 Haziran tarihi dikkate alınarak 19, 20, 21 ve 22 Haziran tarihlerinde yoğunlaşmak üzere ay boyunca toplam 1 milyar 26 milyon dolar satılarak piyasadaki fazla likiditenin bir bölümünün sterilize edildiği belirtildi. Merkez Bankası'nın Temmuz ayı başından itibaren bu çerçevede yapılacak döviz satışları ve zamanları önceden piyasalara duyrulacağı kaydedildi. 







</TEXT>
</DOC>
