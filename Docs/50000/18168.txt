<DOC>
<DOCNO> 18168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sondun04.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gwyneth Paltrow Amerika'nın Bridget Jones'u olacak 
</HEADLINE>
<TEXT>

     Oscarlı aktris Gwyneth Paltrow, Amerika'nın Bridget Jones'u olmak için kamera karşısına geçecek. 
     Güzel oyuncu, hasılat rekorları kıran ''Bridget Jones'un Günlüğü'' kitabından beyazperdeye uyarlanan filmin başarısı üzerine hazırlanan Amerikan versiyonunda rol alacak. 
     Internetteki ''empireonline'' sitesinde yer alan habere göre, Paltrow, sinemanın sevimli Bridget Jones'u Renee Zellweger'in halefi oluyor. 
     Otuzlu yaşların başlarındaki kadınların sıkıntılarının komik bir dille anlatıldığı kitabın sevimli İngiliz kahramanına ''Amerika'nın yanıtı'' olarak planlanan ''Me Times Three'' adlı film, Jones'un yazarı Helen Fielding gibi gazeteci olan New York Times yazarı Alex Witchel'in hikayesinden sinemaya aktarılacak. Filmde, Oscar ödüllü oyuncu Paltrow, bir kadın dergisinin işine isteksiz editör asistanını canlandıracak. Güzel sanatçı, kendini adadığı borsacı sevgilisinin iki ayrı kadınla birden nişanlı olduğunu öğrenerek yıkılacak ve hayatın gerçeklerinin farkına varacak. Helen Fielding'in iki bölüm halinde yayınlanan kitabından beyazperdeye uyarlanan ''Bridget Jones'un Günlüğü'' adlı filmde, genç yıldız Renee Zellweger'e Daniel Cleaver rolünde Hugh Grant, hayatının aşkı Mark Darcy rolünde ise ünlü aktör Colin Firth eşlik ediyor. Film, gösterime girdiği 2 hafta içerisinde ABD sinemalarında 25 milyon 316 bin dolarlık rekor gişe hasılatı elde etti. 







</TEXT>
</DOC>
