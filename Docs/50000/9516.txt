<DOC>
<DOCNO> 9516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/yazar/tamer.html </URL>
<DATE> 2001/03/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bizim kriz, P G'nin hisselerini düşürdü 
</HEADLINE>
<TEXT>

Procter Gamble, 2001'in 2. yarısına ilişkin tahmini kar rakamını Türkiye'deki devalüasyonun ardından düşürünce, Wall Street'te yüzde 6 değer yitirdi 
     Küreselleşmenin vardığı boyutlara bakın 
     Bizim geçen haftaki kriz, Procter Gamble'ın bu yılın ikinci yarısındaki karını düşürmüş 
     Dünkü Wall Street Journal'da aynen böyle yazıyor. Açıklama Procter Gamble'ın Cincinnati'deki merkezinden yapılmış "Türkiye'deki devalüasyon, 2001'in ikinci yarısı için kar tahminimizi revize etmemiz ve aşağı çekmemiz gereğini doğurmuştur." Ve P G karının düşeceğini açıklayınca, Wall Street'teki hisse senetleri de yüzde 6 değer yitirmiş. 
     Buyurun 
     P G'den yapılan açıklamanın devamı da ilginç 
     "Türkiye bizim dünyadaki 12. büyük pazarımız. Türkiye'deki yıllık ciromuz 400 milyon dolar. Bu rakam, 40 milyar dolarlık toplam ciromuzun yüzde 1'i olmasına rağmen, Türkiye'deki kar marjımız, diğer ülkelerdekilere göre daha yüksek olduğu için bu çapta etkilendik." 
     İyi mi 
     Sonra da oranlar verilmiş. P G'nin tüm dünyada ortalama kar marjı yüzde 16.9'ken, Türkiye'de yüzde 20 - 25'lerdeymiş. Anlayacağınız yüksek enflasyonumuzla ABD'li hisse senedi sahibini de zengin ediyormuşuz. 
     "P G, Türkiye'deki krizden sonra hedeflerini revize eden ilk şirket" saptamasını yapan Wall Street Journal muhabirleri, Unilever, Colgate ve Benckiser gibi Türkiye'ye yerleşmiş diğer büyük tüketim malı üreticilerinin Amerika ve Avrupa'daki merkezlerini arayarak, onların da hedeflerini revize etmeyi düşünüp düşünmediklerini sormuşlar. Yanıtlar olumsuz. Örneğin Unilever, "Biz Türkiye'de bu tür iniş - çıkışları çok yaşadık. Bu gibi durumlarda ne yapmamız gerektiğini de iyi biliriz" türünden bir yanıt vermiş. 
     Ancak gazetenin muhabirleri P G'nin yanı sıra Türkiye'de faaliyet gösteren ve yukarıda adı geçen diğer şirketlerin hisse senetlerini yine de mercek altına almışlar ve haftanın ilk günü Avrupa ve Amerikan borsalarında değer yitirdiklerini belirlemişler. 
     
Derviş keşke gelse...      Dünya Bankası Başkan Yardımcısı Kemal Derviş adını duyunca birden bir umut kapladı içimi. Kim akıl ettiyse Amerika'dan çağırıp danışmayı aklına sağlık... 
     Derviş, bir Türk vatandaşı olarak uluslararası kuruluşlarda gelebileceği en üst noktaya gelmiş bir isim. Dünya Bankası başkanı sadece Amerikalı olabiliyor . Bugüne kadar hiçbir şaibeye adı karışmamış. 
     Dahası ve belki de en önemlisi, sıcak kişiliği, samimi üslubu ve ikna yeteneğiyle piyasalardaki güvensizliği kırma açısından da mükemmel bir seçim. Hele daha önce denenmiş başarısız ekonomi kaptanları son günlerde ortalıkta dolaşmaya başlayıp çoğumuzun tüylerini diken diken ederken... 
     Kemal Derviş'le, ortak arkadaşlarımızın evlerinde birkaç kez bir masa etrafında küçük yemekli sohbetlerde biraraya gelmiştik. Bende bıraktığı izlenim zırhı yok, hesaplı - kitaplı davranışları yok. Şeffaf ve içten. 
     Derviş, Cem Boyner'in Yeni Demokrasi Hareketi'nin kurucuları arasında da yer almıştı. 
     Kendisine sadece Merkez Bankası başkanlığı teklif edildiyse bunu kabul etmemesi doğal. 12 Eylül sonrasında Turgut Özal'ınkine benzer geniş yetkilerle donatılmış bir ekonomi kaptanlığına talipse, bu da çok anlaşılabilir. 
     Keşke koalisyon ortakları, ülkenin ne denli uçurumun kıyısında olduğunun ayırımına varabilseler de Türkiye dirayetli bir ekonomi kaptanıyla hiperenflasyon maceralarıyla yüzleşmeden düze çıkabilse... 
     Kemal Derviş, Türk bürokrasisini herhalde pek tanımıyor. Ancak Dünya Bankası'nın Avrupa, Kuzey Afrika ve Ortadoğu'dan sorumlu baş ekonomisti olduğu dönemde başta Ortadoğulu bürokratlar olmak üzere değişik 3. Dünya ülkelerinden cins cins yüksek bürokratlarla ister istemez çalışmıştır. Ve bizdeki bürokratların reflekslerinin, onun alışık olduğu Batılı normlara hiç mi hiç uymadığını sanırım pek yadırgamayacaktır. 
     
Perşembenin gelişi      Önceki akşamki liderler zirvesinin, yeni ekonomik programın ana hatları ve ekonomi bürokrasisindeki revizyonla ilgili olduğu sanılıyordu. Ancak dün sabah anlaşıldı ki esas gündem Ulusal Bank'a el konulmasıymış. 
     Toplantıya Başbakan ve 3 Başbakan Yardımcısı'nın yanı sıra sadece Bankacılık Düzenleme ve Denetleme Kurumu Başkanı Zekeriya Temizel'in katılmış olmasından da uyanamadık. 
     Halit Cıngıllıoğlu kasım krizinde Demirbank'ı, şubat krizinde de Ulusalbank'ı kaybetti. Ancak en azından bankacılık çevreleri Ulusalbank'ın da kasım krizinde nefesinin kesilmiş olduğunu biliyorlardı. Zaten 2 aydır hiçbir banka Ulusalbank'la işlem yapmıyordu. Cıngıllıoğlu'nun ısrarı nedeniyle kararın 3 ay geciktirilmiş olmasının faturası, yine vergi mükelleflerine çıkmıştır. 
     Dün Ulusalbank'la ilgili rakamları öğrendik. 528 trilyonluk toplam aktifin 322 trilyonu yani yüzde 61'i , hazine bonosu ve devlet tahviline yatırılmış. Riskler dağıtılmamış. Tıpkı Demirbank gibi... Cıngıllıoğlu yeni sermaye koyacağını vaad etmiş. Ancak hafta başından itibaren kapanmayan banka kalmadığı halde Ulusalbank önceki akşam da takasını kapatamayınca Fon'a devir kararı alınmış. 
     
     





28 Şubat 


Diş işleri... 


Yeni program, yeni yönetim 


İşadamının inceliği 


Kemal Derviş'i Ankara'ya kazandırmak... 


Değişmez liderler .. 


"Prens" değil "Derviş" 


Zorla kitap 


ABD "akıl"lanıyor... 


Enflasyon hedeflemesi mi Şaşırıp kaldık... 


Yeni ekonomik program bayramdan sonra 


Aziz Nesin, ya bunları görseydi 


Derviş'e görev 


Bizim kriz, P G'nin hisselerini düşürdü 


Dövizi 800 bin TL’ye çekmeliyiz 


</TEXT>
</DOC>
