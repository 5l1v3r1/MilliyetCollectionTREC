<DOC>
<DOCNO> 29325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sonspo15.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamer Beşiktaş için İstanbul'a geliyor 
</HEADLINE>
<TEXT>

     Beşiktaş'ın prensip anlaşmasına vardığı Trabzonsporlu futbolcu Tamer Tuna, siyah-beyazlı formayı giymekten mutluluk duyacağını söyledi. 
     Trabzonspor'un Hannover'deki Almanya kampında bulunan Tamer, kamptaki arkadaşlarıyla vedalaştığını ve bu akşam Beşiktaş için İstanbul'a geleceğini söyledi. 
     Trabzonspor ile Beşiktaş kulüpleri arasında yapılan uzun görüşmelerde bir sonuca varılamaması üzerine dün bordo-mavili ekiple Almanya kampına giden, ancak son anda Trabzonspor Kulübü Başkanı Özkan Sümer ve Beşiktaş Kulübü Asbaşkanı Yıldırım Demirören'in anlaşmasıyla İstanbul'a çağrılan Tamer, ''Beşiktaş gibi büyük bir kulübe hizmet edecek olmaktan mutluluk duyacağım'' dedi. 
     Özkan Sümer'in dün akşam kendisini telefonla aradığını ve Beşiktaş ile pürüzlerin giderildiğini anlattığını belirten Tamer, ''Şimdi İstanbul'a dönüyorum. Beşiktaş yöneticileriyle masaya oturup, bazı küçük pürüzleri de giderip, sözleşme imzalayacağımı umuyorum'' diye konuştu. Beşiktaş'ın da Trabzonspor gibi Türkiye'nin en büyük kulüplerinden biri olduğunu vurgulayan Tamer, ''İstanbul'da Beşiktaş gibi büyük bir kulüpte forma giyecek olmanın ne demek olduğunu biliyorum. Çok çalışıp formayı kapacağıma ve beni isteyenleri mahçup etmeyeceğime inanıyorum'' şeklinde konuştu. Trabzonspor ile Beşiktaş arasındaki anlaşmazlıklar sırasında hep suskun kaldığını kaydeden Tamer, ''Ben ekmeğini yediğim Trabzonspor'un da menfaatini düşünmek zorundaydım. Bu nedenle sessiz kalmayı tercih ettim. Şimdi iki kulübün de anlaşması beni oldukça sevindirdi'' diyerek sözlerini tamamladı. 







</TEXT>
</DOC>
