<DOC>
<DOCNO> 44580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/ekonomi/eko04.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
THY, savaş için üç senaryo hazırladı 
</HEADLINE>
<TEXT>

Türk Hava Yolları, ABD’nin operasyonlarına göre üç ayrı senaryo hazırladı. Bazı iç ve dış hatların kapatılması, bazı hatlarda sefer sayılarının azaltılması gündemde 
     YILDIZ YAZICIOĞLU Ankara 

     Türk Hava Yolları THY , ABD tarafından yapılacak operasyonun niteliğine göre üç ayrı savaş senaryosu ve acil önlemler paketi hazırladı. 1 Ekim tarihinden itibaren Miami hattı, yurtiçinde ise Balıkesir ve Nevşehir hatları kapatılacak. İstanbul’dan Chicago ve Manchester Ankara’dan ise Diyarbakır ve Van’a sefer sayısı azaltılacak. 
     
     Bakana sunuldu 
     Ulaştırma Bakanı Oktay Vural’a sunulan birinci senaryoya göre, ABD, yalnızca Afganistan’da bir operasyon yürütürse küçülme kararı uygulanacak, ek tedbirler alınmayacak. Eğer operasyon komşu ülkeleri de kapsarsa Karachi’ye uçuş yapılmayacak. Afganistan hava koridoru kullanılarak gidilen Uzakdoğu’daki Singapur ve Bangkok seferleri iptal edilecek. Taşkent ile Aşkabat seferleri gözden geçirilecek. 
     Eğer ABD, Afganistan dışında da hedefler belirler ve Irak’a operasyon düzenlerse Beyrut, Tahran, Şam, Amman, Tel Aviv, Kuveyt, Bahreyn, Dubai, Riyad, Karachi’ye uçuş gerçekleştirmeyecek. Ortadoğu’daki hava koridorlarının kullanıldığı Uzakdoğu’daki Bangkok, Kuala Lumpur, Singapur ve HongKong hatları kapatılacak. Irak’a yakın olması nedeniyle Güneydoğu Anadolu bölgesindeki illere uçmayı da riskli kabul edecek ve ilk aşamada Şanlıurfa, Mardin, Batman ile Van’a sefer yapılmayacak. Diyarbakır, Gaziantep ve Adıyaman’a uçuş yapılıp yapılmayacağına da karar verilecek. 
     
     
     



 EKONOMİ 





















</TEXT>
</DOC>
