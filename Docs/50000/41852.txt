<DOC>
<DOCNO> 41852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/ekonomi/eko08.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirbank’ın yurtdışı iştirakleri satılıyor 
</HEADLINE>
<TEXT>

     EKONOMİ SERVİSİ 

     Demirbank’ın yurtdışı iştiraklerindeki hisseleri için Uni Credito Italiano ile Halit Cıngıllıoğlu - Aydın Doğan ortak girişiminden teklif geldi. 
     Tasarruf Mevduatı Sigorta Fonu’ndan TMSF yapılan açıklamaya göre, Demirbank’ın Demir Romania S.A.’daki yüzde 62.50 ve Demir Romlease S.A.’daki yüzde 36.33 oranındaki hisseleri için Uni Credito Italiano S.P.A. tarafından peşin 18.1 milyon dolarlık teklif verildi. 
     Demirbank’ın Demir Halk Bank N.V.’deki yüzde 70, Demir Kazakistan Bank’taki yüzde 99.96 oranındaki, Demir Kyrgyz International Bank’taki yüzde 60 oranındaki, Demir Bulgaria A.D.’deki yüzde 100 oranındaki hisselerine ilişkin olarak Halit Cıngıllıoğlu - Aydın Doğan ortak girişimi tarafından verilen teklif tutarı ise peşin 95 milyon dolar oldu. 
     
     Teklifler yeterli görüldü 
     Açıklamada, "Hisse devir görüşmelerine başlanılması için teklifler yeterli görülmekle birlikte Demir Halk Bank N.V., Demir Kyrgyz International Bank, Demir Romania S.A. ve Demir Romlease S.A.’nın ana sözleşmelerinde diğer ortakların ön alım haklarının bulunması nedeniyle, hisse devir görüşmelerine söz konusu ortakların ön alım haklarını kullanmamaları halinde başlanacaktır’’ denildi. 
     
     İzin alınacak 
     Ayrıca, söz konusu alıcılar tarafından adı geçen iştiraklerin bulunduğu ülkelerdeki ilgili denetim mercilerinden söz konusu iştiraklerin ortaklık yapılarında meydana gelecek değişikliklere ilişkin izin alınması gerektiği de vurgulandı. 
     



 EKONOMİ 

















</TEXT>
</DOC>
