<DOC>
<DOCNO> 25663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/ekonomi/eko08.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK listesi Başbakanlık’ta 
</HEADLINE>
<TEXT>

Başbakanlığa sunulan listede, Prof. Dr. Güven Sak, Yusuf Ziya Önder, Vefa Çelik ile Teoman Kerman’ın olduğu öğrenildi 
     HARUN GÜREK Ankara 

     Ekonomiden sorumlu Devlet Bakanı Kemal Derviş, Bankacılık Düzenleme ve Denetleme Kurulu BDDK üye adaylarını belirledi. Kurul’a atanacak isimlerin birçoğu üzerinde uzlaşma sağlandığı da kaydedildi. 
     
     Liste altı kişiye inecek 
     Bankalar Yasası’nda yapılan ve Cumhurbaşkanı Ahmet Necdet Sezer tarafından onaylanarak yürürlüğe giren değişiklikle yeniden oluşturulacak BDDK üyelerine ilişkin liste dün ekonomiden sorumlu Devlet Bakanı Kemal Derviş tarafından Başbakanlığa sunuldu. Bakanlar Kurulu, yasa gereği ilgili kuruluşlardan gelen adaylardan oluşturulan 12 kişilik listeden 6’sını BDDK üyeliğine atayacak. 
     Atamanın bu hafta içinde yapılması beklenirken listede, Ankara Üniversitesi Siyasal Bilgiler Fakültesi Öğretim Üyesi Prof. Dr. Güven Sak, el konulduktan sonra Egebank’ın Yönetim Kurulu Başkanlığı’na getirilen İş Bankası kökenli bankacı Yusuf Ziya Önder, Merkez Bankası Bankacılık eski Genel Müdürü Vefa Çelik, BDDK Başkan Yardımcısı Teoman Kerman’ın yer aldığı öğrenildi. Söz konusu adaylar üzerinde hükümet ortaklarının uzlaşmaya vardığı belirtilirken, görevden alınan BDDK üyelerinden Prof. Dr. Kemal Çevik’in yeniden atanmasının kesinleştiği dile getiriliyor. Kurul’a Başkan Yardımcısı Biltekin Özdemir’in tekrar atanma şansının yüksek olduğu da kaydedildi. 
     
     Eski üyeler 
     Zekeriya Temizel’in başkanlığı döneminde BDDK üyeleri, Biltekin Özdemir, Ural Şekerci, Prof. Dr. Kemal Çevik, Servet Taşdelen, Halil Yetkin ve Bilge Hacıhasanoğlu’ndan oluşuyordu. 
     



 EKONOMİ 























</TEXT>
</DOC>
