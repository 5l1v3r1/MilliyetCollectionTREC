<DOC>
<DOCNO> 21806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sontur12.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancıya rüşvet de cezalandırılacak 
</HEADLINE>
<TEXT>

     Yabancı kamu görevlilerine rüşvet verenler de cezalandırılacak. 
     Uluslararası Ticari İşlemlerde Yabancı Kamu Görevlilerine Rüşvet Verilmesinin Önlenmesi İçin Bazı Yasalarda Değişiklik Yapılmasına İlişkin Tasarı, TBMM Adalet Komisyonu’nda benimsendi. 
     Tasarının Komisyonda görüşülmesi sırasında konuşan Adalet Bakanı Hikmet Sami Türk, günümüzde yolsuzlukların artık sınır aşan bir konuma geldiğini ifade ederek, çok uluslu şirketlerin yabancı ülkelerdeki çalışmalarında istedikleri sonucu alabilmek için rüşvet verdiklerini söyledi. 
     Bunun önlenmesi için uluslararası işbirliğinin şart olduğunu belirten Türk, tasarıyla, Türkiye’nin daha önce imzaladığı "Uluslararası Ticari İşlemlerde Yabancı Kamu Görevlilerine Verilen Rüşvetin Önlenmesi Sözleşmesi"nin, iç hukuka yansıtıldığını bildirdi. Türk, tasarıyla Türk Ceza Kanunu’nun yanı sıra, Kara Paranın Aklanmasının Önlenmesi’ne ilişkin yasa ile Devlet İhale Kanunu’nda da gerekli değişikliklerin gerçekleştirildiğini belirtti. 
     FP Aksaray Milletvekili Ramazan Toprak, rüşvetin tarihi bir hastalık olduğunu, hiçbir toplumda sıfırlanamadığını, sıfırlanmasının da mümkün olmadığını söyledi. Dünya Bankası raporlarında, "Türkiye’deki tüm kamu ihalelerinde yüzde 15 komisyonun standart haline geldiğinin vurgulandığını" hatırlatan Toprak, bu nedenle birçok yabancı yatırımcının Türkiye’ye yatırım yapmaktan kaçındığını kaydetti. 
     Toprak, rüşvet olayına karışan pek çok insanın adli takibattan çekindiği için olayların üstünü örttüğünü ifade ederek, bu kişilerin olayı açığa çıkardıkları takdirde cezalandırılmayacaklarına ilişkin bir hükmün tasarıya eklenmesi durumunda pek çok kirli olayın açığa çıkacağını söyledi. 
     Komisyonda, FP’li Toprak’ın, "19.5.2001 tarihinden önce rüşvet veren veya alan kişilerin itirafla rüşvet olayını ortaya çıkardıkları taktirde hiç bir şekilde cezalandırılmayacaklarına" ilişkin önergesi ise reddedildi. 
     Tasarı ile yabancı kamu görevlisine rüşvet veren kişinin, Türkiye’deki bir kamu görevlisine rüşvet veren kişi gibi etkili, orantılı, caydırıcı ve hapis cezasını içeren cezalarla cezalandırılması öngörülüyor. 
     Buna göre, yabancı kamu görevlilerine, uluslararası ticari işlemler nedeniyle bir işin yapılması, yapılmaması veya haksız bir çıkarın elde edilmesi veya korunması amacıyla doğrudan veya dolaylı olarak çıkar teklif edilmesi, vaat edilmesi veya verilmesi rüşvet sayılacak. Rüşvet verme suçları tüzel kişilerin yetkili temsilcileri tarafından işlendiğinde, elde edilen çıkarın iki katından üç katına kadar ağır para cezası verilecek. 
     







</TEXT>
</DOC>
