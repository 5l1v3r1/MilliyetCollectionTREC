<DOC>
<DOCNO> 2816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sontur01.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar eden 14 yaşındaki Mehmet Kansu'nun organları 4 kişiye hayat verecek 
</HEADLINE>
<TEXT>

     Maltepe'de öğrenim gördüğü Hasan Şadoğlu İlköğretim Okulu'nda intihar girişiminde bulunan ve tedavi gördüğü Marmara Üniversitesi Hastanesi'nde beyin ölümü gerçekleşen 14 yaşındaki İbrahim Mehmet Kansu'nun organları, 4 kişiye hayat verecek. 
     Organ Nakli Kuruluşları Koordinasyon Derneği yetkililerinden alınan bilgiye göre, Marmara Üniversitesi Hastanesi'nde makineye bağlı olarak yaşatılan Kansu, sabah saat 08.00'de ameliyata alınacak. 
     14 yaşındaki öğrencinin kalbinin Koşuyolu Kalp Araştırma ve Eğitim Hastanesi'nde, karaciğerinin İstanbul Tıp Fakültesi Hastanesi'nde, bir böbreğinin Cerrahpaşa Tıp Fakültesi, diğer böbreğinin ise Marmara Üniversitesi Tıp Fakültesi Hastanesi'nde uyum gösteren hastalara nakledileceği öğrenildi. 
     Bu arada Kansu'nun böbreklerinden birinin nakledileceği Marmara Üniversitesi Hastanesi'nde, doku ve kan grupları uyum gösteren 6 hasta belirlendiği bildirildi. 
     Bu kişilerden Gülsen Erozan, Özlem Demir, Naciye Yılmaz ve Hayrullah Gürbağ hastaneye gelerek kan örneği verdiler. Öte yandan, Organ Nakli Kuruluşları Koordinasyon Derneği'nce karaciğer nakli için belirlenen Hayriye Atak'a, Adapazarı'ndan getirildiği İstanbul Tıp Fakültesi Hastanesi'nde gerekli tetkikler yapıldı. 
     İki çocuk annesi olan 49 yaşındaki Hayriye Atak'ın emekli ebe olduğu ve 9 aydır nakil beklediği öğrenildi. Hayriye Atak'ın eşi Tevfik Atak, buruk bir sevinç yaşadıklarını belirterek, ''Yavrunun ailesine başsağlığı diliyoruz. Çocuğa üzülüyor, hastamıza seviniyoruz. Uzun süredir bekliyorduk. Bu bizim için yaşam ümidi oldu. Bu gibi bağışların artmasını diliyoruz'' dedi. Karaciğer naklinin, Prof. Dr. Koray Acar başkanlığındaki ekiple yapılacağı bildirildi. 



</TEXT>
</DOC>
