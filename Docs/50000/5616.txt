<DOC>
<DOCNO> 5616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/soneko03.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki dava Turkcell'e tebliğ edildi 
</HEADLINE>
<TEXT>

     ABD'de Turkcell aleyhine açılan dava, şirkete tebliğ edildi. 
     Turkcell İletişim Hizmetleri A.Ş'den Borsa'ya gönderilen açıklamada, davaya ilişkin resmi tebligatın şirkete ulaştığı bildirildi. Açıklamada, Turkcell'in davaya ilişkin gerekli hukuksal prosedürü süresi içinde başlatacağı kaydedildi. 
     Şirket hisselerinin ABD'deki halka arzı sırasında, ''belirtilen abone kayıp oranının çok daha yüksek gerçekleştiği, abone kaybıyla ilgili olarak yatırımcıların bilgilendirilmediği, halka arz sırasında şirketin yatırımcıları yanlış bilgilendirdiği'' iddiasıyla, 22 Kasım 2000 tarihinde New York güney bölgesi bölge mahkemesinde bir bireysel yatırımcı tarafından, ''class action'' birlikte dava şeklinde dava açılmıştı. Turkcell, iddialara ilişkin basında yer alan haberler üzerine, 7 Aralık 2000 tarihinde yaptığı açıklamada, iddiaların mesnetsiz olduğunu belirterek, dava dilekçesi tebliğ edildiğinde gerekli her türlü savunmanın yapılacağını duyurmuştu. 




</TEXT>
</DOC>
