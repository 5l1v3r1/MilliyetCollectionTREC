<DOC>
<DOCNO> 46144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/soneko01.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Türk ekonomisine destek... 
</HEADLINE>
<TEXT>

     Ekonomiden sorumlu Devlet Bakanı Kemal Derviş'in geçen hafta Washington'a düzenlediği ziyaretten bu yana ilk defa resmi açıklama yapan ABD yönetimi, Türkiye'nin ekonomik toparlanma çabalarına destek verdi. 
     ABD'nin ekonomik işlerden sorumlu Dışişleri Bakan Yardımcısı Alan Larson, Türkiye'nin, Uluslararası Para Fonu IMF ile görüşmelerini halen sürdürdüğünü ve bu süreçte ABD'nin, yapıcı ve olumlu bir rol oynamak istediğini söyledi. 
     Larson, Washington'daki yabancı basın merkezinde düzenlediği basın toplantısında, Türkiye'ye ilişkin soruyu yanıtlarken, ''Biz Türkiye'yi olağanüstü önemde bir müttefik ve dost olarak görüyoruz. Derviş geçen hafta benimle, Hazine Bakanı O'Neill ve Başkan Yardımcısı Dick Cheney ile yararlı toplantılar yaptı. Derviş'in durumu nasıl değerlendirdiğini görmemiz için iyi bir fırsat oldu. Halen Türkiye, IMF ile ekonomik programın bir sonraki aşamasının nasıl şekillendirileceğini müzakere ediyor. Bunun sonucunu bekliyoruz ve bu süreçte yapıcı ve olumlu bir rol oynamak istiyoruz'' dedi. 
     Alan Larson, Türk hükümetinin ekonomik reformlar konusunda başarı elde ettiğini belirterek, ''Amacımız bu ilerlemenin devam etmesini sağlamaktır'' diye konuştu. 
     Derviş, Washington ziyareti sırasında, Türkiye'nin gelecek yıl için gereken ek dış finansman ihtiyacını IMF, Dünya Bankası ve ABD yetkililerine anlatmıştı. 
     Washington'daki gözlemciler, Larson'ın sözlerinin, Türkiye'ye önemli bir destek mesajı olduğuna dikkat çektiler. 
     






</TEXT>
</DOC>
