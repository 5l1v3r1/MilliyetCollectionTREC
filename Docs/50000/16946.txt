<DOC>
<DOCNO> 16946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/ekonomi/eko03.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’den 6 milyar dolar daha 
</HEADLINE>
<TEXT>

Daha önce sağlanan 6.2 milyar dolarlık kaynağın yanı sıra IMF’den 5 - 6 milyar dolar daha gelmesi gündemde 
     IMF Türkiye Masası Şefi Carlo Cottarelli başkanlığındaki IMF heyetinin, dün için planlanan dönüş tarihini erteledi. IMF heyetinin çalışmaları, ağırlıklı olarak, yeni ekonomik programın finansmanı ve Niyet Mektubu’nun hazırlanması konularında yoğunlaştı. 
     IMF heyetinin, Türkiye Masası Şefliğine getirilecek olan Juha Kahkonen’in de katılımıyla, bir yandan ekonomi yetkilileriyle görüşürken, bir yandan da Washington’daki IMF üst düzey yöneticileriyle de görüş alış verişinde oldukları ifade ediliyor. 
     IMF, rezervleri artırmak ve yeni programın finansman ihtiyacını karşılamak üzere, geçen yıl aralık ayında ek rezerv kolaylığı SRF adı altında vermeyi kabul ettiği krediye ilave olarak, ek kredi sağlayacak. 
     
     Kredi bütçeden sonra 
     Uzmanlar, Türkiye’nin sağlayacağı mali imkanların, doğrudan IMF’den sağlanmasının mümkün göründüğünü, bu sağlanacak kredinin de 5 - 6 milyar dolar düzeyinde olabileceği, fakat bununla ilgili çalışmaların devam ettiğini vurguluyor. 
     Yeni Niyet Mektubu’nun, IMF İcra Direktörleri Kurulu’nda onaylanması ardından, IMF’nin, 2001 yılı Ek Bütçe Yasası’nın çıkartılmasını bekleyeceği ve bundan sonra yeni ilave kredinin gönderilebileceği belirtiliyor. 
     
     Toplam 16 milyar dolar 
     Bu arada daha önce sağlanan 6.25 milyar dolarlık kaynağın kullanımının öne çekileceği, Dünya Bankası’nın yaklaşık 5 milyar dolarlık CAS Ülke Yardım Stratejisi kredisinin kullanımını da hem öne çekileceği hem de bir kısmının nakit kullanıma tahsis edileceği öğrenildi. Böylece gerek IMF gerekse Dünya Bankası desteğiyle, Türkiye’ye toplam 15 - 16 milyar doların üstünde bir dış kaynak sağlanabilecek. 
     


 EKONOMİ 



















</TEXT>
</DOC>
