<DOC>
<DOCNO> 12910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/son/sontur16.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başkanı "Türkiye artık 1982 Anayasası'na sığmıyor" 
</HEADLINE>
<TEXT>

Yargıtay Başkanı Sami Selçuk, Türkiye'nin artık 1982 Anayasası'na sığmadığını belirtti. Selçuk, Kırıkkale Milletvekili ve Seçilmişleri İzleme Komitesi KALEMİKOM tarafından düzenlenen ''Hukukun Üstünlüğü ve Yolsuzluk Ekonomisi'' konulu konferansta, Türk halkının artık demokrasiye sahip çıkmak istediğini söyledi. Selçuk, Türkiye'nin Avrupa Birliği kavşağında bulunduğuna işaret ederek, ''Yargı birliğinin olduğu ülkelerde bir yargı vardır. Biz de ise 5 tane yüksek yargı var. Türk halkı 45 yılda demokrasiyi özümseme yönünde çok yol almıştır. Türkiye artık 1982 Anayasası'na sığmıyor'' diye konuştu. Şartla Salıverilme ve Cezaların Ertelenmesine İlişkin Yasayı eleştiren Selçuk, ''Bu yasa Anayasanın eşitlik ilkesine bütünüyle aykırıdır'' iddiasında bulundu. Selçuk, ayrıca ''Memurin Muhakemat Kanunu''nun dünyanın hiçbir yerinde uygulanmadığına dikkati çekerek, şöyle devam etti ''Osmanlı'nın bu kanunu benimseme sebebi, yeterli yargıç sayısı olmaması nedeniyle bunu idareye bırakmasıdır. Bu kanun uydurma bir kanundur. Ama 86 yıl yürürlükte kalmıştır. Bu da acı bir gerçektir'' Yargıtay Başkanı Selçuk, Türkiye'de bireycilik ve toplumun duyarsızlığı devam ettiği sürece yolsuzluklarla başa çıkmanın imkansız olduğunu savundu. Devletin en büyük alıcı ve satıcı konumundan kurtarılması gerektiğini belirten Selçuk, şöyle konuştu ''Devlet acilen saydamlaştırılarak, yazılı hukuk değiştirilmeli, merkezi sistemden uzaklaştırılmadır. Yerel yönetimler güçlendirilmeli ve devlet tek gelir kaynağı olmaktan kurtarılmadır. Düşünce değil, yolsuzluk büyük suç olmalıdır. Türkiye ancak bir hukuk devrimi ile kurtulur'' 




</TEXT>
</DOC>
