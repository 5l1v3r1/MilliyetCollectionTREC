<DOC>
<DOCNO> 28951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sonspo22.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor "Okan'ın sonuna kadar yanındayız" 
</HEADLINE>
<TEXT>

     Bursaspor Kulübü Başkanı Erdoğan Bilenser, genç futbolcu Okan Yılmaz hakkında çıkarılan söylentilere katılmadıklarını belirterek, ''Okan'ın yanındayız ve her konuda destekçisiyiz'' dedi. 
     Bilenser, Prof. Dr. Levent Aksu tarafından art niyetli bir şekilde hazırlanan raporda yer alan bilgilerle Okan arasında bağlantı kurmanın mümkün olmadığını söyledi. Yönetim olarak Okan'ın gelecek sezonda Bursaspor'da oynamasını istediklerini belirten Bilenser, ''Okan bir hata yaptı ve Marsilya kulübü ile sözleşme imzaladı. Okan, bizimdir ve gelecek sezon yeşil-beyazlı formayı giyecek. Sorunlar büyük ve zor çözülür cinsten. Ama imkansız değil'' diye konuştu. 
     
     Ender sorunu 
     Bilenser, Galatasaray ile ön sözleşme imzalayan Ender'e ilişkin olarak da, ''Galatasaray, Ender için henüz bize resmi bir müracaatta bulunmadı'' dedi. Ender'in Bursaspor'da kalmasını istediklerini kaydeden Bilenser, ''Ender'i satmak gibi bir düşüncemiz yoktu ancak kendisi gitmek istedi. Galatasaray, bu futbolcuyu almak istiyorsa, bedelini ödemeli. Takasa da açığız. Ama eğer bedel ödenmezse, Ender gelecek sezon Bursaspor'da oynar'' diye konuştu. 







</TEXT>
</DOC>
