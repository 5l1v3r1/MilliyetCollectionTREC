<DOC>
<DOCNO> 33338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/sondun13.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de aşırı sağcılar Arafat'ın öldürülmesi için ilan verdi 
</HEADLINE>
<TEXT>

     Üç Filistinlinin ölümüyle sonuçlanan saldırıyla sahneye çıkan İsrailli aşırı sağcılar seslerini giderek yükseltiyor. 
     Aşırı sağcı grup Zo Artzeinu, ''Makaor Rishon'' adlı haftalık gazeteye ilan vererek, Filistin lideri Yaser Arafat'ın öldürülmesi çağrısında bulundu. 
     Grubun lideri Moşe Feiglin, Jerusalem Post Radyosu'na verdiği demeçte, ''Arafat'ı kim öldürme imkanına sahipse öldürmeli, çünkü İsrail Devleti İsrail vatandaşlarını koruma yükümlülüğüne ihanet ediyor. Arafat'ın öldürülmesi cinayet değil, adalet olarak görülmeli. Arafat'ı kim öldürürse, pek çok Yahudinin hayatını kurtarmış olacak'' tarzında ifadeler kullandı. Feiglin, hakkınızda yasal soruşturma açılmasından endişe edip etmediğine ilişkin bir soru üzerine, ''Bedeli neyse öderim. Birisinin Arafat'ı öldürmesine katkım olursa, bundan ancak gurur duyarım'' dedi. 
     Bu arada, Solcu Meretz partisinin lideri Yossi Sarid, Arafat'ı öldürme çağrısında bulunan kişi ya da grubların yargılanması çağrısında bulundu. Aşırı sağ kesimin sesini yükseltmeye başlaması, sol kesimde büyük endişe yarattı. Üç Filistinlinin bir Yahudi terör örgütünce öldürüldüğünü belirten bu çevreler, bu grupların eylemlerinin önlenmesi için acil önlem çağrısında bulunuyor. 
     Haaretz Gazetesi, ''Yahudi terör çetesi'' başlıklı başyazısında, üç Filistinlinin öldürülmesinin İsrail Devleti ve Yahudi yerleşimciler açısından büyük bir leke olduğunu belirterek, ''Olayın aydınlatılması, teröristlerin adalete teslimi ve benzer vahim cinayetlerin engellenmesi için'' güvenlik güçlerinin ne gerekiyorsa yapmaları gerektiğini yazdı. Öldürülen 3 aylık Filistinli bebeğin cenaze törenine ilk sayfasında geniş yer ayıran Yediot Ahronot ise, ''Hepimiz sorumluyuz'' başlıklı yorumunda, ''Nasıl Filistinli teröristlerin durdurulmasını ve cezalandırılmasını bekliyorsak, İsrailli teröristleri durdurmak ve cezalandırmak da bizim görevimiz. Yapılan saldırıdan hepimiz sorumluyuz. Bundan kaçamayız'' değerlendirmesini yaptı. Gazete, Batı Şeria'nın bir çeteler diyarı haline geldiğini ve bunun önlenmesi gerektiğini belirtti. 







</TEXT>
</DOC>
