<DOC>
<DOCNO> 30713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sonspo12.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor, İlhan ve Tümer için ihtiyatı tedbir istiyor 
</HEADLINE>
<TEXT>

     Samsunspor'da, satış listesine konulduktan sonra kulüplerinde kalan ve bonservis bedellerinin gerekli miktarı Futbol Federasyonu'na yatırılarak sözleşmeleri bir yıl uzatılan İlhan ve Tümer'e, takımın çalışmalarına katılması için norterden ihtarname çekildi. 
     Başkan Yusuf Ziya Yılmaz, düzenlediği basın toplantısında, Beşiktaş'ın ''hülle'' yoluyla renklerine bağlamak istediği 2 futbolcuyla ilgili hukuki mücadeleyi sonuna kadar sürdüreceklerini söyledi. 
     Mevcut yasal mevzuata göre 2 futbolcunun kulübün sözleşmeli oyuncuları olduğunu belirten Yılmaz, ''Noter kanalıyla kendilerine ihtarname çektik. 3 gün içinde çalışmalara katılmazlarsa, hem FIFA, hem de Futbol Federasyonu nezdinde girişimlerde bulunacağız'' dedi. 
     Bu konuda benzer mağduriyet yaşayan Gaziantepspor ve Gençlerbirliği kulüpleriyle birlikte hareket ettiklerini de kaydeden Yılmaz, ''Asliye Hukuk Mahkemesi'ne ihtiyati tedbir kararı almak için başvuracağız. Yapılması gereken tüm hukuki yolları deneyeceğiz'' diye konuştu. 
     Yılmaz, FIFA'dan çıkacak kararın mevcut sözleşmeleri etkilemesinin düşünülemeyeceğini ve alınacak kararın geriye dönük hüküm ifade etmesinin hukuken mümkün olamayacağını da sözlerine ekledi. 






</TEXT>
</DOC>
