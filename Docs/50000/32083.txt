<DOC>
<DOCNO> 32083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/ekonomi/eko10.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
INSIDER 
</HEADLINE>
<TEXT>
Porselenler uçuracakmış 
     Telekom, IMF görüşmelerindeki gerginlik derken borsa yatırımcılarının diken üzerinde oturduğu bir dönemde, Hükümet'ten LPG ile üretim yapan seramik ve porselen üreticilerine destek gelmesi sektörde faaliyet gösteren firmaların spekülatörlerin ilgi odağı haline gelmesine neden oldu. Çıkan kanuna göre, üretimini likit petrol gazı ile yapan karo seramik, vitrifiye sağlık gereçleri ve porselen sofra eşyası üreticilerinin, aynı üretimi doğal gaz ile yapmış olmaları halinde oluşacak maliyet farkı Enerji Bakanlığı bütçesine konacak ödenekten karşılanacak. 
     1 Mayıs - 31 Aralık 2001 tarihleri arasını kapsayan kanunla üretim tesislerine LPG kullanarak elektrik sağlamak amacıyla kurulan jeneratör sistemli otoprodüktör tesislerinin, bu üretimlerinde kullandıkları elektrik miktarını sağlamak için harcanan LPG maliyeti ile aynı üretimin doğalgaz ile yapılmış olması halinde hesaplanacak maliyet arasındaki farkın yüzde 70'i karşılanacak. Kanun gereğince yapılacak ödemelerin toplam tutarı 80 trilyon lirayı geçemeyecek.Kütahya Porselen'de şimdiden bir grubun hisse senetlerini toplamaya başladığı konuşuluyor. 
     Hisse senetlerinin kısa bir süre içerisinde 8.000 - 9.000'li seviyelere taşınması bekleniyormuş. Hissenin yüzde 23.57'si Yaşar Yatırım'ın elinde bulunuyor. 
     
     Yabancı satışının bitmesi bekleniyor 
     Kardemir'de yabancı satışlarının sona ermesi ile piyasada yukarı hareket bekleniyor. Nominal değerinin altına gerileyen hisse şu anda 620 seviyesinden işlem görüyor. Senedin bu seviyelerden toplandığı ve yukarı hareket için gün sayıldığı borsa kulislerinde konuşuluyor. Şirketin özelleştirme sonrasında planladığı 183 milyon dolarlık yatırımını tamamladığı, tesislerinin dünya ile rekabet edebilecek hale gelmesinin firmaya avantaj sağlayacağı belirtiliyor. 
     Kardemir 2000 yılında kapasitesini artırarak yıllık bir milyon 500 bin tona çıkardı. Ağır profil üretiminde tek üretici olan şirketin bu alanda pazar payı yüzde 100, yuvarlak ve nervürlü inşaat çeliği üretiminde de yüzde 4. Kardemir D hisselerindeki operasyonun hisseler nominal değerinin üzerine çıkıncaya kadar devam edeceği belirtiliyor. Hissenin yüzde 14'ü Citibank Yabancı'da bulunuyor. 
     



 EKONOMİ 


















</TEXT>
</DOC>
