<DOC>
<DOCNO> 33447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sondun05.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Abraham Lincoln, 'Maymunlar cehennemi'ne düştü... 
</HEADLINE>
<TEXT>

     ABD'de bu hafta sonu gösterime girmesi beklenen ''Maymunlar Cehennemi'' Planet of The Apes filminin yeni yapımında, eski Başkan Abraham Lincoln'ün bir maymunla özdeşleştirilmesi üzerine Hollywood şimşekleri üzerine çekti. 
     Filmin sonunu oyuncuların dahi bilmediği, büyük bir gizlilik içinde çekimleri gerçekleştirilen ve söylentilere göre, gösterimine az zaman kalmasına rağmen halen montajı yetiştirilmeye çalışılan ''Maymunlar Cehennemi''nde, ABD'nin 16'ncı başkanı Abraham Lincoln'ün heykelinin yerine bir maymun başı oturtuldu. 
     Bu ''şoke edici'' sahnede, başkent Washington'da bulunan Lincoln Anıtı'ndaki Abraham Lincoln heykelinin, maymun kafasıyla değiştirilmesi fikrinin, yönetmen Tim Burton'a ait olduğu belirtiliyor. 
     Yapımcı şirket Twentieth Century Fox'un bazı yöneticilerinin bile,filmdeki sahneyi görünce tepki gösterdiği belirtiliyor. 
     Filmi izleyen bir Hollywood çalışanı, ''Abraham Lincoln gibi suikaste uğramış değerli bir başkanı, primat haline getirmenin ne sevimli ne de akıllıca olduğunu düşünüyorum'' yorumunu yaptı. 
     Film yapımcıları, büyük emek harcanan bu filme, böylesine tartışmalı bir sahne koymanın hata olduğu yorumunu yaparken, halkın tepkisi de merakla bekleniyor. 






</TEXT>
</DOC>
