<DOC>
<DOCNO> 32758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/ekonomi/eko06.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pirelli, Verdi ile moral verecek 
</HEADLINE>
<TEXT>

Pirelli İtalyanların ünlü operası La Scala’yı 24 Temmuz’da İstanbul’a getiriyor. Orkestra Verdi’nin eserleriyle, Pirelli ise idestek mesajıyla işadamlarına ve Derviş’e moral verecekler 
     ŞULE YÜCEBIYIK 

     İtalyan lastik devi Pirelli, ekonomik kriz nedeniyle bunalan Türk iş dünyasına moral vermeye geliyor. Türkiye’de 40 yılı aşkın süredir üretim yapan Pirelli’nin sahibi ve yönetim kurulu başkanı Marco Tronchetti Provera, İtalyanlar’ın dünyaca ünlü La Scala Filermoni Orkestrası’nı da kişisel çabaları sonucunda İstanbul’a getiriyor. 
     
     Derviş de katılacak 
     Yine Avrupa’nın en ünlü orkestra şeflerinden biri olan Riccardo Muti yönetimindeki La Scala Orkestrası, 24 Temmuz günü Lütfi Kırdar Kongre Salonu’nda bir konser verecek. İtalya’nın uluslararı müzik festivali Ravenna çerçevesinde çıktığı Avrupa turunu İstanbul’da tamamlayacak olan orkestra, ünlü İtalyan besteci Verdi’nin eserlerini seslendirecek. Konser, İtalyan TV kanalı RAI’den naklen yayınlanacak. 
     Avrupa’nın önemli başkentlerinde gerçekleşen turnenin ana fikri ise "dostça bir yaşam adına sanat ve kültürle kurulan kardeşlik köprüsü" olmak. Konserden hemen sonra Pirelli Başkanı Tronchetti, Çırağan Sarayı’nda iş dünyasının üst düzey temsilcilerine özel bir davet verecek. 
     Tronchetti bu yemekte, iş dünyasına "Türkiye’ye destek mesajı" da verecek. Basına kapalı gerçekleştirilecek yemeğe Koç, Sabancı, Eczacıbaşı, Alarko, Komili başta olmak üzere Türkiye’nin önde gelen işadamları katılacak. Davetin sürpriz konuğu ise ekonomiden sorumlu Devlet Bakanı Kemal Derviş olacak. Derviş, davete eşiyle birlikte katılacak. 
     



 EKONOMİ 




















</TEXT>
</DOC>
