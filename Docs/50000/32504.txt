<DOC>
<DOCNO> 32504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sondun19.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalılar AB konusunda kötümser... 
</HEADLINE>
<TEXT>

     AB'nin kamuoyu yoklamaları kurumu Eurobarometre tarafından gerçekleştirilen son araştırmanın sonuçları, Avrupalıların AB konusunda kötümser olduklarını gösterdi. 
     Eurobarometre'nin bugün açıkladığı kamuoyu yoklamasının sonuçlarına göre, AB üyelerinin vatandaşlarının sadece yüzde 48'i, ülkelerinin AB içinde yer almasını ''iyi bir şey'' olarak algılıyor. Uzmanlar, daha önce yapılan araştırmalarla mukayese sonucunda, AB vatandaşlarında kötümserliğin giderek arttığını belirttiler. AB'ye destek verenlerin oranının 1990'da yüzde 70'in üzerinde olduğu, 1997'den itibaren bu desteğin yüzde 50'nin altına düştüğü kaydedildi. En kötümser AB vatandaşlarının başında İngiliz, İsveçli ve Avusturyalıların geldiği, en iyimserlerin ise Lüksemburglu ve İrlandalılar olduğu belirtildi. İngiltere'de halkın yüzde 29'u, İsveç'te yüzde 33'ü ve Avusturya'da yüzde 34'ü AB'ye destek verirken, bu oran Lüksemburg ve İrlanda'da yüzde 72 olarak belirlendi. 
     Ortak para birimi euro'ya geçişi olumlu karşılayan AB vatandaşlarının oranının ise, 6 ay önce yapılan kamuoyu yoklamasına göre yüzde 4 artarak, yüzde 59'a ulaştığı duyuruldu. Avrupalıların büyük bir bölümünün AB projesini anlamadıkları veya bu projeye ilgi göstermedikleri belirlenirken, AB Komisyonu yetkilileri, bu sonuçların, AB vatandaşlarıyla yakınlaşma gereğini teyit ettiğini açıkladılar. Eurobarometre, AB vatandaşlarının yüzde 43'ünün genişlemeden yana olduğunu, bu oranın Yunanistan'da yüzde 70'e çıkarken, Fransa, Almanya ve İngiltere'de yüzde 35'e, Avusturya'da yüzde 33'e indiğini belirtti. 







</TEXT>
</DOC>
