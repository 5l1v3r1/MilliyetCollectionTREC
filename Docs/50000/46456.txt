<DOC>
<DOCNO> 46456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/spor/yguven.html </URL>
<DATE> 2001/10/12/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Ecevit ve Anadolu 
</HEADLINE>
<TEXT>

     "Bir kısrak başı gibi Akdeniz’e uzanan" Anadolu’nun, ense kökündeki değersiz parazitlere benzetiyordu kendini Doğu insanı... 
     Üretmemeye mahkum edilmiş ve istenmeyen... 
     Kaşıntı ve suçluluk duygusu veren... 
     Uzun yıllar unutulmuş, terörle yanmış, ekonomik krizle çifte kavrulmuştu. 
     Milliyet’in "Tır"ı, Eyüp Sultan türbesi gibiydi ben kafiledeyken... 
     Her şehirde sanki biraz daha ağırlaşıyordu dev araç... 
     Türkiye’nin ortak dertleri, Doğu’nun mahrumiyeti ile katmerlenmiş, bana yönlenen insanlarda, bu ağır koşullara bir de sportif sorunlar eklenmişti. 
     Açlık sınırı, bir ekmek ile bir tas tarhana çorbasına çekileli çok uzun yıllar geçmişti yörede... Gençler alışıktı. 
     Katlanılamayan çifte standarttı. 
     
     
     Ne kayak kalmıştı Doğu’da, ne atletizm, ne güreş... 
     Futbola seyirci olmak için bile para lazımdı. 
     Erzurum, Van, Siirt, Ağrı... Her şehirden, hem genel sorunları yazıyor, hem de notları toparlıyordum. 
     Bu ülkede spor teşkilatı, federasyonlar, bürokratlar vardı... Mutlaka soracaklardı "Gazeteci gözüyle neler gördün İnsanlar, gençler, sporcular ne istiyorlar Bize ulaşmayan ne dertleri var "... 
     Sonra döndüm... Ses yok... 
     Yazdım... Yine ses yok... 
     Hatta telefon açıp, sorumlu olduğuna inandığım insanlara ne yapacaklarını sordum... Bir takım yuvarlak laflardan başka yanıt alamadım. 
     Bir kere daha gördüm Türkiye’de spor gerçeğini ve anladım... 
     Sporun dizginlerini tutanlar ya başrole soyunuyor, ya da saklanıyordu. 
     "Bu koltuk beni kesmez" diyenler şov yapıyor, koltuğunu yeterli görenler her türlü pisliğin üstünü örtmeye çalışıyordu. Yeter ki, dikkatler ona dönmesin. 
     Bunu daha sonra ayrıntılarıyla yazıp sizlerle paylaşacağım... 
     
     Spordan para, itibar, onur, güç kazanan insanların egoist uykusu sürerken, Sayın Başbakan Bülent Ecevit ile aynı masada buldum kendimi. 
     Her Türk vatandaşı gibi, benim de anılarım vardı ona ilişkin. 
     Mesela, ilk kaldırım taşını, 77 seçimindeki başarısına sevinirken şu andaki ortaklarının "ocağından" yemiştim... 
     Yıllar, gazeteci - başbakan ayırmıyor, aynı insafsızlıkla vuruyordu belden aşağı... 
     Şimdi, ben orta, o çok yaşlıydı... Ve zeka ile kibarlığın kaslara endeksli olmamasına şükrettim. 
     Toplantı masasında yerlerini almış bizlerin bulunduğu odaya girdiğinde kazandı beni yeniden 
     "Ellerinizi vedalaşırken sıkayım, şimdi rahatsız etmeyeyim" 
     Ne yazık ki, zamanımızda "saygının kuru" dolardan düşüktü. Deneyim kredi teminatı olamıyor, sanayiciden sporcuya kadar her üreten, Sayın Ecevit’e dik dik bakıyordu. 
     Ama o, tüm bu koşullar altında birbuçuk saatini bizlerle bölüştü. 
     Onunki, siyasi bir duruştu... 
     Ülkesinin dertlerini dinleyen gazetecilerin eylemini, siyasi anlamda kutsamış ve mesajı, "egoist uykuculara" yollamıştı. 
     Akdeniz’e uzanan kısrak başının gemini tutanlara... 
     Anlayana... 
     
Acil durumlar için      Beş Anadolu gününde doldurduğum ve Cumartesi günü Başbakanlıktaki ceviz masanın altına koyduğum çantamda bulundurduğum iki bloknotu, tekrar çevirdim bu sabah. 
     Bireysel dramlar, travmalar... 
     Yalvarmalar, suçlamalar ve inanılmaz hırsızlıklar... 
     Bana güvenmişler ve anlatmışlar. 
     Çok azını yazabildim. Birçoğunu takip etmekteyim. 
     Gerçi Sayın Başbakanımız Bülent Ecevit’e bahsedemedim... Ülkesel sorunlardan, bölgesellere, oradan Doğu illerine ve o şehirlerdeki sporcu gençlere, zamanın ekonomisi müsade etmedi. Ama yine de vebal altında kalmadığımı düşünmekteyim. 
     Önümüzdeki günlerde, bazı doğu dosyalarını acı gerçekleriyle gündeme getireceğim. 
     "Yetmez... Başbakan’a da söylemeliydin" diyenler olabilir. 
     Onlara da hak veririm... 
     Fakat, sorunlarının direkt hükümete iletilmesini isteyenler, bana anlatarak hata yapmışlar böyle bir aciliyeti olanlar Amerikan Elçiliğine başvurmalılar. 
     
11 dev adam      Futbol Milli Takımımız, Dünya Kupası Finalleri’ne katılma hakkını elde edebilirse - ki, eder - yarım yüzyıl sonra kucaklanacak bu başarı, Türk insanı ile nasıl paylaşılacak .. 
     Artık, arabalara bayrak takıp, kırmızı beyaz makyajla Taksim’e gitmenin hiçbir orijinalliği kalmadı. Kime bağıracağız, ortada ne PKK’lı var ne şeriatçı. 
     Üstelik, çevre otellerde "sanatçı" arkadaşlarıyla kayıntı çeken yüksek sosyete rahatsız oluyor. 
     Hatta, bir keresinde sınıfsal uçurumun alt tarafındakiler aradaki boşluğu şişe ve taşlarla doldurmaya kalktı da, rivayet o ki, o günden sonra göç eden dövizler yüzünden ekonomi belini doğrultamadı. Geçiniz... 
     Hem olay günübirlik değil ki... Finale kalınacak. Takım uğurlanacak, maçlar oynanacak... Hangi sözlerle anlatacağız duygularımızı Bizim kelime haznemiz yeter mi 
     12 Dev Adam’ı uyarlasak kafiye tutmuyor. Şöyle karate filmi efektleriyle süslenmiş bir şarkımız olsa. Sonra, Atatürk Havaalanı’nda çekilmiş bir reklam filmi... Mesela Hakan gümrük memurunun üzerinden atlasa, Sergen pasaport polisine çalım atsa... Uçakta kültür fizik... Değil mi ama .. 
     Olacak, olacak... 
     Müjdeyi benden alın. Haluk Ulusoy sponsor görüşmelerini tamamlamış ve olay "mana ve ehemmiyetine" yaraşır şekilde kutlanacakmış. 
     Yalnız bu filmde Spordan Sorumlu Devlet Bakanı nasıl yer bulacak merak ediyorum. Malum, montajda ev sahibi olarak Federasyon temsilcileri bulunacak. 
     
DİKKAT ..      "Ronaldo" olayı ile tüm spor camiası teyakkuz durumuna geçti. 
     Okudunuz Beşiktaşlı futbolcu, Portekiz’de hormonlu gıdalarla beslenen domuz yemiş ve kanında Nadrolone maddesine rastlanınca dopingli olduğu iddia edilmişti. 
     Yani sporla ilginiz varsa, artık sadece "yedikleriniz" değil, yediklerinizin yediği de sizi bağlar. 
     Kale arkaları ile açık tribünde konuşlanan, ve ekonomik durumlar nedeniyle tahıla talim eden vatandaşlara göre hava hoş. 
     Ama kapalı tribün, tehlikede. 
     Hele yöneticiler ve yorumcular dikkat... İnsan etinde de doping var.. 
     
Dün mü yarın mı      Koca bir hafta Mustafa Denizli Hoca’nın, "kulübün içindeki" düşmanlardan "hınç" almasıyla geçti... 
     Yeteneklerini tartışanlara, "geçmişi" hatırlattı 
     "Bu ülke futbolunu hayalleriyle ben tanıştırdım". 
     Kulübü sevdikleri için kendisini eleştirenleri "dün"e davet etti 
     "Bu takımı tarihinde şampiyon yapan ilk Türk benim." 
     Umutlarını yitirmek üzere olanlara, "yarın"ı müjdeledi 
     "Bu takım şahlanacak " 
     Hepsi doğru, iyi, hoş da araya sıkıştırdığı bir cümle, kurduğu mantık kulesinin dibinden tuğlayı çekiverdi 
     "Futbol bugündür". 
     Keşke söylemeseydi. 
     

</TEXT>
</DOC>
