<DOC>
<DOCNO> 22916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/yasam/yas09.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Adresi cebinde unuttu 
</HEADLINE>
<TEXT>
Sincar’ı eşi yakalattı... 
Karısının üzerindeki broşürden kaldığı pansiyonu tespit eden polis, Murat Sincar’ı Antalya’da Montaigne’ okurken yakaladı... 
     NİHAT ALTINTAŞ İstanbul 

     Bostancı’da iki kişinin öldürülmesinden sorumlu tutulan Sincar Aşireti lideri Murat Sincar, Antalya’da saklandığı pansiyonun broşürlerinin, eşinin üzerinde bulunması sonucu yakalandı. 
     Polis, Büyükada’da kardeşi Sadettin Sincar’ı öldüren lokantacı Gaffur Karaca’nın ortağı Sait Yılmaz’la şoförü Mustafa Yanbul’un öldürülmesinin ardından vur emri’ verdiği belirtilen Murat Sincar’ın peşine düştü. 
     
     Polis uygun anı bekledi 
     Sincar’ın izini süren polis, ifadesine başvurmak için Sincar’ın eşi Dişvan Sincar’ı İstanbul’da gözaltına aldı. Ve Dişvan Sincar’ın üzerinde Antalya’daki Ten Clup adlı pansiyonun broşürleri bulundu. 
     Bunun üzerine, Antalya’ya gönderilen bir ekip pansiyonu yakın takibe aldı. Uygun anı bekleyen ekipler kapalı olduğu belirtilen pansiyona önceki gece bir operasyon düzenleyerek Murat Sincar’ı yakaladılar. Sincar’la birlikte pansiyon sahibi ile resepsiyon görevlisi de gözaltına alındı. 
     Aynı saatlerde İstanbul’da gerçekleştirilen bir başka operasyonda ise aşiret üyesi iki kişi ruhsatsız bir tabancayla yakalandı. 
     



 YAŞAM 

























</TEXT>
</DOC>
