<DOC>
<DOCNO> 48766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sondun29.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street Journal "Suudi modeline karşı Türk modeli.." 
</HEADLINE>
<TEXT>

     Amerikan finans çevrelerinin gazetesi Wall Street Journal, ''Türkiye ve onun Kemalist sisteminin, cami-medrese sistemine dayalı Suudi köktendinciliğine karşı alternatif oluşturduğunu ve Batı'nın bu modelin İslam dünyasına yayılması konusunda Türkiye'ye destek vermesi gerektiğini'' yazdı. 
     Gazetenin Melik Kaylan imzalı ve ''Türk modeli'' başlıklı makalesinde, ABD ve İngiltere'nin şimdiye kadar Suudi Arabistan ve Körfez ülkelerini desteklemesi sonucu, Suudi etkisinin geniş alanlara yayıldığı ve önem kazandığı kaydedilerek, bunun Vahabilik ve cihat kavramlarının dünyaya yayılmasına yol açtığı belirtildi. 
     İslam dünyasına Türk modelinin yayılması için harekete geçme zamanının geldiği belirtilen makalede, Batı'nın Türkiye'ye, bu rolü yerine getirebilmesi için destek vermesi gerektiği kaydedildi. 
     Makalede, ''Türkiye'nin, on yıllardır Batı'nın çıkarları yönünde ve Amerikan barışını korumak uğruna yaptığı fedakarlıklar için müttefiklerinden yeterince alkış almadığı buna karşılık bölgedeki rakiplerinden kaynaklanan ciddi sorunlarla karşı karşıya geldiği'' ifade edildi. 
     Makalede, önde gelen İslami-laik devlet olarak Türkiye'nin nüfuzunu ve güçlü silahlı kuvvetlerini, ABD'nin Orta Asya ve diğer yerlerde görülen İslami terörizmi yenilgiye uğratması doğrultusunda kullanabileceği de belirtildi. 
     
     'Türkiye Rus nüfuzunu silebilir' 
     ''Şimdiye kadar bizim için yaptıklarından ötürü Türkiye'ye karşı minnettarlık duymamız gerekir'' denilen makalede, ''Türklerin sınırları ötesinde tarihin oluşumuna katkıda bulunmalarının zamanı geldi. Batı'nın da Türkiye'ye potansiyelini harekete geçirme konusunda yardımcı olması gerekir'' ifadesi kullanıldı. 
     ''Türkiye'nin bölgedeki Rus nüfuzunu silmesinin zamanının geldiği'' de kaydedilen makalede, bunun stratejik açıdan da pek çok olumlu sonucu olacağı bildirildi ve bunlar şöyle sıralandı 
     ''-Bölgede laik bir Türk devletleri bloku oluşacak ve bu blok İran, Pakistan, Afgan köktendinciliğine karşı çıkacak. 
     -Bölgedeki petrol ve gaz rezervleri Rus vetosundan kurtarılacak. 
     -Bölgedeki aşırı yoksulluk giderilecek.'' 
     






</TEXT>
</DOC>
