<DOC>
<DOCNO> 30416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/spor/spo01.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM çılgına döndü 
</HEADLINE>
<TEXT>

Beşiktaş’ın hocası, dünkü antrenmanda adeta fırtına estirdi, kaleyi bulmayan şutlar üzerine oyuncularına uyarılar yağdırdı 
     KARTAL YİĞİT 

     SİYAH - Beyazlı takımda dün Christoph Daum rüzgarı esti. Alman hoca, şut çalışmasında kaleye isabet bulamayan oyuncularını azarladı. Ardından da işe sıfırdan başlayıp, futbolcularına tek tek topa nasıl vuracaklarını gösterdi. Tecrübeli çalıştırıcı, "Topu elinizden ayağınıza atıyorsunuz. Yine de isabet yok. Maçta bu fırsatı bulamazsınız. Şimdi herkes topa nasıl vurulacağını görsün" diye konuştu. 
     DAUM, bir ara yardımcısı Murat Kuş’la birlikte genç oyuncu Ali Cansun’un tişörtünü çıkarıp, eliyle topu buraya atmasını istedi. Bu sırada Daum’un elindeki kırmızı tişörtü sallaması, "matador" esprilerine yol açtı. Ünlü hoca, yarım sahadaki dörderli gruplarla yapılan çift kalede de sık sık oyunu kesip, uyarılar yağdırdı. Bunun üzerine futbolcular birbirlerine takılıp, "Eski Daum geri geldi" dediler. 
     
İzni kaptılar      BEŞİKTAŞ’ta kondisyon yüklemelerine ağırlık veren ve günde üç antrenman yaptıran Daum, dünkü 2.5 saat süren yorucu çalışmanın ardından oyuncularına izin verdi. Bu arada alt yapıda altı yıldır görev yapan Hürser Tekinoktay, Çanakkale Dardanelspor ile sözleşme imzaladı. Genç oyuncuların kiraya verilmesi konusunda menajer Ayhan Yeşilbaş ve Cemal Aşçı ile anlaşma sağlandı. 
     
Veit’ten övgü      ALMAN futbolcu, Daum’un Avrupa’nın en iyi motive eden teknik adamı olduğunu söyledi. İstanbul’a her geçen gün alıştığını, tek şikayetinin sıcaklar olduğunu söyleyen Veit, "Alman federasyonu, yaşadığı olay çıkmasıydı, kendisini milli takımın başına getirecekti. Bu durum Daum’un ne kadar iyi bir hoca olduğunun da kanıtı. Bana göre futbolcuyu motive konusunda Avrupa’nın bir numaralı ismi" dedi. 
     
Fulya’da buz dansı      TEKNİK Direktör Daum, aşırı sıcaklar altında geçen antrenmanlarda futbolcuları rahatlatmanın formülünü buldu. Fulya’da üst sahada yapımı devam eden havuza antrenmanlardan sonra buz kalıpları atılmasını isteyen tecrübeli çalıştırıcı, bu şekilde oyuncularının kaslarını gevşetmenin planlarını yapıyor. Öte yandan Almanya’daki kampta hazırlık maçı yapılacak ekip arayan Daum, Münch’ün yeni takımı B.Moenchengladbach’a teklif götürdü. Bu arada Kadıköy Beşiktaşlılar Derneği Şifo Mehmet’e hizmetlerinden dolayı plaket verdi. 
     
Stavrum geliyor      BEŞİKTAŞ’ın İskoçya’nın Abeerden takımından transfer ettiği, ancak kulübüyle sorunu olduğu şeklinde haberler çıkan Norveçli Stavrum, bugün antrenmanlara katılmak üzere İstanbul’a gelecek. Stavrum’un yanı sıra Nijeryalı kaleci Shorunmu’nun da bugün gelmesi bekleniyor. Yönetici İbrahim Altınsay, Fransa’da N’Gotty’nin kulübü Marsilya ile görüştü. Altınsay, "Eğer N’Gotty olmazsa, görüştüğümüz birkaç isim var. İlk etapta libero transferini bitireceğiz" dedi. 
     



 SPOR 

































</TEXT>
</DOC>
