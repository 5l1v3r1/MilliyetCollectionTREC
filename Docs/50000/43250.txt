<DOC>
<DOCNO> 43250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sonspo13.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün "Denizli'ye saygısızlık yapmadım" 
</HEADLINE>
<TEXT>

     Fenerbahçe Futbol Takımı Kaptanı Ogün Temizkanoğlu, FC Barcelona maçını unuttuklarını, hafta sonunda Galatasaray ile yapacakları derbi maçı kazanmak istediklerini kaydetti. 
     Ogün, internette kendisine ait ''www.oguntemizkanoglu.com'' adresli sitesinde yaptığı açıklamada, Fenerbahçe'deki 2. yılında şampiyonluk tattığını, sarı-lacivertli kulüpte hep güzel günler yaşadığını, mutlu ve rahat olduğunu belirtti. Ogün, şöyle devam etti 
     ''Bu yıl çok daha büyük başarılar yaşayacağız. Ancak insanların arada tökezlediği, sendelediği dönemler olabilir. Tıpkı bugünlerde Fenerbahçe'nin futbol olarak sendelediği gibi. 
     Sizlere geçen sezonun ilk haftalarını hatırlatmak isterim. Puan kaybımız çoktu. Hatta bir Adanaspor beraberliği sonrası basında takımın dağılacağı şeklinde haberler bile yer almıştı. Ama sizler bize güvendiniz. Biz çalıştık ve sonuç ortada. Sizlerden aynı sabrı, aynı güveni yeniden göstermenizi istiyorum.'' 
     
     
     FC Barcelona maçının beklenmeyen bir sonuçla bittiğini anlatan Ogün, taraftarlara yönelik açıklamasında, daha sonra şunları kaydetti 
     ''Ne siz, ne biz bunu beklemiyorduk. Ama futbol bu, içinde her şey var. Fakat maç sonrası gelişmeler beni üzdü. Teknik direktörümüz Mustafa Denizli'nin uzattığı eli sıkmadığım iddia edildi. 
     Fenerbahçe'de 3. yılıma başladığımı söylemiştim. Milli Takım'ı da düşündüğümüzde Mustafa hocamla 4 yılı geride bıraktım. Onunla hep iyi bir iletişimim oldu. Çalıştırdığı takımlarda kaptan olarak görev yaptım ve yapıyorum da. Ona değil kızmam, kırılmam bile söz konusu olamaz. Kaldı ki, ben Ogün olarak yıllardır Türk futbolunun içindeyim ve böyle bir saygısızlığı hiçbir anterönürüme yaptığım görülmemiştir. 
     Yapımda böyle bir şey yok.'' 
     
     Küfreden taraftara tepki 
     FC Barcelona maçında oyundan çıkarken bir kızgınlığının bulunduğunu, ama bunun, kendisine o an küfür eden bir grup taraftara olduğunu anlatan Ogün Temizkanoğlu, görüşlerini şöyle belirtti 
     ''İki yıldır Fenerbahçe'de ter döküyorum. Hep elimden gelenin en iyisini yapmaya çalıştım ve genelde başarılı oldum. Belki Barcelona maçında kötüydüm ki aslında o kadar da kötü olduğuma inanmıyorum. Yalnızca bir taktik gereği oyundan alındım , ama bunca başarıdan, bunca güzel günden sonra sizce ben o hareketleri, o sözleri hakettim mi Bu hareketleri de asla Fenerbahçe taraftarına maletmem. Biliyorum ki tribünlerin büyük çoğunluğu beni seviyor ve içtenliğime inanıyor. Evet, son dönemde bir kaç başarısız maçım oldu, ama iyi niyetim, gayretim hiç eksilmedi. En kısa sürede yeniden eski Ogün olarak oynayacağım. Bunu çok iyi biliyorum, birçok insan da biliyor. Benim gibi takım arkadaşlarıma da destek vermenizi bekliyorum. 
     Mustafa hocaya saygım, sevgim büyük. Barcelona maçıyla ilgili yazılan ve iddia edilenler asla doğru değil. Biz onunla beraber hedefe koşmaya devam edeceğiz.'' 
     
     Barcelona yenilgisi 
     Milli futbolcu, FC Barcelona yenilgisisiyle ilgili görüşlerini ise şöyle anlattı 
     ''Barcelona'ya yenildik, kabul. Kötü oynadık, kabul. Ama bu takım 20 küsur resmi maç sonra Kadıköy'de ilk kez puan kaybetti. Kadıköy'de büyük başarılar yakalamış, kurulduğu yıl şampiyon olmuş, 2. yılında Şampiyonlar Ligi'ne kalmış bir takıma, futbolcusuna, teknik heyetine eleştiride biraz ölçülü olunması gerektiğine inanıyorum. Bu takım sizlerin sevgisini hak eden bir takımdır.'' 
     
     Galatasaray maçı 
     Ogün, hafta sonunda yapacakları Galatasaray derbisi ile ilgili olarak da şunları kaydetti 
     ''Şimdi önümüzde Galatasaray maçı var. Her ne kadar gazeteler, televizyonlar unutmamış olsa da biz Barcelona maçını unuttuk. Galatasaray derbisini düşünüyoruz. Yine en iyisini yapmaya çalışacağız. Kendimize, futbolumuza güvenimiz tam.'' 
     
     "Oynadığım tüm Galatasaray maçlarını kazandık" 
     Kendisinin inandığı bir nokta daha bulunduğunu ve bunu Fenerbahçeli taraftarlarla paylaşmak istediğini anlatan Ogün, açıklamasını şöyle tamamladı 
     ''Fenerbahçe'deki 3. sezonuma girdim. Sakatlığım veya cezam nedeniyle forma giyemediğim maçlar dışındaki tüm Galatasaray derbilerini kazandık. Hocam bana yer verirse yine sahaya çıkacağım ve Ali Sami Yen'deki galibiyetin mimarlarından biri de ben olacağım. Bunu yürekten istiyorum. Ondan sonra da Şampiyonlar Ligi'nde kaybettiğimiz avantajı yeniden yakalamak için Lyon maçına döneceğiz. Ama elbette önce Galatasaray derbisi.'' 







</TEXT>
</DOC>
