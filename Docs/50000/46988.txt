<DOC>
<DOCNO> 46988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/soneko16.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre, Swissair'in yerine Crossair'i kuruyor 
</HEADLINE>
<TEXT>

     İsviçre, ulusal havayolu şirketi Swissair'in 11 Eylül'de ABD'ye yapılan saldırının ardından iflas etmesi üzerine, yeni bir ulusal havayolunun kurulması için Geçici İşbirliği Komisyonu oluşturdu. 
     Komisyon, hükümet temsilcileri, bankalar, Swissair ve bölgesel havayolu şirketi Crossair yöneticilerinin katıldığı dünkü ilk toplantısında, 28 Ekim'de uçuşları sona erecek Swissair'in yerine geçecek ulusal havayolunun oluşturulabilmesi konusunu görüştü. 
     Toplantıda ele alınan değişik senaryolar arasında, en güçlü olasılık olarak, İsviçre'nin bölgesel havayolu Crossair'in, Swissair filosundan 26 kısa ve 26 uzun mesafe uçağını devralması ve 28 Ekim'de ismi resmen sona erecek Swissair uçuşlarının devamlılığının sağlanması öngörülüyor. Ancak, uzun mesafe uçuş lisanslarının bir havayolundan diğerine geçişinin önünde yasal engeller bulunduğundan, Crossair ilk etapta sadece Avrupa uçuşları yapabilecek. 
     
     Formül arayışı 

     Crossair'in Mart 2002'den önce uzun mesafe uçuşlarına başlayamayacak olması nedeniyle Swissair'in kıtalararası uçuşlarının devamlılığı için formül arayışı devam ediyor. 17 Ekim Çarşamba günü Bakanlar Kurulu toplanarak, kış boyunca Swissair'in kıtalararası uçuşlarının devamı için talep edilen kredilerin kamudan aktarılması konusunu görüşecek. 
     Hazırladığı raporu Çarşamba günkü Bakanlar Kurulu toplantısında görüşülecek olan Geçici İşbirliği Komitesi ise ulusal havayolu şirketinin Crossair'e devredilmesi konusundaki nihai kararını henüz vermezken Crossair yönetimi, Swissair uçuşlarının üstlenilebilmesi için 2.4 milyar dolara gereksinim duyulduğunu, bankalardan verilecek desteğe göre karar verecek olan Yönetim Kurulu'nun bu planı kabul etmesi halinde bile, uzun mesafe uçuşlarına Mart 2002 sonuna kadar başlamanın mümkün olamayacağını bildirdi. 
     
     Çalışanların işsizlik endişesi 

     Uzun süredir ekonomik kriz içinde olan Swissair'in, 11 Eylül'de ABD'ye yapılan saldırının ardından iflas etmesi, 27 bin Swissair çalışanının işini tehlikeye attı. 
     Crossair'in yeni ulusal havayolu olarak, Swissair'in uçaklarını devralması halinde ise işini kaybedenlerin sayısının 4 bin 100'ü İsviçre'de olmak üzere toplam 9 bin 400'e indirilmesi planlanıyor. 
     






</TEXT>
</DOC>
