<DOC>
<DOCNO> 16528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sondun06.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni lobisi İsrail Dışişleri Bakanı'na ateş püskürüyor 
</HEADLINE>
<TEXT>

     ABD'deki Ermeni lobisi, Ermenilerin Yahudiler gibi soykırıma maruz kaldıkları iddialarını ''anlamsız'' diye niteleyen İsrail Dışişleri Bakanı Şimon Perez'e tepki gösterirken, İsrail'in Los Angeles Başkonsolosluğu, ülkesinin tutumuna ilişkin bir açıklama yaptı. 
     Açıklamada, ''Bu konu, siyasetçilere değil, tarihçilere bırakılmalıdır. Biz, Ermeni trajedisi ile Musevi soykırımının karşılaştırılmasını desteklemiyoruz. İsrail, bu konuda ne tarihi, ne de siyasi bir tavır alacaktır'' denildi. 
     ABD'deki Ermeni lobisi, Peres'in Türkiye ziyareti öncesinde verdiği demeçte, dile getirdiği görüşlerinin doğruluğunu araştırmak üzere, İsrail'in Los Angeles'taki konsolosluğuna başvurdu. İsrail Başkonsolosluğu da Peres'in açıklamalarını yayınladı. 
     Ermeni lobisinin, bunun üzerine, açıklamaları kınayan bir mesaj kampanyası başlattığı öğrenildi. ABD'deki Ermeniler, Amerikan Ulusal Ermeni Konseyi tarafından, İsrail'deki hükümet kuruluşlarına mesaj göndererek, Peres'in sözlerini kınamaya çağrıldı. Türk-Amerikan Dernekleri Asamblesi de, ABD'deki Türkler arasında, İsrail meclis, başbakanlık ve dışişleri bakanlığına mektup, mesaj ve e-mail göndererek, Peres'in sözlerine teşekkür kampanyası başlattı. 
     İsrail Dışişleri Bakanı Şimon Peres, 9 Nisan'da verdiği demeçte, soykırım iddiaları konusunda Türk tezine destek vererek, ''Tarih, tarihçilere bırakılmalı'' demişti. Ermenilerin, Yahudiler gibi soykırıma maruz kaldıkları iddialarını ''anlamsız'' diye niteleyen Peres, ''Böyle bir benzerlik kurulmasını reddediyoruz. Yahudi soykırımına benzer bir şey yaşanmadı. Ermenilerin yaşadığı bir trajedidir ama bir soykırım değildir'' diye konuşmuştu. 




</TEXT>
</DOC>
