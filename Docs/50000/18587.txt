<DOC>
<DOCNO> 18587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/ekonomi/eko05.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
HiltonSA açıldı 
</HEADLINE>
<TEXT>

65 milyon dolara mal olan 308 odalı Adana HiltonSA dün resmen faaliyete geçti 
     ADANA DHA 

     Sabancı Holding’in Adana’da yaptırdığı beş yıldızlı Hilton-SA Turizm Bakanı Erkan Mumcu tarafından resmi olarak hizmete açıldı. 65 milyon dolara mal olan oteli Hilton İnternational işletecek. 
     HiltonSA’nın açılışına, soğuk algınlığı nedeniyle rahatsızlanan Sakıp Sabancı katılamadı. Hilton International Başkan Yardımcısı Peter van der Vliet, Türkiye’nin geleceğine güvendiklerini, Adana’nın yanında Konya, Antalya ve İstanbul’un Anadolu yakasına yapılacak otellerin bunun göstergesi olduğunu söyledi. 
     Ömer Sabancı da HiltonSA’nın babası Hacı Sabancı’nın isteği olduğunu belirtti. Açılışta, Adana’nın Yumurtalık ilçesinin de turizm merkezi olacağını iddia eden Bakan Mumcu, "Çevreciler önce çevrecilik öğrensin, sonra konuşsun. Turist bulamadığınız ekonomide istihdamı nereden yaratacaksınız Bergamot reçelini kim yiyecek 10 milyar geliri nasıl sağlayacaksınız’’ dedi. 
     
Bakan, vali tartışması      Mumcu, daha sonra Adana Valiliğini ziyaret etti. Burada cep telefonunun çalması üzerine "Efendim" diye hitap ettiği kişiye "Vali İstanbul Valisi Erol Çakır küstahlık yaptı’’ dedi. 
     Mumcu, gazetecilere "İstanbul’un, Londra, Paris gibi turizm merkezi olması gerektiği benim iddiam. Bunun bir otoritesi olması gerektiği ise muhatabımın iddiasıdır’’ diye konuştu. Mumcu bir gün önce İstanbul’daki bir panelde bakanlığını suçlayan Vali Çakır’a, "Burası kimsenin babasının çiftliği değil. Yapamayanlar gider" demiş ve toplantıyı yarıda kesmişti. 
     



 EKONOMİ 

















</TEXT>
</DOC>
