<DOC>
<DOCNO> 15556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/soneko09.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Akademisyenlere göre dolar Nisan sonunda 1.1 milyona düşecek 
</HEADLINE>
<TEXT>

     İstanbul Üniversitesi İktisat Fakültesi Öğretim Üyesi Prof. Dr. Esfender Korkmaz, döviz piyasasındaki gelişmelerle ilgili olarak, ''Bakan Derviş'in açıkladığı rakam çok doğru bir rakam. Bana göre de Nisan sonunda dolar 1.1 milyon liraya düşecek'' dedi. 
     Prof. Dr. Korkmaz, döviz fiyatlarını suni olarak niteledi. Dövizin de bir mal olduğuna işaret eden ve fiyatının arz-talep şartlarına bağlı olduğunu vurgulayan Prof. Dr. Korkmaz, dövize olan yüksek talebin nedenlerini şöyle dile getirdi 
     ''Talebin birinci nedeni, bankaların döviz pozisyonu açığı var. Onun için bankalar borçlarını ödeyecekleri, taahhütlerini yerine getirecekleri zaman yüksek de olsa döviz almak zorunda. Görülüyor ki bankalar Tahtakale'den valiz valiz döviz topluyor. Çünkü borçlarını ödemedikleri takdirde daha çok sıkıntıya gireceklerdir. Bankalar nedeniyle yüksek. Üç kamu bankasını da buna katabiliriz. 
     Diğer neden, Türkiye geçen yıl 10 milyar dolar cari açık verdi. 2001 yılının ilk 2 ayında da 2 milyar dolar açık verdi. Yani kur çıpasının uygulandığı 14 ay süresince, Türkiye 12 milyar dolar cari açık verdi. 12 milyar doları yurtdışına vermiş olduk. Bu cari açığın kapatılması için, dış ödemeler dengesinin kapatılması için bir talep var. 
     Üçüncü neden de, Türkiye'nin dış borçlarını ödemesi için dövize ihtiyacı var. Bunun için Hazine de dövize talep yaratıyor. Demek ki bu talebe karşılık döviz arzı yetersiz.'' 
     Prof. Dr. Esfender Korkmaz, belirsizlikten doğan döviz alış-satış fiyatları arasındaki yüksek fark nedeniyle kimsenin döviz satmadığına da dikkat çekerek, ''Bu açıdan döviz arzı az. Ayrıca Merkez Bankası, döviz arz edemiyor. Çok fazla döviz talebi olduğu için fazla döviz verdiği zaman stokları eriyor. Net döviz rezervleri de sıfıra yakın. Yurtdışından da döviz gelmiyor'' görüşünü savundu. 
     Kasım ve Şubat krizi nedeniyle yurtdışına önemli döviz çıkışı olduğunu anlatan Prof. Dr. Korkmaz, dövizin gelmemesinin diğer nedenlerini de, kriz ve ülkenin kredi notunun düşmesi olarak açıkladı. 
     Dışarıdan gelen dövizin kara para önlemi nedeniyle Türkiye'de fazla kontrol edildiğine işaret eden Prof. Dr. Korkmaz, ''Arz demek ki olmuyor. Talep yüksek olunca, arz da olmayınca döviz fiyatları artıyor. Bakan Kemal Derviş'in açıkladığı rakam çok doğru bir rakam. Nisan sonunda 1 milyon 100 hedefi normal bir hedef. Bana göre de 1 milyon 100 bin liraya düşecek'' şeklinde konuştu. 
     Boğaziçi Üniversitesi Ekonomi ve Ekonometri Merkezi Başkanı Prof. Dr. Refik Erzan da, döviz piyasasının henüz oturmadığını belirterek, ''Döviz piyasasının oturması için bankalara düzenleyici önlemlerin uygulanması lazım ki, bankaların dövize olan aşırı talebi ortadan kalksın'' dedi. 
     Şu anda döviz piyasasının çok dar bir piyasada geliştiğini ifade eden Prof. Dr. Erzan, şunları söyledi 
     ''Bankalar da açık olan pozisyonlarını bir şekilde kapatmaya çalışıyorlar. Şu anda bu denge ortamı değil. Onun için döviz, dengesiz bir şekilde inip çıkıyor. Ama dengelendiği vakit de çok düşük bir oran olmayacak. Çok yüksek birşey de olmayabilir. Bu, piyasaların düzenlenmesiyle ilgili bir konu. Piyasadaki oyuncular, şu anda özellikle bankalar çok zor durumda. Tahtakale'deki piyasada çok dar bir piyasa. O da Türkiye'nin gerçeklerini artık yansıtmaktan uzak bir piyasa. 20 sene evvel çok önemliydi. Ama bugün için çok önemli değil.'' 




</TEXT>
</DOC>
