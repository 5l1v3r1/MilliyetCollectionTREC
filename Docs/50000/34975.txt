<DOC>
<DOCNO> 34975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/ekonomi/eko01.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fakirler arasında bile uçurum var 
</HEADLINE>
<TEXT>

İstanbul Valiliği’nin araştırmasına göre, kent yoksulları üç tabakaya ayrılıyor. Tabakalar arası geçiş neredeyse imk nsız 
     İHSAN YILMAZ İstanbul 

     Art arda yaşanan ekonomik krizler toplumun birçok kesimine olumsuz etkilerken, İstanbul Valiliği’nin uzmanlara hazırlattığı rapor, yoksulların kendi aralarında üç tabaka oluşturduğunu ortaya koydu. Raporda, tabaka değiştirmenin hemen hemen imkansız hale geldiğine dikkat çekilirken, zenginler ve fakirler arasında tehlikeli bir yapıya gidildiği vurgulandı. 
     Valiliğin Prof. Dr. Kenan Mortan başkanlığındaki 10 kişilik uzman ekibe hazırlattığı Çevre Stratejik Planı’nda Sultanbeyli, Gaziosmanpaşa, Kartal, Küçükçekmece, Pendik gibi ilçelere bakıldığında yoksulluğun üç tabakaya ayrıldığı bildirildi. 
     
     Düzeltme şansları yok 
     Tabakaların birbirleriyle ekonomik olarak geçirgen olmadığı vurgulanan raporda şöyle denildi 
     "En alttan en üste geçmek son derece zorlaşmıştır. Aynı zamanda tabakalar siyasi olarak da geçirgen değildir. Himayeci birliklerin içinde yer edinmek ve yükselmek de en üstteki akçeli çıkar ilişkileri nedeniyle çok zordur. 
     İstanbul’un yoksulu ve orta tabakası, yaşam kalitesini düzeltme şansından böylece tamamen yoksun bırakılmıştır. İstanbul geleni kabul etmemektedir. Gelen ise kabul edilmekten ziyade, kentin kenarına yapışmakta ve yaşamını gündelik olarak sürdürmeye çalışmaktadır." 
     Bu alanların kendine özgü kuralları ve değer yargıları oluştuğu vurgulanan rapor şöyle devam etti 
     
     Tehlikeli gidiş 
     "Tıpkı İstanbul’daki en zenginin kendine adacıklar enklavlar kurması gibi, göç edenlerin de kendilerine kurdukları izole adacıklar oluşmaktadır. Ancak bu parçalanma ve dikotomi her iki tarafın da birbirini düşman addetmesi ile sonuçlanabilecek son derece tehlikeli bir yapıya doğru gitmektedir." 
     
Hepsi birbirinden yoksul      EN ALTTAKİLER 
     Çok yoksul ve giderek daha yoksullaşan, kentle bağlantısız bir tabaka. Kentin bu en yoksulları grubuna emekliler, öğrenciler, işsizler, iş güvenliği olmayan işlerde veya geçici işlerde çalışanlar, dar gelir grupları, ailesinde tek kişi çalışanlar, dul kadınlar giriyor. 
     
     ORTA YOKSUL TABAKA 
     Kente ya daha önce geldiğinden ya da gelirken parası olduğundan kentsel olanaklara biraz daha fazla erişebilmiş durumdalar. Bununla birlikte gelirleri sınırlı. Bu grupta en azından bir eve başını sokabilmiş ve geçici de olsa yarı kalifiye veya niteliksiz işgücü gerektiren işlerde çalışanlar bulunuyor. 
     
     ÜST TABAKA 
     İnformal ve illegal gelir yolları ile kente yapışmış ancak kentle bütünleşmemiş olanlar bu grupta yeralıyor. Bu grup gelir ve geçim kaynakları açısından ortalama gelir gruplarının üzerine çıkan bir düzeye sahip olabiliyor. Ancak gelirin kaynağı informal, marjinal ve hatta illegal olduğundan kentin hizmetlerinden ve prestij ağlarından yararlanamıyor. 
     



 EKONOMİ 





















</TEXT>
</DOC>
