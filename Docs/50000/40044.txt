<DOC>
<DOCNO> 40044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/ekonomi/eko04.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine kasım yükünü azalttı 
</HEADLINE>
<TEXT>

Ağustosta yaptığı halka arzlarla kasımdaki iç borç ödemesini 1 katrilyon azaltan Hazine, yıl sonuna kadar 1.5 milyar dolar dış borçlanma yapacak 
     EKONOMİ SERVİSİ 

     Kasımdaki yüklü borç geri ödemeleri nedeniyle zorlanacağı iddia edilen Hazine'nin ağustosta 8.8 katrilyon lira olarak açıkladığı kasım ayı iç borç servisi, 7.8 katrilyona geriledi. Hazine, yıl sonuna kadar 2 katrilyon lira yaklaşık 1.5 milyar dolar dış borçlanma yapacağını duyurdu. 
     Hazine, eylül - aralık dönemi iç borçlanma stratejisini açıkladı. Son dört ayda 28.6 katrilyon lira iç borç geri ödemesi yapacak olan Hazine 6.2 katrilyon da dış borç ödemesi gerçekleştirecek. 
     İç borcun 9.2 katrilyonunu kamuya, 19.5 katrilyonunu piyasaya ödeyecek Hazine, 34.8 katrilyonluk iç ve dış borcun 12.7 katrilyonunu piyasadan finanse edecek. 
     Hazine, kalan 22.1 katrilyon liralık borcu ise altı kaynaktan karşılayacak. Bu kaynakların ilki, ikinci çeyrek büyümenin eksi yüzde 11.8 çıkması nedeniyle düşürüleceği iddia edilen faiz dışı fazla. Ağustosta son beş ayda 4.7 katrilyon olması hedeflenen faiz dışı fazla son dört ayda 3.7 katrilyon açıklandı. 
     
     112 günlük bono ihalesi 
     Bir diğer kaynak ise dış borç. Hazine, kalan aylarda iç borç servisinin 2 katrilyonluk kısmını dış borçla finanse edecek. Borç servisinin 3 katrilyonunu kendi nakit mevcudundan karşılayacak Hazine, kamu bankalarına ve diğer kamu kurumlarına 6.4 katrilyon, IMF, Dünya Bankası gibi uluslararası kuruluşlardan 6.9 katrilyon 5.1 milyar dolar kaynak sağlamayı hedefliyor. 4 Eylül'de 112 gün vadeli ihale düzenleyecek olan Hazine, borçlanma olanakları ölçüsünde kamu ve Fon bankalarına erken itfa yapmayı sürdüreceğini duyurdu. 
     



 EKONOMİ 
















</TEXT>
</DOC>
