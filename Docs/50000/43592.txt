<DOC>
<DOCNO> 43592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/ekonomi/eko09.html </URL>
<DATE> 2001/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Biriken maliyet enflasyonu ile canavar güç topluyor 
</HEADLINE>
<TEXT>

Portföy YAŞAR ERDİNÇ 
     Bu ortamda enflasyon ve büyüme hedefi koymak boşa kürek çekmektir. Yüzde 30 enflasyon hedefiyle yüzde 4’lük büyüme zor gözüküyor 
     
     Biliyorsunuz sizlere her hafta üç adet senet öneriyordum. Geçen hafta paranızı senette değerlendirmek yerine B tipi likit fonda tutmanızı önermiştim. Çünkü ortalık karışmıştı ve borsanın buna pozitif tepki vermesi mümkün değildi. 
     Bu hafta borsa yine tedirgin ve dalgalı olacaktır. Gelen her haber borsayı etkileyecektir. 
     
Afganistan bombalanınca...      Amerika'nın Afganistan'ı bombalaması beklendiği gibi negatif etki yapmayabilir. Hatta ilk etki pozitif de olabilir. Fakat, Afganistan'da bombalar patladıktan sonra, asıl sorun Amerika'da ya da Avrupa'da birkaç yerde yeni patlama olmasıdır. Bu arada ortaya çıkabilecek böyle bir gelişmeden Türkiye de nasibini alabilir. 
     Dün gazetemizin manşet haberinde dünyanın her yerinde Ladin'in canlı bombalarının emir beklediği yazıldı. Bu ortamda, Amerika'da terör ataklarının olması, halihazırda sekteye uğramış olan tüketici güvenini ciddi anlamda sarsarken, şu an 40 bin çalışanı çıkaracağını açıklayan havayollarının yanında diğer birçok sektörün aynı tarz açıklamalar yaptığını görebiliriz. Başka şirketler de işçi çıkarma yolunu seçebilir, bu da borsalarda yankısını bulur. 
     
Kriz hızlandırıcı etki yaptı      Bu durumda Dow Jones ve Nasdaq endeksleri yeni dipler bulacaktır. Aslında Amerikan borsaları, kule krizi olmasa da aşağı gidecekti. Çünkü ekonomide durgunluk giderek derinleşiyordu. Borsaların aşağı gidişi daha yavaş olacaktı. Fakat son kriz bu aşağı gidişi hızlandırıcı etki yaptı. 
     Önümüzdeki iki ay içinde Dow Jones endeksinin önce 7.500 sonra da 6.000 seviyelerine kadar düşüşü kaçınılmaz görünüyor. Nasdaq ise 1.000 seviyesinin altını mutlaka görecektir. 
     Şu an, zaten tekstil siparişlerinin ertelendiğine dair açıklamalar geliyor. İstanbul Hazırgiyim ve Konfeksiyon İhracatçıları birliği Başkanı Nuri Artok, bu iptallerin olduğu yönünde açıklamalar yaptı. 
     
Global Ekonomi ve Türkiye      Bilindiği gibi global ekonomi daralıyor. Bu daralmadan bizim de nasibimizi almamız kaçınılmaz. Şu an uygulanmakta olan ekonomik program hoş ortada bir program da yok ama yeni ciddi kısıtlara maruz kalacak. 
     IMF bize yardım yaparken, devalüasyona güveniyordu. Türk Lirası'nin ciddi anlamda değer kaybetmesi ile ihracat ve turizm gelirleri artacak, yabancı para kazanacağız ve böylece dış borç servisinde ve IMF'ye yapacağımız ödemelerde zorluklarla karşılaşmayacaktık. 
     IMF'nin verdiği paraları da zaten sadece dış borç servisinde kullanabiliyorduk. Çünkü IMF'nin daha önce ağzı yandı ve Arjantin gibi, Rusya gibi moratoryum ilan etmememiz için bu yardımlar yapıldı. Bu parayı çok sınırlı kullanabiliyoruz. 
     
İç borçlar 101 katrilyona ulaştı      Ağustos sonu itibariyle iç borç stoku 101.8 katrilyona ulaştı. Temmuz sonunda bu rakam 96 katrilyon seviyesindeydi. Bu faizlerle gelecek sene bugün iç borç stokumuz 180 - 200 katrilyon lira civarında olacak. 
     Bu arada geçen aylardaki kısa vadeli bonolardan alan yatırımcılar dövize karşı yine kaybettiler. İtfa dönüşünde yeniden borç vermek için daha yüksek getiri isteyecekler. 
     Bu arada enflasyon canavarı güç topluyor. Biriken bir maliyet enflasyonu var. Bu ortamda 2002 enflasyon hedefi, faiz dışı fazla hedefi veya büyüme hedefi gibi şeyler boşa kürek çekmektir. 
     Yüzde 30 enflasyon hedefi koyup sonra da yüzde 4 büyüme hedeflemek, komik bir durumdur. 
     Bir de enflasyon hedeflemesine geçileceği söyleniyor, sonra da diğer hedeflerden bahsediliyor. Bilmeyenler açıp örnekleri okusunlar, enflasyon hedeflemesi yaptığınızda diğer parametrelere hedef koyamazsınız. Ama bu "Türk işi" diyorsanız, zaten sonuç şimdiden belli. 
     Çok radikal ve şok tedbirler gerekli. Yarın ki yazımda borsa, döviz ve faiz olacak. 
     



 EKONOMİ 


















</TEXT>
</DOC>
