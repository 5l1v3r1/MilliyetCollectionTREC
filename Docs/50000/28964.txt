<DOC>
<DOCNO> 28964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sontur10.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Böylesi görülmedi... Cinsel organı ve midesinde kokain bulundu 
</HEADLINE>
<TEXT>

     Ukrayna uyruklu Valentina Boncuk'un iç organlarına gizlenmiş 54 fişek küçük paketler içinde 253 gram kokain ele geçirildi. Boncuk, tutuklanarak cezaevine konuldu. 
     Narkotik Şube Müdürlüğü'nden yapılan açıklamaya göre, bir istihbaratı değerlendiren ekipler, 19 Haziran 2001 günü Atatürk Havalimanı'ndan giriş yapan Valentina Boncuk'u takibe aldı. Şişli'de gözlem altına alınan ve üst aramasında uyuşturucuya rastlanmayan Boncuk, hastaneye götürülerek röntgeni çekildi. Filmde, Boncuk'un, cinsel organı ile midesi başta olmak üzere iç organlarına gizlenen uyuşturucu paketleri görüldü. 
     Ameliyat sonucu 54 fişek içinde 253 gram kokain maddesi ele geçirilirken, aynı olayla ilgisi bulunduğu belirlenen Nijerya uyruklu 3 kişi de gözlem altına alındı. 
     Sorgularının ardından İstanbul DGM'ye sevk edilen sanıklardan Boncuk ile bir Nijeryalı tutuklanırken, diğer iki kişi de sınırdışı edilmek üzere Yabancılar Şube Müdürlüğü'ne teslim edildi. 
     Yetkililer, daha önce de Türkiye'ye giriş-çıkış yapan Boncuk'un ifadeleri doğrultusunda, uyuşturucu bağlantılarına ilişkin operasyonların sürdürüldüğünü kaydettiler. 
     Bu arada, son 10 gün içerisinde sokak satıcılarına yönelik düzenlenen uyuşturucu operasyonlarında, 232 gram esrar, 350 gram hintkeneviri, 13.5 gram eroin ele geçirildi. Olaylarla ilgili 12 kişi yakalandı. 







</TEXT>
</DOC>
