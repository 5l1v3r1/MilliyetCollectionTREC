<DOC>
<DOCNO> 44545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sonspo12.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş ''Bana yapılan saldırılar eskiden olsaydı bazılarını döverdim'' 
</HEADLINE>
<TEXT>

     Milli Takımlar Teknik Direktörü Şenol Güneş, ''Geçmişte çok fanatik bir kişiydim. Geçmişte olsaydık, bana saldıranlardan bazılarını döverdim. Şimdi de kızıyorum, ancak kızmaya hakkımın olmadığını biliyorum. Benim görevim fikir üretmek ve çalışmak. Sorumluluklarım var'' diye konuştu. 
     Güneş, hedeflerinin dünya kupası finallerine gitmek olduğunu belirterek, ''Bundan vazgeçmiş değiliz'' dedi. 
     Yarışın sürdüğünü ve dünya takımı olmak istediklerini ifade eden Güneş, ''Dünya Kupası finallerine gideceğiz. Hedeflerimizde bir değişiklik yok. Türk halkının bizden beklediklerini de biliyoruz. Grup lideri olarak gitmek istiyorduk ve bunun sözünü vermiştik. Ancak bunu tutamadık, üzgünüz'' diye konuştu. 
     Moldova maçını ve hazırlık kampını, yapacakları eleme maçı öncesinde hazırlık olarak da değerlendirdiklerini anlatan Güneş, bu kamp süresince oyunculara eleme maçındaki hedefleri de anlatma fırsatı bulacaklarını söyledi. 
     ''Bizim heyacanımız hiç bitmeyecek'' diyen Güneş, ''Beklemeyi ve desteklemeyi bildiğimiz anda, Türkiye'nin önü açıktır'' diye devam etti. 
     
     'İsrail ya da Avusturya fark etmez' 

     Güneş, grup eleme maçları sonunda İsrail ya da Avusturya'dan biriyle karşılaşacaklarını, ancak bunların hangisiyle eşleşmelerinin fazla önemli olmadığını kaydetti. 
     İkisiyle birden karşılaşacakmış gibi hazırlandıklarını anlatan Şenol Güneş, ''Kim olursa olsun yeneceğiz. Başka yolu yok. Ancak, hiçbir maç oynanmadan kazanılmaz. Maçlar oynanmadan Bu iş bitti diye yorum yapmak da son derece yanlıştır'' dedi. 
     Şenol Güneş, İsrail ile oynadıkları özel maçta aldıkları 4-0'lık yenilginin de fazla önemli olmadığını, ancak bu maçı da tabii ki değerlendirmeye alacaklarını ifade etti. 
     
     'Figuran olmak istemiyorum' 

     Güneş, kendisine ve Fenerbahçe Teknik Direktörü Mustafa Denizli'ye yapılan eleştiriler karşısındaki yorumlarının sorulması üzerine, kendisine saldırılar yapıldığını, ancak kendisinin işinin bunlara yanıt vermek olmadığını söyledi. 
     Bu saldırılara karşı hoşgörüsünün de bulunduğunu anlatan Şenol Güneş, medyaya şöyle seslendi 
     ''Ben kahraman yaratmak istemiyorum, siz de kahraman yaratmayın. 
     Ben figuran da olmak istemiyorum, siz de figuran olmayın. Kahraman yaratırsak figuran oluruz. Yapılan saldırılarda yanlışlıklar varsa, bunlar onların yanlışıdır. Doğruluk varsa, bu da benim yanlışımdır. 
     Her yetkili sorumlu olmalıdır.'' Mustafa Denizli'nin alınan yenilgilerden sonra eleştirilmesinin normal olduğunu, kendisinin de İsveç maçının sorumluluğunu üzerine aldığını kaydeden Güneş, ''Ancak, kendisi şu anda başarılı bir teknik adamdır. Yetişen kişileri yok etmeye çalışırsak, yarın kendimizi de buralarda bulamayız'' dedi. 
     Kendisini her geçen gün teknik anlamda ve insan olarak geliştirdiğini vurgulayan Güneş, ''Geçmişte çok fanatik bir kişiydim. 
     Geçmişte olsaydık, bana saldıranlardan bazılarını döverdim. Şimdi de kızıyorum, ancak kızmaya hakkımın olmadığını biliyorum. Benim görevim fikir üretmek ve çalışmak. Sorumluluklarım var'' diye konuştu. 
     
     'Moraller bozulmamalıydı' 

     Teknik direktör Güneş, İsveç maçında takımın oyunundan memnun olduğunu belirterek, ''Ancak yediğimiz gollerden sonra futbolcuların moralleri bozulmamalıydı'' dedi. 
     Her takımın gol yiyebileceğini, ancak maç bitmeden oyundan kopmaması gerektiğini kaydeden Güneş, bu karşılaşmada 88. dakikaya kadar iyi oynadıklarını, ancak golleri yedikten sonra oyunu bıraktığını, bunu da kabullenemediğini vurguladı. 
     24 kişilik kadroya sahip olduklarını, bunların bazılarının da 
     takımlarında zaman zaman oynayabildiğini dile getiren Güneş, lejyonerleri kastederek, ''Onlar geçmişte milli takıma büyük katkılarda bulunmuşlardı. Takımlarında çok fazla oynamaları o kadar da önemli değil'' dedi. 
     Güneş, bir soru üzerine de futbolda en büyük kupanın dünya kupası olduğunu kaydederek, ''Biz hiçbir takımı korumak zorunda değiliz. 
     Fenerbahçe'nin Bayer Leverkusen maçına hazırlanmak için yeterli süresi var. Ayrıca, takımlarımızın Avrupa'da başarılı olması için destek vermek de görevimiz'' diye konuştu. 
     Moldova maçındaki kadroyu takımdaki oyuncuların antrenmanlarda gösterdikleri performansa göre oluşturacağını belirten Güneş, bunun için iki gün içindeki antrenmanların önemli olduğunu söyledi. 
     Şenol Güneş, İsrail ile Avusturya arasında 7 Ekim Pazar günü yapılacak karşılaşmayı izlemek için İsrail'e gideceğini de açıkladı. 
     






</TEXT>
</DOC>
