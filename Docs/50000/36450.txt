<DOC>
<DOCNO> 36450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sontur18.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de son yılların en sıcak Ağustos'u... 
</HEADLINE>
<TEXT>

     Ege Bölgesi'nde uzun yıllar ortalamasına göre, en sıcak ağustos ayının yaşandığı bildirildi. 
     İzmir Meteoroloji Bölge Müdür Yardımcısı Erdoğan Erten, yaptığı açıklamada, hava sıcaklığının Ege'de bir haftaya yakın süredir mevsim normallerinin 3-4 derece üzerinde seyrettiğini söyledi. Bölgede nem oranı en yüksek ilin İzmir olduğunu belirten Erten, öğle saatlerinde yüzde 30-40 olması gereken nemin şehirde 2 gündür yüzde 50-60 seviyelerinde tespit edildiğini kaydetti. 
     Hava sıcaklığı en yüksek ilin ise Aydın olduğunu anlatan Erten, ''Aydın'da 1971 yılından bu yana kaydedilen en yüksek hava sıcaklığı dün 43 derece ile yaşandı. Bugün de biraz daha az olmakla birlikte buna yakın bir sıcaklık bekleniyor. Dün Muğla'da gün boyu en yüksek sıcaklık 40.8, Manisa'da 40.4, Denizli'de 40, İzmir'de 37.4 olarak kaydedildi'' dedi. 
     Pazar gününe kadar sürecek yüksek hava sıcaklığının ay sonuna kadar da zaman zaman mevsim normallerinin üzerine çıkabileceğine işaret eden Erdoğan Erten, nem oranının da hava sıcaklığına bağlı olarak özellikle kıyı bölgesinde yüksek olabileceğini söyledi. 
     
     







</TEXT>
</DOC>
