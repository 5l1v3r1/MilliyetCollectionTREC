<DOC>
<DOCNO> 5941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/soneko15.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Cep telefonu abone sayısı yıl sonuna kadar 25 milyona çıkacak" 
</HEADLINE>
<TEXT>

     K.V.K. Mobil Telefon Sistemleri Ticaret A.Ş Genel Müdür Yardımcısı Haluk Gökçe, cep telefonu abone sayısının yıl sonuna kadar 15 milyondan 25 milyona çıkacağını tahmin ettiklerini bildirdi. 
     Kozyatağı'nda bulunan K.V.K. Plaza'da, müşteri memnuniyetini artırmak amacıyla satış temsilcilerine yönelik ''K.V.K. İletişim Uzmanı Sertifikası Programı'' başlatıldı. 
     Haluk Gökçe düzenlediği basın toplantısında, 2001 yılının K.V.K.'nın eğitim yılı olacağını belirterek, program kapsamında müşteri memnuniyetini artırmak için bayilerde çalışan satış temsilcilerine eğitim seminerleri verileceğini söyledi. İstanbul'da halen kendilerine bağlı 170 bayi bulunduğunu, bu sayıyı yıl ortasına kadar 200'e çıkarmayı hedeflediklerini kaydeden Haluk Gökçe, her bayiden ortalama 5'er kişi olmak üzere bin satış temsilcisinin 2 günlük seminerlerle eğitileceğini bildirdi. Gökçe, programın 500 bin dolara mal olacağını duyurdu. 
     Toplantıda daha sonra basın mensuplarının sorularını yanıtlayan Gökçe, 2001 yılının hedeflerine ilişkin bir soru üzerine, ''Bu yılki hedefimizde 2 senaryo var... Birincisi 3.5 milyon telefon satışı, ikincisi 4.5 milyon telefon satışı yapmak'' dedi. 
     Türkiye'de Ocak ayı itibariyle cep telefonu abone sayısının 15 milyon olduğunu bildiren Haluk Gökçe, bu rakamın yıl sonuna kadar 25 milyona çıkacağını tahmin ettiklerini söyledi. Avrupa ve İskandinav ülkelerinde cep telefonu kullanıcı oranının yüzde 45-50 olduğunu hatırlatan Gökçe, ''Türkiye'de 35-40 milyonun doyum noktası olduğunu düşünürsek, genç bir nüfusa sahip olan Türkiye'de cep telefonu konusunda çok geniş bir potansiyel var'' diye konuştu. 
     Türkiye'de 1.5-2 milyon abonenin çok sık şekilde telefon değiştirdiğini belirten Haluk Gökçe, önümüzdeki yıllarda genç nüfus ile alt gelir seviyesine sahip olan nüfusun da 2 yılda bir telefon değiştirebileceğini ifade etti. Gökçe, bir başka soru üzerine, yeni iki GSM hattının sektöre girmesiyle mevcut şirketlerin pazar paylarının bir miktar da olsa azalacağına işaret ederek, ''Bu durumda pasta 4 şirket tarafından paylaşılacak'' dedi. Haluk Gökçe, Türkiye'de dünyada olduğu gibi en çok Ericsson ve Nokia marka telefonların satıldığını bildirdi. 




</TEXT>
</DOC>
