<DOC>
<DOCNO> 41429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sonspo09.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Almanya'ya gitti 
</HEADLINE>
<TEXT>

     Fenerbahçe, Avrupa Şampuyonlar Ligi'nde Bayer 04 Leverkusen'le F Grubu'nda yapacağı ilk maç için Almanya'ya gitti. 
     Teknik Direktör Mustafa Denizli, Atatürk Havalimanı'nda basın mensuplarına yaptığı açıklamada, Şampiyonlar Ligi'ndeki ilk maçlarından istediklerini alarak dönmek istediklerini belirterek, ''Neticede grupta oynayacağımız 6 maç, bizim bir üst tura geçmemiz için yeterli puanı toplamamıza inşaallah fırsat verecektir. Güçlü rakiplerle oynuyoruz. Dışarda alacağımız puanlar çok önemli. Bunun da ilk sınavı Bayer Leverkusen'' dedi. 
     Leverkusen'in özellikle sezon başından beri yaptığı maçları izlediğini de kaydeden Denizli, ''İyi bir skor ve moralle döneceğimizi umuyorum. Alacağımız iyi bir sonuç Türkiye'de oynayacağımız Barcelona ve Yimpaş Yozgatspor maçları öncesi bize moral olacaktır'' diye konuştu. 
     Sarı-lacivertlilerin golcü futbolcusu Oktay Derelioğlu da iyi bir sonuç almak için gittiklerini belirterek, takım olarak ellerinden gelen bütün çabayı göstereceklerini söylerken, İsrailli futbolcu Haim Revivo ise iyi oynayıp kazanacaklarını ifade etti. 
     Fenerbahçe kafilesi daha sonra THY'nin tarifeli uçağıyla Almanya'nın Köln şehrine gitti. 







</TEXT>
</DOC>
