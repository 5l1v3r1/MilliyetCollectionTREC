<DOC>
<DOCNO> 46200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sontur18.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı, biyolojik silahlara karşı suların kontrollarını arttırdı 
</HEADLINE>
<TEXT>

     Sağlık Bakanlığı, kimyasal veya biyolojik silahlarla yapılabilecek bir terörist saldırı olasılığına karşı önlem alıyor. 
     A.A muhabirine açıklama yapan Sağlık Bakanlığı yetkilileri, Türkiye'nin risk grubunda olduğunu vurgulayarak, buna karşın olası tehlikelere karşı basit önlemler aldıklarını bildirdiler. 
     ABD'de 25 yıldır görülmeyen Şarbon hastalığının ortaya çıkması ile biyolojik ve kimyasal silah şüphesinin kendilerini de tedirgin ettiğini belirten yetkililer, şehir şebeke sularında haftada bir yapılan rutin kontrollerin artırıldığını ve bazı bölgelerde sulardan sabah-akşam iki numune alınarak tahlil yapıldığını dile getirdiler. 
     Hastanelerin de bu konuya ilişkin bilgilendirildiğini ifade eden yetkililer, silah etkisinin herhangi bir bölgede görülmesi halinde o bölgenin derhal tahliye edileceğini kaydettiler. 
     Yetkililer, nükleer ve biyolojik silahların zararlarını asgariye indirme konusundaki uzman personelin de her türlü olasılığa karşı hazır tutulduğunu kaydettiler. 
     






</TEXT>
</DOC>
