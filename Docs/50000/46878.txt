<DOC>
<DOCNO> 46878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/ekonomi/aeko.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni zamlar yolda 
</HEADLINE>
<TEXT>

Hükümet, 2002 yılının ilk altı ayında memur maaşlarını yüzde 25 oranında artırmayı düşünüyor. Ancak, 2002 bitmeden KİT ürün ve hizmetlerine, yüzde 15 - 25 arasında kur farkı zammı yapılacak 
     ZÜLFİKAR DOĞAN Ankara 

     Yüksek Planlama Kurulu’nun YPK geçen hafta yaptığı toplantıda 2002 bütçe büyüklükleri ile makro ekonomik hedefleri belirlendi. 
     Çarşamba günü TBMM’ye sunulacak olan bütçe yasa tasarısında, yüzde 35’lik enflasyon hedefi doğrultusunda, ilk altı ayda memur, memur emeklisi, sözleşmeli personel ücret ve maaşlarının yüzde 25 artırılması öngörülüyor. 
     YPK’da yüzde 10 ve 15, yüzde 15 ve 10, yüzde 25 ve 10 olmak üzere üç seçenekli olarak sunulan maaş artışı önerilerinden, ilk yarı yıl için 1 Ocak 2002’den itibaren yüzde 25 maaş artışı seçeneğinin ağırlık kazandığı, enflasyon farkı uygulamasının sürdürüleceği, buna karşın yüzde 2’lik "refah payı" uygulamasının ise gelecek yıl olmayacağı öğrenildi. 
     
     Memur maaşları 
     Temel maaş katsayısı, yan ödeme katsayısının ilk altı ay için yüzde 25’lik artış sağlayacak şekilde belirlenmesi çalışmaları yürütülürken, ilk altı ay boyunca aylık enflasyon rakamları toplamı yüzde 25’i geçtiği andan itibaren de, bu yıl olduğu gibi enflasyon farkının izleyen ayda maaşlara yansıtılması uygulamasına geçilecek. 
     Bu durumda enflasyon hedefi doğrultusunda, memur, emekli ve sözleşmeli aylıkları 1 Temmuz 2002’de ise yüzde 10 oranında artırılacak. Aynı şekilde enflasyon farkı uygulaması, gelecek yılın ikinci yarısında da sürdürülecek. 
     
     Hazine karşılayacak 
     Diğer yandan 7 katrilyon olacağı hesaplanan sosyal güvenlik kurumları açığının Hazine tarafından finansmanı yanında, Kamu İktisadi Teşebbüsleri KİT açıklarının da finansmanı, yine Hazine tarafından karşılanacak. 
     Enerji sektörü kuruluşlarının 2 katrilyon liraya yaklaşan açıklarının yanı sıra, tarımsal KİT’ler, Özelleştirme kapsamındaki KİT’lerin de açıklarına yönelik hedefler toplandığında KİT açığı tutarının 5 katrilyon lirayı aşacağı belirtiliyor. 
     
Kur farkları da yansıyacak      KİT açıklarının finansmanı için, dalgalı kur sistemine geçildikten sonra başta akaryakıt olmak üzere, sık sık fiyatları artırılan ve kur artışları yansıtılan KİT ürün ve hizmetlerine, kur artışları dışında açıkların finansmanı amacıyla yıl sonundan önce "def’aten" yüzde 15 - 25 arasında zam yapılacak. 
     Bu zamlarla KİT açıklarının Hazine üzerindeki yükünün kısmen hafifletilmesi öngörülürken, bu doğrultuda daha önce yüzde 60 olarak revize edilen yıl sonu TÜFE beklentisi yüzde 65, TEFE beklentisi de yüzde 80 düzeyinde yeniden revize edildi. 
     



 EKONOMİ 



















</TEXT>
</DOC>
