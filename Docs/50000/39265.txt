<DOC>
<DOCNO> 39265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sontur07.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam 47 yıldır hiç uyuyamayan adamın öyküsü... 
</HEADLINE>
<TEXT>

     Kahramanmaraşlı 63 yaşındaki Ejder Aytemiz, 47 yıldır uyuyamıyor. 
     Aytemiz, 16 yaşında geçirdiği kaza sonrasında uykuya hasret kaldığını belirterek, ''Geceler bitmek bilmiyor. Evde herkes uyurken adeta gözümü kırpmadan sabahın olmasını bekliyorum. Hiç olmazsa konuşacak, gülecek, dertleşecek birileri oluyor'' dedi. 
     Tomruk yüklü kamyonda muavinlik yaparken kamyonun devrilmesi sonucu tomruklardan birisinin omuzu ile kafası arasına düştüğünü kaydeden Aytemiz, ''O günden beri gözüme uyku girmedi. Uykusuzluğa çare bulmak için çalmadık doktor kapısı bırakmadım'' diye konuştu. 
     Aytemiz, doktorların, az rastlanır bir hastalık karşısında yapacakları bir şey olmadığını belirterek yazdıkları ilaçların da çözüm olmadığını ve daha da kötü olduğunu söyledi. 
     ''Uykusuzluk beni çökertti. Vücudumda hep ağırlık var. Hastalıklarım arttı. Bu nedenle elimi hiçbir işe süremez oldum. 47 senedir iki oğlum ve eş-dost iyi kötü bana bakıyorlar'' diyen Aytemiz, devletten 3 ayda bir aldığı yaşlılık maaşı dışında geliri bulunmadığını sözlerine ekledi. 
     Doktorların görüşleri 
     Beyin ve Sinir Hastalıkları Uzmanı Dr. Ali Tomar, uykusuzluğun fizyolojik ya da psikolojik kaynaklı olabileceğine işaret etti. 
     Aytemiz'in geçirdiği kaza sırasında beyindeki uyku merkezinin olumsuz etkilenmiş olabileceğini anlatan Tomar, konunun uyku laboratuvarlarında kapsamlı araştırılması gerektiğine dikkati çekti. 
     Psikiyatrist Enver Analan ise hastanın bir dizi test ve araştırmadan geçmesi sonucu rahatsızlığının kaynağının öğrenilebileceğini anlatarak, şöyle dedi 
     ''Hasta, dalıp gittiğinde gözlerini kapatacağı sırada korkuyla gözlerini yeniden açtığını söylüyor. Bu, rahatsızlığın psikolojik boyutu olduğunu gösteriyor. Araştırmalar sonrası sorun çözülür, ancak göründüğü kadarıyla psikolojik bir durumla karşı karşıyayız.'' 
     
     







</TEXT>
</DOC>
