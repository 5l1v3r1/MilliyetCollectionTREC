<DOC>
<DOCNO> 17697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sontur15.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylemler peşpeşe geliyor...Ankara'da da Greenpeace eylem yaptı 
</HEADLINE>
<TEXT>

     Greenpeace üyeleri, ABD Başkanı George W. Bush'un Kyoto Protokolü'nü İklim Değişikliği Çerçeve Sözleşmesi imzalamamasını protesto etmek amacıyla ABD'nin Ankara Büyükelçiliği önünde eylem yaptılar. Greenpeace tırmanıcıları da büyükelçiliğin karşısındaki TRT ve bazı kamu kuruluşlarının kullandığı binaya ''İklim Katili George W. Bush Aranıyor'' yazılı bir ilan astılar. 
     Greenpeace üyeleri, ABD'nin Ankara'daki Büyükelçiliği önünde, ABD Başkanı George W. Bush'un, iklim değişikliğine yol açan sera gazı emisyonlarının indirilmesi konusunda hazırlanan Kyoto Protokolü'nü imzalamamasını protesto etti. 
     Eylemciler Türkçe ve İngilizce olarak ''Çocuklarımızın Geleceği Tehlikede, İklim Katili Bush'u Durdurun'' yazılı bez afişleri taşırken, ''Sam Amca'' kıyafetinde bir protestocunun da üzerinde "George W. Bush Aranıyor'' yazılı küçük pankartı boynuna astığı görüldü. 
     Bu arada Greenpeace tırmanıcıları, büyükelçilik karşındaki TRT ve bazı kamu kuruluşlarının kullandığı binaya, üzerinde ABD Başkanı Bush'un resminin yer aldığı ''İklim Katili George W. Bush Aranıyor'' yazılı bir ilan astılar. 
     Eylemin başlamasından 20 dakika sonra olay yerine gelen güvenlik güçleri, önce ilanın asıldığı ipleri kestiler daha sonra tırmanıcıları eyleme son vermeleri konusunda uyardılar. Greenpeace üyeleri, bunun binaya karşı yapılan bir eylem olmadığını, amaçlarının Kyoto Protokolü'nü imzalayan ABD Başkanı'nı protesto etmek olduğunu ifade ettiler. 




</TEXT>
</DOC>
