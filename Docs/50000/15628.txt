<DOC>
<DOCNO> 15628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/guncel/gun01.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Romanya’ya uzanan operasyon 
</HEADLINE>
<TEXT>

Organize suç örgütü lideri olmak ve adam kaçırmak suçundan Interpol’ün kırmızı bülteniyle aranan Hüseyin Saral, Bükreş yakınlarında bir çiftlik evinde dün yakalandı 
     TOLGA ŞARDAN Ankara 

     Organize suç örgütü lideri olmak ve adam kaçırmak suçundan Interpol’ün kırmızı bülteniyle aranan Hüseyin Saral, Bükreş yakınlarında çiftlik evinde dün sabaha karşı yakalandı. 
     Uzun süredir yurtdışında olduğu belirlenen Saral’ı yakalamak için Bükreş’e gönderilen üç kişilik özel ekip, bir ay boyunca Saral’ın peşinden koştu. Saral, sahte kimlik belgesiyle yakalandı. 
     Sakaryalı olan ve daha önce adam öldürmek ve uyuşturucu madde kaçakçılığı suçlarından yedi sabıkası olan Saral’ın Romanya’da olduğu saptandı. İkili anlaşma gereği Romanya ile temasa geçen Emniyet Genel Müdürlüğü Kaçakçılık Dairesi, üç ay önce Saral’ın Bükreş’te bulunduğunu belirleyerek, saptanan adreslerini Romen polisine verdi. 
     "Meriç" kod adıyla operasyon planlayan Kaçakçılık Dairesi, bir ay önce üç kişilik bir ekibi Bükreş’e göndererek, Saral’ın tüm bağlantılarını ortaya çıkarması için yakın takip başlattı. 
     
30 kişi gözaltında      Saral, operasyon hazırlıklarının tamamlanmasından sonra, dün sabah Romen özel timleri, kaçak çete liderinin kaldığı çiftlik evine baskın yaptı. Bükreş yakınlarındaki operasyonda Saral ile birlikte üç kişi daha yakalandı. Bükreş Polis Merkezi’ne götürülen Saral’ın üzerinden Cebrail Sunal adına sahte kimlik belgesi çıktı. 
     Saral’ın Bükreş’te Romen ortaklarıyla birlikte Mert Import - Export S.R.L. adlı şirket kurduğu ve gemilerle akaryakıt kaçakçılığı yaptığı saptandı. Saral’ın sahte kimlikle sık sık Türkiye’ye geldiği belirlenirken, operasyon yapılan evde uyuşturucu madde ele geçirildi. 
     Saral’ın Romanya’da kaldığı eve baskın yapıldığı saatlerde, adamlarının ve yakınlarının bulunduğu İstanbul, Kocaeli ve Sakarya’daki evlere de baskın yapıldı. Baskınlarda yabancı uyruklu kişilerin de bulunduğu 30 kişi gözaltına alındı. Gözaltına alınanlar arasında Saral’ın eşi İkbal Nur Büyüksarıalioğlu’nun da bulunduğu öğrenildi. 
     


 GÜNCEL 













</TEXT>
</DOC>
