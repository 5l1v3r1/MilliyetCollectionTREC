<DOC>
<DOCNO> 36598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sonspo04.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da durmak yok... 
</HEADLINE>
<TEXT>

     Birinci Süper Futbol Ligi'nde dün deplasmanda Beşiktaş'ı 2-1 yenerek lige iyi bir başlangıç yapan Trabzonspor, bu sabah İstanbul'dan döner dönmez, gelecek hafta Gaziantepspor ile yapacağı maçın hazırlıklarına başladı. 
     Teknik direktör Sadi Tekelioğlu yönetiminde, Mehmet Ali Yılmaz Tesisleri'nde yapılan antrenmanda, siyah-beyazlı takım karşısında ilk 11'de sahaya çıkan oyuncular hafif bir çalışma yaptı. Bordo-mavili takımın Almanya kampı sırasında kasıklarından ameliyat geçiren Erhan da bugünkü çalışmada yer aldı. Sakatlığı süren Şenol'un dışında bordo-mavililer tam kadro çalıştı. Antrenmanda teknik heyet ve futbolcuların oldukça neşeli oldukları gözlenirken, teknik direktör Sadi Tekelioğlu, Beşiktaş galibiyeti sonrası futbolcularına 1 günlük izin verdi. Bordo-mavililer, 13 Ağustos Pazartesi günü yapacağı çalışmayla Gaziantepspor maçının hazırlıklarına yeniden başlayacak. 







</TEXT>
</DOC>
