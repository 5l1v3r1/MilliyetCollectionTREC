<DOC>
<DOCNO> 29766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/yazar/cemal.html </URL>
<DATE> 2001/07/01/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kışkırtıcı olmanın dayanılmaz hafifliği... 
</HEADLINE>
<TEXT>

     Neşe Düzel, benim hem uzun yıllardır arkadaşım, hem de öteden beri takdir ettiğim bir meslektaşımdır. Yine mahkemeye düştü yolu. Türk Ceza Yasası'nın o ünlü 312. maddesi uyarınca 2 yıldan 6 yıla kadar hapis cezası isteniyor hakkında. 
     Hafta içinde, İstanbul 6 Nolu Devlet Güvenlik Mahkemesi'nde yaptığı bir sayfalık savunmasında şunları söyledi 
     "Sayın Yargıç, 
     Ben bir gazeteciyim. Mesleğim, toplumsal sorunların ortaya çıkarılmasını öngören bir meslek. Bir toplumun bir sorunu çözebilmesi için önce o sorunu görmesi ve tanıması gerekir çünkü. 
     Gazeteciliğin önemi budur zaten. 
     Ben Alevi vatandaşlarımızın sorunlarıyla ilgili bir röportaj yaptım. 
     Çünkü o röportajı yaptığım sıralarda, silahlı çatışmalarda ve açlık grevlerinde ölen gençlerin çoğunluğunun Alevi olduğunu belirten yazılar ve haberler yayınlanmıştı. Yani burada bir sorun olduğu seziliyordu. 
     Konuyu en iyi bilenlerden biri olan Pir Sultan Abdal 2 Temmuz Kültür ve Eğitim Vakfı Başkanı Murtaza Demir ile görüştüm. Alevi vatandaşlarımızın sorununu anlattı. Yapılan haksızlıklardan ve Diyanet İşleri Başkanlığı'nda bir tek Alevi bile olmamasından yakındı. 
     Bu konuşmada bir kışkırtma değil, sorunların çözülmesi için dile getirilmiş bir yakınma vardı. Bu yakınmaları ve istekleri dile getiren konuşmayı yayımladığım için şimdi burada ben, bir mezhebi bir mezhebe karşı kışkırtma suçundan yargılanıyorum. 
     Benim yargılanmamı isteyen Sayın Savcı'ya şimdi sormak istiyorum 
     Alevi vatandaşlarımızın hiçbir sorunu olmadığı halde, böyle yakınmaları dile getirdiklerini düşündüğü için benim yargılanmamı istiyor. Sayın Savcı, Alevi vatandaşlarımızın sorunlarını Alevi vatandaşlarımızdan daha iyi bildiği kanaatinde mi 
     Yoksa Sayın Savcı, 'Böyle bir sorun vardır ama bu söylenmemelidir ' görüşünde olduğu için mi benim yargılanmamı istiyor 
     Bir toplumun içindeki yakınmaları, haksızlığa uğradığına inanan insanların hak talebini dile getirmek kışkırtma olmaz. Tam aksine, toplumun huzuru ve barışı için sorunların çözümüne yardımcı olmaktır bu. 
     Kışkırtmak, insanlara baskı yapmaktır. Onları, seslerini demokratik yollar içinde duyuramayacaklarına inandırmaktır. 
     Ben bir gazeteci olarak, bu toplumun bütün kesimlerine, hukuk ve demokrasi içinde seslerini duyurabileceklerini gösteren bir iş yaptığımı düşünüyorum. 
     Kışkırtıcı değil, tam aksine umut verici bir işi yerine getirdiğime inanıyorum. Hukukun da, sorunların çözümü için demokratik yolların açık olduğu güvenini insanlara veren bir müessese olduğu inancındayım." 
     Neşe Düzel'in savunması böyle. 
     Ben de katılıyorum görüşlerine. 
     Bundan bir yıl önce ben de Cem Vakfı Başkanı Prof. İzzetin Doğan'dan Alevilerin sorunlarını dinlemiştim. Bu köşede çıkan 22 Haziran 2000 tarihli 'Kurtla güvercin hikayeleri yerine...' başlığını taşıyan yazımda bunlara yer vermiştim. 
     Aynı yazıda, Ecevit'le Yılmaz'ın 1997'de Aleviler'le ilgili olarak hükümetteyken verdikleri ama gereğini yapmadıkları sözlere de değinmiştim. 
     Cem Vakfı Başkanı Doğan şöyle demişti 
     "Avrupa Birliği dört beş yıldır Alevi konusuna girmek istiyordu. Biz engelledik. Sorunlarımızı kendi aramızda çözeceğimizi söyleyegeldik. AB'yi bu işin içine sokmak istemedik. Fakat biz kendimiz çözemedik. Yıllar geçti sorunlar orta yerde kaldı. Artık devreye AB de giriyor." 
     İşte böyle. 
     Sorunlar çözülmüyor. Sorunların ne olduğunu araştıranlar ise kışkırtıcılıkla suçlanıyor. 
     Olacak şey mi 
     
     







Yaşşaaa Paşa 


CHP'nin sorunu 


Kokulu işkence 


Kışkırtıcı olmanın dayanılmaz hafifliği... 


Sağlık gurusu 


Güzel ölüler 


Hedef şahdamarımız 


Kıyıdaki köşedeki kitaplarınızı... 


Kapkaç-City 


Kıssadan hisse 


Şimdi CHP zamanı 


Gümrükler kevgir olmasın da ne olsun 


Derviş’i kaçırmadan olayı net göremeyiz 


Telekom güveni yok etti 


Nil'de turizm gemisi 


</TEXT>
</DOC>
