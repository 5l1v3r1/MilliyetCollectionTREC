<DOC>
<DOCNO> 33083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sonspo02.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan "Hakan'ı ne kendilerine yar ettiler ne de Pogon'a.." 
</HEADLINE>
<TEXT>

     Gaziantepspor Kulübü Başkanı Celal Doğan, yıllardan beri dostane ilişkiler içinde oldukları Fenerbahçe Kulübü'nün, Hakan'ın transferinde izlediği yöntemle kendilerini maddi ve manevi zarara uğrattığını söyledi. 
     Celal Doğan, yaptığı açıklamada, Fenerbahçe'nin bu dostane ilişkileri bir kenara iterek, bazı futbolculara yüksek fiyatlar verip, Gaziantepspor'u zarara uğrattığını savunarak, ''Ali Şen döneminde Elvir Boliç'i, Aziz Yıldırım'ın başkanlığında ise Johnson ve Preko'yu Fenerbahçe'ye verdik'' dedi. 
     Fenerbahçe yöneticileriyle anlaşarak bu transferlerin yapılmasını sağladıklarını kaydeden Doğan, ''Fenerbahçe, bazı oyuncularımıza da yüksek fiyat önererek, piyasayı yükseltti ve zarara uğramamıza neden oldu'' diye konuştu. 
     UEFA Asbaşkanı Şenes Erzik'in transferlere yönelik açıklamasının ardından transfer piyasasının karıştığını belirten Doğan, şöyle devam etti 
     ''Futbolcular, ellerini kollarını sallayarak istedikleri kulübe gidebileceklerini sandılar. Ama FIFA, aldığı kararla bu yolu kapadı ve kararların uygulayıcısının ulusal federasyonlar olduğunu bildirdi. FIFA kararına göre, serbest kalma yaşını ve yeni kuralları ulusal federasyonlar saptayacak. 
     Futbol Federasyonu, Fenerbahçe Kulübü yöneticilerinin Polonya'nın Pogon Kulübü'ne götürdüğü futbolcumuz Hakan'ın ''hülle'' yoluyla Fenerbahçe'ye transferi sürecinin bir parçası olan Pogon'a, gerekli belgeleri göndermedi ve bu arada biz de hukuksal yolları başvurduk. Hakan konusundaki gelişmeleri, bir yazıyla FIFA'ya da ilettik. 
     Fenerbahçe yöneticileri, Hakan'ı ne kendilerine yar ettiler, ne de Pogon'a. Hakan'ı, ne yazık ki, ihtirasları uğruna mahvettiler. Hakan'ın kafasını karıştırdılar. Hakan profesyonel bir oyuncu ve parayı düşünüyor. Ama herşey para demek değil ki, bazı önemli değerler de var.'' 
     
     'Hiçbir gelişme yok" 
     Olayın bu duruma gelmesinde Gaziantepspor'un hiçbir kusuru olmadığını vurgulayan Doğan, sözlerini şöyle sürdürdü 
     ''Dayatmayla bir yere varılamaz. O günden bu yana hiçbir gelişme yok. Hakan'ın, Fenerbahçe'nin Almanya kampına katılması hiçbir şeyi değiştirmez. Çocuk mutsuz ve ne yapacağını bilmiyor. Büyük olduklarını belirten kulüpler herkese örnek olmalı. Baştan beri almaya niyetleri yoktu. Açık ve şeffaf olsunlar. Büyüklük bunu gerektirir'' diye konuştu. 
     Doğan, UEFA Kupası'nda gidebilecekleri yere dek gideceklerini, Süper Birinci Lig'de de iddialarını sürdüreceklerini, teknik yönetimin istemesi ve yönetimin de uygun görmesi durumunda, eksik görülen alanlara transfer yapacaklarını sözlerine ekledi. 
     Bu arada, Batista'dan haber alınamadığı, Desire'nin ise Belçika'daki kulübüyle sorunları olduğu için transferinden vazgeçildiği öğrenildi. 






</TEXT>
</DOC>
