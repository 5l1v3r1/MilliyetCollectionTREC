<DOC>
<DOCNO> 38299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sontur17.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhur Ersümer "Mağdur edildim" 
</HEADLINE>
<TEXT>

     ANAP Çanakkale Milletvekili, eski Enerji ve Tabii Kaynaklar Bakanı Cumhur Ersümer, ''Beyaz enerji operasyonu sırasında, gayri kanuni birçok yöntem kullanıldığını, bir çok insanın mağdur edildiği''ni öne sürerek, ''Bunlardan biri de benim'' dedi. 
     Çanakkale'deki Truva Oteli'nde gazetecilerin sorularını yanıtlayan Ersümer, ''Beyaz Enerji operasyonu ve sonrasındaki gelişmelerle ilgili soruya şu karşılığı verdi 
     ''Bu operasyon esnasında Ersümer'in üstünü çizin söylemi, sayın Özbek Paşa'ya ait midir, değil midir ben bilmiyorum. Ama benim TBMM'de yaptığım konuşmada belirttiğim bir husus var. Dedim ki bunu takip etmekte görevli insanlar var. Eğer bu sözün üst rütbeli bir subay tarafından söylendiğini bir gazete iddia ediyorsa kimin söylediğini de kendi meslek kuralları içinde açıklamıyorsa, bunu takip etmesi gereken insanların görevini ihmal ettiklerini düşünüyorum. ifadesini kullandım. Bunu sayın Özbek mi söylemiştir veya söylememiştir, bunu biliyor değilim. Ama kamuoyunda genel kanı, onun söylediği noktasındadır. 
     Eğer o söylediyse sırtında üniformasıyla siyaset yaptı. Kayseri'ye tayin edilmesi bir ceza mıdır veya tedbir midir ben onları bilmiyorum. Ama bir ceza olarak nitelendirilerek yapıldıysa, onu da ben değerlendiremem. Burada yapılmayan bir şey vardır. Beyaz Enerji operasyonunda, gayri kanuni bir çok yöntem kullanılmıştır. Birçok insan haksızlığa uğramıştır. Bunlardan biri de benim. Hukuğun siyasallaştırılmasının en bariz örneğidir. 75 yıldır görevli hiçbir bakanın adı, savcı iddianamesinde yer almamıştır. bir bakanın, savcının iddianamesinde yer almasının hiçbir yasal sebebi yoktur. 
     Sebep siyasidir. O siyaseti sırtındaki cübbesiyle Talat Şalk yapmıştır. Böyle bir şey olur mu Adalet Bakanımız, TBMM'deki konuşmasında bunu doğruladı. Bakan konuşmasında bir sayın paşa bana gelip bu bilirkişi heyetini değiştiremezsiniz dedi.'' şeklinde konuştu. Bana göre bu da bir suçtur. Bunların değerlendirmesini Türkiye herhalde belli bir dönemde yapacaktır. Ben de yapıyorum. Herkesin eşitlendiği dönemler oluyor. İşte biri üstü çizildi kabul ediliyor, diğeri emekliliğini istiyor. Geçtiğimiz günlerde Hacı Bektaş Veli törenlerinde güzel bir söz söylendi incinsen de incitme dendi. Ben incindim, ama kimseyi incitmek istemiyorum.'' 







</TEXT>
</DOC>
