<DOC>
<DOCNO> 9270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/guncel/gun02.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşvette polis birinci 
</HEADLINE>
<TEXT>

İçişleri Bakanlığı ile TESEV’in birlikte yaptığı araştırmada trafik polisleri ile gümrükler rüşvette şampiyon oldu. En güvenilen kurum ise ordu çıktı 
     ESRA KURT İstanbul 

     İçişleri Bakanlığı ve Türkiye Ekonomik ve Sosyal Etüdler Vakfı TESEV ile koordineli gerçekleştirilen "Hane Halkı" araştırması, çarpıcı sonuçlar ortaya çıkardı. Rüşvet ve yolsuzluğun en yaygın olduğu kurumlar sıralamasında trafik polisleri ve gümrükler ilk sıraları paylaşırken, Türk Silahlı Kuvvetleri TSK son sırada yer aldı. 
     Araştırmaya göre, "Türkiye’nin çözülmesi gereken en önemli sorunu", yüzde 34’le enflasyon ve pahalılık. İşsizlik yüzde 26 ile ikinci, rüşvet ve yolsuzluk ise yüzde 14’le üçüncü sırada yer alıyor. 
     TSK, 10 üzerinden 7.7 puan alarak en güvenilen kurum oldu. Askerleri 7.6 ile AKUT, 5.6 ile üniversiteler izledi. 14 kurum arasında, 3.2 puan alan TBMM ile 2.1 puan alan siyasi partiler son iki sırayı paylaştı. 
     "Meslek gruplarının dürüstlüğü" sıralamasında ise öğretmenler 7.6 birinci, subaylar 6.8 ikinci, yargıçlar 6.2 ise üçüncü oldu. Bu kategoride 19’uncu ve son sırayı 2.2 ile milletvekilleri aldı. 
     "Kurumların en zayıf yönleri" kategorisinde ise polis "halka eşit davranmamak" konusunda yüzde 40’la birinci gelirken, Cumhurbaşkanlığı ve Türk Silahlı Kuvvetleri "halkın denetimine açık olmamak" konusunda yüzde 32 ile ikinciliği paylaştı. 
     Vatandaşlar, "Belediye hizmet verirken vatandaşlara ne derecede eşit muamele yapıyor " sorusuna yüzde 52 ile "hiç eşit davranmıyor" cevabını verdi. 
     "Kurumlarda rüşvet ve yolsuzluğun yaygınlığı"nda ise 7.6’yla "trafik polisi" ve "gümrük" birinci oldu. İkinci sırada 7.1’le "vergi daireleri - maliye yer alırken, Silahlı Kuvvetler 2.7 ile sonuncu oldu. 
     "İşinizin düştüğü kurumlarda kuraldışı bir ödeme yaptınız veya hediye verdiniz mi " sorusuna ise yüzde 23 ile trafik polisi, yüzde 20 ile de gümrük cevabı verildi. 
     
Hediyede gümrük birinci      "Bu ödeme veya hediyenin maddi değeri ne kadardı " kategorisinde ise "gümrük" ortalama 168 milyon lira ile birinci, "mahkeme - hukuk sistemi" 156 milyon lira ile ikinci, trafik dışı polis’ 78 milyon lira ile üçüncü sırayı aldı. Trafik polisi ise 15 milyon lira ile sonuncu oldu. 
     Vatandaşların yüzde 46’sı, "Son aylarda trilyonları bulan bazı yolsuzluklar ortaya çıkarılmaktadır. Sizce bu durum, bu tür yolsuzlukların son dönemde arttığını mı gösteriyor, yoksa yolsuzlukla mücadelenin son dönemde geçmişe göre daha ciddi biçimde yürütüldüğünü mü gösteriyor " sorusuna, "Hem yolsuzluk, hem de mücadele artıyor" yanıtını verdi. Yüzde 32’si "Yolsuzluklar artıyor", yüzde 22’si de "Mücadele artıyor" dedi. 
     


 GÜNCEL 
















</TEXT>
</DOC>
