<DOC>
<DOCNO> 19208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sonspo11.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener de idmanlar yarından itibaren basına kapalı olacak 
</HEADLINE>
<TEXT>

     Fenerbahçe, Galatasaray ile hafta sonunda yapacağı derbi maçın hazırlıklarını bu sabah yaptığı antrenmanla sürdürdü. 
     Teknik Direktör Mustafa Denizli yönetiminde Samandıra Tesisleri'nde gerçekleştirilen ve yaklaşık bir buçuk saat süren idmanda, futbolcular dar alanda çabukluk ve pas çalışmasının ardından şut ve çift kale maç yaptılar. 
     Antrenmanda oyuncuların sürekli pres yapmasını isteyen teknik direktör Denizli, şut çalışması sırasında da dönen topları takip etmelerini ve rakibi presle bunaltmalarını istedi. 
     Futbolcuların bir hayli istekli ve hırslı oldukları idmanda Mustafa Denizli, çalışma sırasında bir ara Revivo ile yaklaşık 5 dakika saha içinde özel olarak görüştü. İdmana sakatlıkları bulunan Lazetiç, Rüştü, Ogün katılmazken, Mustafa Doğan ile Johnson sahada koşu yaptı. Lazetiç, Rüştü ve Ogün'ün ise salonda çalıştıkları bildirildi. Bu arada Fenerbahçe, dış dünya ile bağlantılarını yarından itibaren kesecek. Teknik Direktör Denizli, hafta sonunda Galatasaray ile yapacakları derbi maça oyuncuların daha iyi konsantre olmaları ve taktik çalışmaları nedeniyle idmanları basın mensuplarına kapattı. Ancak futbolcuların yarın kampa alınmayacağı kampın daha sonra olacağı bildirildi. 







</TEXT>
</DOC>
