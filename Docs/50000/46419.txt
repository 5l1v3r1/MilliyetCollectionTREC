<DOC>
<DOCNO> 46419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/guncel/agun.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizim avcıların eşi benzeri yok 
</HEADLINE>
<TEXT>

Güneydoğu'da büyük maharetle teröristi ininden çıkaran 'bordo bereliler' ve 'jandarma komandoları'mıza ABD gıptayla bakıyor 
     SERPİL ÇEVİKCAN Ankara 

     Türk Silahlı Kuvvetleri'nin TSK , PKK ile mücadelede elde ettiği başarıyla sınır ötesi harekat, dağlık bölgede terörist takibi ve birlik kaydırma konusunda dünyada bir numara olan uzman birlikleri, Ladin'i yakalamaya çalışan ABD'nin gözünü Türkiye'ye çevirdi. 
     Üst düzey askeri bir yetkili, TSK'nın son 15 yılda "düzenli orduyla terörizmle mücadele" konusunda tek deneyimli ordu olduğuna dikkat çekti. Yetkili, Türk askerinin savaş yeteneğinin esaslarını şöyle anlattı 
     
     Skorsky ve Kobra akrobatları 
     Türkiye'de iki tür birliğin dünyada örneği yok. Bunlardan birincisi kamuoyunda "bordo bereliler" olarak bilinen özel birlikler. İkincisi, Güneydoğu'da yıllardır büyük mücadele veren jandarma komandoları. 
     Güneydoğu'da mücadele veren pilotlar ABD yapımı Skorsky ve Kobra helikopterlerini kullanma konusunda olağanüstü düzeyde uzman. 
     
     Vadilerde mucize manevralar 
     Bu pilotlar PKK ile mücadelede her koşulda çok hareketli ve etkin. ABD'nin şimdi Afganistan dağlık alanlarında yapmaya çalıştığı "vadilere dalıp çıkma, yan ateş, yalayarak ateş gibi" manevra kabiliyetleri çok yüksek. 
     Kırsal alanda terörist takibinde çok deneyimli. Güneydoğu'da PKK ile mücadele sırasında bunun örneği sayısız kere yaşandı. Mağaralara gizlenen teröristlerin çıkartılarak etkisiz hale getirilmesi sağlandı. Bazen her defasında 100 - 150 terörist saklandığı yerden çıkarıldı. 
     
     Dışkıya bakar, teröristi bulur 
     Terörist takibinde her türlü teknolojik unsuru kullanma kabiliyeti mevcut. Ayrıca "dışkı"dan takip gibi doğal koşulların getirdiği her olanak kullanıldı. Dağlarda teröristlerin dışkısı üzerinde yapılan incelemede saptanan besin olarak kullanılan bitkilerin yetiştiği yerler yol gösterici olabildi. 
     Birlik intikali ve kaydırılması konusunda hem "sürat" hem de "zaiyat vermeden ulaşma" anlamında çok başarılı. Birçok operasyonda geceleri iki saat gibi çok kısa bir sürede bir birliğin kaydırılması Güneydoğu koşullarında gerçekleştirildi. 
     
     47 bin teröristi saf dışı etti 
     Kuzey Irak deneyimi nedeniyle "sınır ötesi harekat"ta da uzman. Çok büyük boyutlarda sınır ötesi harekata imza atıldı. 
     TSK, 1982'den bu yana, çoğu dağlık - kırsal alanlarda olmak üzere, 47 bin teröristi etkisiz hale getirdi. 
     Son yıllarda TSK'nın üst düzey komuta heyetindeki isimlerin büyük çoğunluğu Güneydoğu tecrübesinden geçmiş, buradaki mücadelede kritik ve aktif rol üstlenmiş isimlerden oluşuyor. Örneğin, şu andaki Kara Kuvvetleri Komutanı ve Jandarma Genel Komutanı ile Genelkurmay İkinci Başkanı, Güneydoğu'da komutanlık yaparak zirveye geldiler. 
     Son 20 yıldır "düzenli ordu" olarak terörizmle mücadele eden dünyadaki tek ordu da Türk Silahlı Kuvvetleri. 
     



 GÜNCEL 





















</TEXT>
</DOC>
