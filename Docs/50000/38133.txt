<DOC>
<DOCNO> 38133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sontur17.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleyman Demirel "Siyaseti girmeyi şu an düşünmüyorum" 
</HEADLINE>
<TEXT>

     Türkiye'nin 9. Cumhurbaşkanı Süleyman Demirel, çeşitli etkinliklere katılmak üzere geldiği İstanbul'da ''Siyasete girmeyi düşünüyor musunuz '' şeklindeki soruya ''Şu an düşünmüyorum'' karşılığını verdi. 
     Demirel ile eşi Nazmiye Demirel'i taşıyan Mercedes marka 06 KVY 75 plakalı özel otomobil, öğle saatlerinde Levent'teki evlerine ulaştı. 
     Burada gazetecilerin sorularını yanıtlayan Süleyman Demirel, ''Parti çalışması için mi İstanbul'a geldiniz '' şeklindeki soruya, ''Parti çalışması diye bir şey yok. Ben partiler üstüyüm'' dedi. 
     Demirel, ''Demokrat Türkiye Partisi'nin başına geçeceği'' yolundaki söylentilerin hatırlatılması üzerine, ''Benden duymadığınız sözler, bana ait değildir'' diye konuştu. 
     ''İstanbul'da kalacağınız süre içerisinde siyasete girişinizle ilgili bir açıklama yapacak mısınız '' sorusunu ise Demirel, ''Ben İstanbul'da bulunduğum süre içinde siyaset dışında, sosyal ve kişisel çalışmalar yapacağım'' diye yanıtladı. 
     ''Şu sıralar yeni bir parti, yeni bir başlangıç olacak mı '' şeklindeki soru üzerine de Demirel, ''Ben henüz onun içinde değilim. Şu an içinde değilim. Ben memleketin iyiliği ve içinde bulunduğu bunalımdan çıkmasının duacısıyım'' dedi. 
     ''Siyasete girmeyi düşünüyor musunuz '' şeklindeki soruya da Demirel, ''Şu an düşünmüyorum'' karşılığını verdi. 
     9. Cumhurbaşkanı Demirel, İstanbul programının sorulması üzerine de, yarın ''S.O.S Uluslararası Afet Öncesi Hazırlık Fuarı''nı ziyaret edeceğini, Çarşamba günü de Kadir Has Üniversitesi'nin Cibali'deki inşaatında incelemelerde bulunacağını anlatarak, 8-10 gün İstanbul'da kalacağını, ay sonunda da Kazakistan'a gideceğini kaydetti. 






</TEXT>
</DOC>
