<DOC>
<DOCNO> 16417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/son/soneko04.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik programın farklı yankıları... 
</HEADLINE>
<TEXT>

     Türkiye Kamu-Sen Genel Başkanı Resul Akay, Devlet Bakanı Kemal Derviş'in açıkladığı yeni ekonomik programın tipik bir IMF ve Dünya Bankası programı olduğunu savunarak, ''Türkiye, boş bir program uğruna 45 gününü heba etmiştir'' dedi. Akay, şöyle konuştu 
     ''Programda işçi, memur, emekli, esnaf, çiftçi, kısacası insan yoktur. Türkiye, boş bir program uğruna 45 gününü heba etmiştir. Bu programı halkımıza dayatanlar, bunun bedelini ödemeye hazır olmalıdır. Türkiye Kamu-Sen, temel ilke olarak IMF ve Dünya Bankası programlarına dün destek vermemiştir, bugün de yarın da destek vermeyecektir.'' 
     
     'Yeni bir umut' 
     Adana Ticaret Odası ATO Başkanı Fethi Kamışlı, açıklanan yeni ekonomik programın yeni bir umut olduğunu söyledi. 
     Kamışlı, 55 günlük beklemeden sonra açıklanan programın genel anlamda iş çevrelerinin beklentilerini kapsamakla birlikte belirsizliklerin de bulunduğunu bildirdi. 
     ''Bu program yeni bir umuttur, güvenmekten başka çaremiz yok'' diyen Kamışlı, Türkiye'nin ekonomik istikrar programları ile ilgili bugüne kadar iş çevrelerinin üzerine düşen görevi yaptığını vurguladı. 
     
     'Program ölü doğdu' 
     Türkiye Ulaştırma Hizmet Kolu Kamu Çalışanları Sendikası Türk Ulaşım-Sen Genel Başkanı Nazmi Güzel ise dün açıklanan ekonomik programın kamu çalışanlarını yok saydığını ileri sürerek, ''Tayin edilen milli Cottarelli'nin programı doğmadan ölmüştür'' dedi. 
     Güzel, ekonomiden sorumlu Devlet Bakanı Kemal Derviş tarafından açıklanan yeni ekonomik programı eleştirdiği konuşmasında, programın başarılı olamayacağını savundu. 
     
     Yücelen savundu 
     Devlet Bakanı Rüştü Kazım Yücelen, ''Daha iyi bir Türkiye için, açıklanan ekonomik programı desteklemeliyiz'' dedi. 
     ANAP Gölbaşı İlçe Kongresi'nde divan başkanlığı yapan Bakan Yücelen, Türkiye'nin zor günler geçirdiğini kaydederek şunları söyledi 
     ''Hükümetin ekonomiyle ilgili bakanı, içinde bulunduğumuz durumdan çıkış yolunu bize gösteren ekonomik programı açıkladı. Hükümeti oluşturan tüm siyasi partilerin sayın başkanları, kamuoyuna verecekleri desteği anlattılar. Demek ki bizim hükümet olarak çok fazla çalışmamız lazım.'' 




</TEXT>
</DOC>
