<DOC>
<DOCNO> 18921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/spor/spo01.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum, neşteri çıkardı 
</HEADLINE>
<TEXT>

Alman hocanın, Nouma, Sellami ile Khlestov’u göndereceği, Karhan ve Münch konusunda ise henüz tam bir karara varamadığı ve lig sonunu beklediği belirtildi 
     BİLAL MEŞE 

     BEŞİKTAŞ Teknik Direktörü Christoph Daum, gelecek yılın kadrosunu şekillendirmeye başladı. Alman hocanın sezon sonunda Sellami, Khlestov ve Nouma’yı göndermeyi planladığı, Karhan ile Münch için ise henüz kesin bir karar vermediği belirtildi. Daum bu iki futbolcunun durumlarını ligin bitiminde gözden geçirecek. 
     BAŞKAN Serdar Bilgili’nin Nouma’nın kalmasını istediği ancak Alman hocanın Fransız oyuncunun disiplinsizliği nedeniyle bu olaya olumsuz baktığı vurgulandı. Daum’un, "Bir maç oynayacaksın, üç maç ceza alacaksınız. Olmaz öyle şey" diye konuştuğu belirtildi. Yönetimin gönderilmesi halinde Nouma için 8 milyon dolar bonservis bedeli isteyeceği öğrenildi. 
     
Cafer için Fazlı önerisi      NECMİ KEPÇETUTAN 

     BEŞİKTAŞ, transfer etmeyi düşündüğü Cafer için Yıldırım Demirören aracılığı ile Ankaragücü yönetimine takas teklifinde bulundu. Demirören, bu oyuncuya karşılık futbolcu verebileceklerini bildirdi. Fazlı’nın ön sırada bulunduğu gerekirse birden fazla oyuncunun verilebileceği belirtildi. 
     TRANSFERE sıcak bakan Cafer ise "Beşiktaş’ın yanısıra Fenerbahçe de beni istiyor. Ben Beşiktaş’a gitmek isterim. Ankaragücü’ne çok şey borçluyum" dedi. Golcü futbolcu 29 yaşında olduğunu, kulübünün çıkarı için Beşiktaş’ta da Fenerbahçe’de de oynayabileceğini söyledi. 
     
4.5 trilyonluk temlik      YÖNETİM Mayıs ayında iki bankaya ödenmesi gereken toplam 4 trilyon 378 milyarlık borcunu, TV yayınlarına temlik koydurarak erteletti. Siyah-Beyazlı kulüp, ödenmesi gereken 3 milyon 857 bin dolar için banka yöneticileriyle yaptığı görüşmede, parayı TV gelirlerinden almaları konusunda anlaştı. 
     
Komite kuruldu      BEŞİKTAŞ yönetiminin dünkü toplantısında transfer komitesi kuruldu. Komite, Yıldırım Demirören, Fikret Orman, Burak Kalkavan, Hüsnü Güreli, Mete Düren, Berk Ekşioğlu, İbrahim Altınsay’dan oluştu. Burak Kalkavan futbolcularla görüşmelerin UEFA’ya gidip gitmeyecekleri belli olunca başlayacağını söyledi. 
     
     



 SPOR 



























</TEXT>
</DOC>
