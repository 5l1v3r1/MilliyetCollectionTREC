<DOC>
<DOCNO> 26924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/ekonomi/eko03.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka ithal edersek utanmam 
</HEADLINE>
<TEXT>

Merkez Bankası Başkan Yardımcısı Şükrü Binay, kurumsallaşılamazsa dışarıdan kurum ithal edileceğini söyledi 
     EKONOMİ SERVİSİ 

     Merkez Bankası Başkan Yardımcısı Şükrü Binay, bankacılık sektörünü kasteterek Türkiye’nin kurumsallaşmayı sağlayamaması durumunda kurumları dışarıdan ithal etmek zorunda kalacağını ve bundan kesinlikle utanmayacağını söyledi. Binay, özel sektör bankalarının artık yeni bir Türkiye’de çalışmayı göze almaları gerektiğini belirterek sistemi eleştirdi. 
     Finans Dünyası Dergisi’nin düzenlediği ve Milliyet’in de sponsor olduğu "Mali Piyasalar ve Kurumlar İçin Yeni Dönem" konulu toplantıda konuşan Binay, Türkiye’de çok önemli bir yapısal değişim süreci yaşandığını kaydetti. Binay, bu süreci ne kadar süratli götürebilirsek, dünyayı yakalamada o kadar kolaylık sağlanabileceğini kaydetti. 
     
     Bankalara yeni rol 
     Küreselleşmede bankacılık sistemine büyük bir rol düştüğünü kaydeden Binay, "Devletin düzenleyici rolünün yanı sıra, özel kesim bankalarının da artık yeni bir dünyada, yeni bir Türkiye’de çalışmayı göze almaları lazım. Eğer bu kurumsallaşmayı sağlayamayacaksak, bu kurumları dışarıdan ithal etmek zorunda kalacağız. Kesinlikle utanmıyorum" dedi. 
     Binay sözlerine şöyle devam etti "Türkiye’de bankacılık sisteminin Meksika’da, Brezilya’da, Çek Cumhuriyeti’nde, bir ölçüde Macaristan’da olduğu gibi yabancı banka ağırlıklı bir sistem olması, eğer biz beceremeyeceksek, herhalde Türkiye’de enflasyonun düşük seviyelerde tutulması için, önemli bir faktör olacak diye düşünüyorum." 
     Şükrü Binay, 31 Mayıs itibarıyla tüm parasal hedeflerin tutturulduğunu, kısa vadede enflasyon hedeflemesine geçiş hazırlıkları yaparken Merkez Bankası olarak parasal büyüklüklerin kontrol edilmesine odaklanacağını söyledi. 
     
     Sapmalar revize edilir’ 
     Merkez Bankası’nın kullanılan varsayımlarda kalıcı şekilde sapma belirlenirse göstergelerin revize edilebileceğini kaydeden Binay "Kasdettiğim yurtdışından çok güçlü sermaye girişleri olması ya da ekonomide beklenmedik bir ısınma gözlersek para programını yeniden gündeme getirip, revize edip açıklayabileceğiz." diye konuştu. 
     



 EKONOMİ 





















</TEXT>
</DOC>
