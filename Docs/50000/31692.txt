<DOC>
<DOCNO> 31692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/soneko21.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme yapmayan Özelleştirme Dairesi borçlanmaya başladı... 
</HEADLINE>
<TEXT>

     Portföyünde Türkiye'nin en büyük sanayi kuruluşlarını bulunduran Özelleştirme İdaresi Başkanlığı, ekonomik sıkıntı yaşamaya başladı. 
     Edinilen bilgiye göre, bugüne kadar yaptığı özelleştirme ihalelerinden elde edilen gelir ile faaliyetlerini sürdüren ve bu gelirin bir bölümünü Hazine'ye aktaran Özelleştirme İdaresi de, ekonomik krizden etkilendi. 
     Özelleştirme İdaresi Başkanlığı yetkilileri, yapılan ihaleler sonucunda işletmeleri alan özel sektörün krizden etkilenmesi nedeniyle, ÖİB'ye yükümlülüklerini yerine getiremediğini ve taksitlerini ödeyemediğini bildirdiler. 
     Yetkililer, bu işletmeler borçlarını ödeyemedikleri için mahkemeden tedbir kararı aldırdıklarını ve konuyla ilgili Özelleştirme Yüksek Kurulu'nun kararlarını beklediklerini belirtirken, ''oradan da para gelmeyince İdare de sıkıntıya düştü'' dediler. 
     Özelleştirme İdaresi Başkanlığı'nın son 9 aydır özelleştirme ihalesi yapamadığını, dolayısıyla bu gelirin de ortadan kalktığını ifade eden yetkililer, genel bütçeye bağlı olmadıkları için Hazine'den para alamadıklarını ve bu yüzden piyasalardan tahvil satışı yolu ile borçlanma yoluna gidildiğini bildirdiler. 
     Özelleştirme İdaresi Başkanlığı'nın 100 trilyon liralık tahvil borçlanması için ihaleye çıktığını, ancak yüzde 99 faiz üzerinden, 30 trilyon lira borçlanabildiğini belirten yetkililer, bu miktarın da önümüzdeki aylarda yetersiz kalabileceğini ve 2-3 ay sonra bir daha borçlanılabileceğini kaydettiler. 






</TEXT>
</DOC>
