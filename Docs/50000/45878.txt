<DOC>
<DOCNO> 45878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/spor/spo02.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazetic aceleci 
</HEADLINE>
<TEXT>

Ocak ayına kadar sözleşmesinin yenilenmesini isteyen genç futbolcuya yönetimden "bekle" yanıtı geldi. Lazetic İtalya’ya gidebileceğini söyledi 
     YUSUF KOBAL 

     FENERBAHÇE Yönetimi ocak ayına kadar yeni sözleşme yapılmasını isteyen Lazetic’e "bekle" mesajını gönderdi. Mart ayındaki kongreye kadar hiç bir futbolcuyla geleceğe vadeli sözleşme yapmak istemeyen Sarı - Lacivertli yöneticiler, Yugoslav oyuncuya masaya oturacakları tarihi kendilerinin belirleyeceğini bildirdiler. 
     LAZETİC’in ise kendisine yapılan teklifleri değerlendirmek istediği ve mart ayına kadar bunun için beklemeye niyeti olmadığı öğrenildi. Genç futbolcunun çevresine İtalyan kulüplerinden cazip teklifler aldığını söylediği de bildirildi. Mustafa Denizli ise konuyu idari mesele olarak değerlendirdi ve karışmayacağını söyledi. 
     
Uğursuz maç      MUSTAFA Denizli Amerika’nın Afganistan’ı bombalamaya başlamasıyla birlikte oyuncuları üzerinde oluşan gerginliği azaltmaya çalışıyor. Tecrübeli Teknik adam "Savaşı değil, oynayacağınız hayati maçı düşünün" dedi. Denizli’nin ilk Leverkusen maçından önce bombalamanın olmasını, şimdi de savaşın başlamasını ise "Ne uğursuz maçmış" şeklinde yorumladığı öğrenildi. 
     
Rapajic döndü sorunları kaldı      SEZON başından beri kendine has tavırlarıyla tepki toplayan Rapajic ilk defa bir Milli takım kampından zamanında dönmesine rağmen, yine antrenmanı "sakatım" diyerek yarıda bıraktı. Savaşa ve moral bozukluklarına karşın ilk kez sözünü tutarak bir gün sonra İstanbul’da olan Hırvat oyuncunun huyları aynı kaldı 
     MUSTAFA Denizli’nin hafif idman programına rağmen düz koşu yaptıktan sonra ayağını göstererek çalışmaya devam etmek istemeyen Rapajic’e, tecrübeli teknik adam da bir şey söyleyemedi. Arkadaşları çalışırken duş yapmaya giden yıldız futbolcunun bu hareketinin kimse tarafından yadırganmaması da dikkat çekti. 
     
Şampiyonluğa mahkumuz’Yıldırım, Fırat Üniversitesi’nde öğrencilere iddialı konuştu 
     ŞAHİSMAİL GEZİCİ 

     FENERBAHÇE Başkanı Aziz Yıldırım, Türkiye İnsan Kaynakları Vakfı’nın TİKV Fırat Üniversitesi’nde okuyan 50 öğrenciye ücretsiz eğitim bursu vermek için düzenlediği toplantıda yaptığı konuşmada, "Avrupa’da bu yıl başarı beklemek hayalcilik olur ama Fenerbahçe, bu yıl şampiyon olmaya mahkum" dedi. Kızı Hande ile birlikte Elazığ’a giden Yıldırım ayrıca 100 öğrenciye de forma dağıttı. 
     ÖĞRENCİLERİN, "Büyük Başkan - Şampiyon Fenerbahçe" tezahüratları altındaki konuşmasına sık sık ara veren Yıldırım, göreve geldikleri ilk iki yılda altyapıyı hazırladıklarına dikkati çekerek, "Üçüncü yıl şampiyon olduk. Fenerbahçe 20’ye yakın amatör şubesiyle Türkiye’nin en büyük kulübüdür. Bu büyüklüğünü de taraftarlarından almıştır" diye konuştu. 
     
Hakem değişmedi      BAYER Leverkusen - Fenerbahçe maçını Lüksemburg Federasyonu’ndan Alain Hamer yönetecek. Yardımcılıklarını ise Bruno Faye, Richard Delor yapacak. Hamer, 1995’te Ümit Milli Takımımız’ın İsviçre’yi 2 - 0 yendiği maçta da düdük çalmıştı. 
     
Köln Derneği hazır      SARI - Lacivertli ekibin sezon başı hazırlık kampını da organize eden Köln Fenerbahçeliler Derneği, Leverkusen’de de kafileyi yalnız bırakmayacak. Dernek üyeleri havaalanından itibaren takımın her şeyi ile ilgilenecek. 
     
Biletsizlere dev ekran      LEVERKUSEN maçına bilet bulamayan grubetçilerimiz için Düseldorf’ta dev ekran kurulacak. 10 marklık giriş ücretlerinden toplanacak para ise Leverkusen yönetimi tarafından depremzedelere bağışlanacak. 
     
Mustafa Doğan beklemede      UZUN süre forma giyemeyeceği açıklanan Mustafa Doğan, dünkü antrenmanda büyük bir sürpriz yaptı ve düz koşulara başladı. Bugün kafile ile birlikte Köln’e uçacak olan Mustafa’nın forma giyip giymeyeceği ise maç saatinde kesinlik kazanacak. 
     



 SPOR 
























</TEXT>
</DOC>
