<DOC>
<DOCNO> 20931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/guncel/gun02.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatay'da ikinci felaket korkusu 
</HEADLINE>
<TEXT>

SEL GİTTİ, ÇAMUR KALDI... 
     TUNCAY DAĞLI Hatay DHA 

     Geçtiğimiz salı günü Hatay'da şiddetli yağış sonrası yaşanan sel felaketinin yaraları sarılmadan, meteorolojinin pazar günü şiddetli yağış uyarısı kentte ikinci bir korku ve telaş havası başlattı. 
     Kente çeşitli illerden gönderilen iş makineleri Kavaslı, Hanna, Altınçay ve Kuzey Tepe çaylarına yönlendirildi. Kepçe ve greyderlerle dere yataklarındaki molozlar temizlenip derinleştirilirken, taşkın olabilecek bölgelerde kamyonlarla taşınan kayalar yığılıp setler oluşturuldu. 
     Bu arada kente gelen Kızılay, il stadyumunda çadırlar kurdu ve 5 bin kişinin yararlanabileceği aşevi oluşturmak için çalışmalara başladı. Pişirilen yemekler, mobil olarak kentte ihtiyaç sahibi ailelere dağıtılacak. 
     
200 iş makinesi geldi      Koordinatör Vali Oğuz Kağan Köksal, Adana ve Gaziantep'ten 200 iş makinesinin geldiğini, süratli bir şekilde kapanan yollar ve köprülerin açılmaya çalışıldığını belirterek, kriz masasına bugüne kadar 2 bin 800 ailenin hasar bildirdiğini söyledi. 
     Antakya'da felaketten sonra ilk kez dün semt pazarı kuruldu. Vatandaşlar kısmen tahrip olan evlerini onarmaya çalışırken, çarşıda büyük bir hareketlilik yaşanıyor. 
     



 GÜNCEL 






















</TEXT>
</DOC>
