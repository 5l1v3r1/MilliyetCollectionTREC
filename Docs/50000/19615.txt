<DOC>
<DOCNO> 19615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/ekonomi/eko03.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
S P beş bankaya müjdeli haber verdi 
</HEADLINE>
<TEXT>

Standard and Poor’s İş Bankası, Garanti, Osmanlı, Körfezbank, Ziraat Bankası ile Doğuş Holding’i negatif izleme konumundan çıkardı 
     EKONOMİ SERVİSİ 

     Uluslararası derecelendirme kuruluşu Standard Poor’s S P , beş Türk bankası ve Doğuş Holding’in uzun vadeli notlarını teyit etti. Kuruluşlar 21 Şubat 2001’de alındıkları negatif eğilimli izleme konumunda da çıkarıldı. S P’nin notlarını teyit ettiği bankalar arasında İş Bankası, Garanti Bankası, Osmanlı Bankası, Körfezbank ve Ziraat Bankası yer aldı. Bütün bankaların görünümleri durağan olarak bırakıldı. Kısa vadeli notları da değiştirilmedi. 
     
Risk giderildi      S P’nin açıklamasında, IMF ile Türkiye arasında yaklaşık 10 milyar dolarlık yeni bir ek finansman anlaşmasının yakın olduğunun duyurulmasının Türk para piyasalarını rahatlattığı, ülkede ekonomik ve parasal istikrar ihtimalini yeniden ortaya çıkardığı belirtildi. 
     Açıklamada şu görüşlere yer verildi 
     "IMF ve Dünya Bankası’nın destekleri alındığı takdirde, Türk hükümetine, ülkenin bankacılık sektöründeki zorlu sorunlara eğilmekte yardım edecektir. Sonuç olarak Türkiye Cumhuriyeti’nin borçlarını ödeyememe riski istikrara kavuştu." 
     Açıklamada, "İstikrarlı görünüm kararı, ekonomik reform programının uygulanmasında Türk bankalarını bekleyen güçlüklere karşı istikrar ve hatta bir düzelme için artan olasılığı dengelemektedir" denildi. 
     
İlk çeyrek sonuçları kötü      Türk bankalarının mali profillerinin, 2001’in ilk çeyreğinde kısa vadeli faiz oranlarındaki hızlı artışın bankaların devlet tahvili portföylerinin değerini düşürmesi nedeniyle kötüleştiği vurgulanan S P’nin açıklamasında, "Türk Lirası’nın yüzde 40 - 50 devalüe olması, özellikle açık döviz pozisyonu limitlerini yaratıcı bir şekilde ihlal edenler başta olmak üzere bankalara ikinci bir darbe oldu" denildi. 
     Bu nedenle bankaların çoğunluğunun ilk çeyrekte zayıf sonuçlar elde edeceğinin öngörüldüğü açıklama şöyle devam etti 
     "Bankalar yeni şirket kuruluşlarındaki hızlı yavaşlamadan kaynaklanan gelir kaybından da muzdaripler. Türk bankalarının çoğunun yüksek miktarlarda dış borcu var, bunların önemli bir miktarının vadesi de 2001 yılı içinde doluyor. Mevcut ortamda vadeli gelen döviz borçlarının yenilenmesi zor ve pahalı." 
     
Goldman Sachs Derviş’in iki seçeneği var      Yatırım bankası Goldman Sachs, Türkiye’nin iç borçlarının bir kısmını döviz bazlı tahvile dönüştürmekle, para basmak arasında seçim yapmak zorunda kalacağını savundu. Borç stokundaki tehlikeli tırmanışa dikkat çeken yatırım bankası, yıl sonunda toplam borç stokunun milli gelirin yüzde 87’sine ulaşacağını tahmin etti. 
     Kuruluşun yayınladığı raporda, yıl sonuna kadarki borçlanma miktarının itfanın yüzde 75 ile sınırlandırılması için para tabanının yüzde 70’i kadar para basılması gerektiği vurgulandı. Goldman Sachs, para basmanın alternatifi olarak, iç borçların bir kısmını döviz tahvilleriyle değiştirilmesini önerdi. 
     



 EKONOMİ 




















</TEXT>
</DOC>
