<DOC>
<DOCNO> 24516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sonspo16.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay Başkanı'ndan ima "Terör ile depremi biz rehabilite ettik" 
</HEADLINE>
<TEXT>

     Ekstra play-off yarı finalinde Sakaryaspor'a elenen Altay'da büyük üzüntü yaşanırken, kulüp başkanı Nafiz Zorlu, Diyarbakırspor maçındaki olaylara ve Sakaryaspor karşılaşmasına göndermede bulunarak, '' Terör dediler, deprem dediler, ikisini de biz rehabilite ettik. Herhalde bir üstün hizmet madalyası alırız'' dedi. 
     Zorlu, Altay'ın Sakaryaspor önünde iyi oynamadığını, ancak bunun diğer faktörleri gözardı etmeye neden olamayacağını kaydetti. Hakem Murat Ilgaz'ın maçın sonucunu etkileyecek derecede Altay aleyhine 4-5 hata yaptığını savunan Zorlu, 2 net penaltılarının verilmediğini, Nihat'ın kırmızı kartından önceki pozisyonun kesinlikle ofsayt olduğunu iddia etti. 
     Nafiz Zorlu, şöyle konuştu 
     ''Hakemin bundan önce yönettiği maçlara baktığınızda aklınıza iyi şeyler gelmiyor. Tarafsız insanların aklına da iyi şeyler gelmiyor. Birisi terör dedi, birisi deprem dedi. İkisini de biz rehabilite ettik. Herhalde üstün hizmet madalyası alırız artık. Kesinlikle mağdur edildik. Bu lig adil değil.'' 
     Kendisinin geçen sezon bazı mücadeleler verdiğini, camianın ricası doğrultusunda bu sezon sustuğunu anlatan Zorlu, ''Herşeyi içimize attık ama görüldü ki haksızlıklar karşısında susmak çözüm değil'' diye konuştu. 
     
     'Küçülme kaçınılmaz' 
     Süper Birinci Lig'e çıkamamanın kulübe çok şey kaybettirdiğini kaydeden Zorlu, bu yılın şartlarıyla gelecek sezonu götürmenin imkansız olduğunu vurguladı. 
     Acilen toplanarak, durum değerlendirmesini ve bundan sonra ne yapılacağını konuşmanın şart olduğunu da kaydeden Nafiz Zorlu, ''Şimdiden camiayı bağlayıcı sözler söylemek doğru değil ama küçülmenin kaçınılmaz olduğu ortada. Köklü bir kulübüz ama gerçekçi olmak gerekirse işimiz çok zor'' dedi. 
     Profesyonel Şube Başkanı Ahmet Taşpınar da Sakaryaspor maçındaki hakem hatalarını kamuoyunun takdirine bıraktıklarını ve MHK'nin ne söyleyeceğini merakla beklediklerini kaydetti. 
     Futbolculara izin verdiklerini bildiren Taşpınar, 4 Haziran Pazartesi günü yönetim kurulunun toplanacağını, bundan sonra belirlenecek strateji doğrultusunda oyuncuları çağırıp görüşeceklerini dile getirdi. 
     Teknik Direktör Rıdvan Dilmen'in sözleşmesinin sürdüğünü anlatan Taşpıpar, ''Ne onun gitme düşüncesi var, ne de bizim gönderme yönünde bir eğlimimiz var'' diye konuştu. 






</TEXT>
</DOC>
