<DOC>
<DOCNO> 39440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/dunya/adun.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırbaç uzlaşması 
</HEADLINE>
<TEXT>

İran’da kırbaç cezasının kaldırılmasını isteyen reformcularla, cezanın devamını isteyen mollalar uzlaştı. Ceza artık sadece özel vakalarda’ uygulanacak. Tahran ayrıca okullara cinsel eğitim dersi koyuyor 
     DIŞ HABERLER SERVİSİ 

     İran’da ılımlılarla muhafazakarların son haftalarda defalarca karşı karşıya gelmesine neden olan "halk önünde kırbaç cezası" tartışması taraflar arasında varılan anlaşmayla şimdilik sona erdi. Ülke okullarında ergenlik çağına giren gençlere cinsellik eğitiminin verileceğinin açıklanmasıysa, İran’ın batıya açılma yolunda attığı bir diğer adım oldu. 
     Hayat-ı Nov Yeni Hayat gazetesinin önceki günkü haberine göre, Meclis’te yapılan "kırbaç toplantısına" Meclis’in güçlü Güvenlik ve Dış Politika Komisyonu üyelerinin yanısıra, İçişleri, Dışişleri, İstihbarat ve Adalet bakanları ile İran Güvenlik Kuvvetleri Komutanı General Muhamed Bager Galibaf katıldı. 
     Galibaf’ın toplantıda, Yargı Erki Başkanı Ayetullah Mahmud Şahrudi’nin sokak ortasında kırbaçlama cezasının sadece "özel vakalarda" uygulanmasını kabul ettiğini söylediği belirtildi. 
     
     Sarhoşlar kırbaçlanacak 
     Gazeteye göre Şahrudi, sokak ortasında kırbaçlama cezasının sadece çok meşhur çetelerin üyelerine, kadınları sürekli rahatsız edenlere ya da halk arasında korku yaratan sarhoşlara uygulanmasını kabul etti. 
     Hayat-ı Nov, toplantıya katılanların hepsinin "sokak ortasında kırbaçlamanın İslam cumhuriyetinin imajını zedeleyici etkisi olması durumunda tavsiye edilmeyeceğini, ancak olumlu’ sonuçları olması durumunda savunulabileceği" konusunda görüş birliği içinde olduklarını söyledi. 
     Ancak Şahrudi yargıçlara hitaben yaptığı bir konuşmada, toplumun huzurunu ve ahlakını bozan kamusal suçların cezalarının kamusal alanlarda uygulanacağını bildirdi. 
     Öte yandan İran Eğitim Bakanı Yardımcısı Rahim Ebadi, okullarda ergenlik çağına giren öğrencilere cinsellik eğitimi verileceğini açıkladı. Ebadi, öğrencilerin cinsellik derslerinde ergenlik ve bedenin gelişimiyle ilgili sorularının eğitmenler tarafından yanıtlanacağını söyledi. Ebadi’nin açıklamasına göre 23 Eylül’de başlayacak uygulamayla gençlerin bunalıma girmesi önlenecek. 
     



 DÜNYA 











</TEXT>
</DOC>
