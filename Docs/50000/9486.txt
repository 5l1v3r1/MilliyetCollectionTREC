<DOC>
<DOCNO> 9486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/spor/yguv.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Şen’in cebi 
</HEADLINE>
<TEXT>

     Ters Köşe ERCAN GÜVEN 

     Kısmetsiz köpek kurban bayramında uyuya kalır derler... 
     Kısmetsiz hırsız da Ali Şen’i çarpmaya kalkıp çarpıldı Fenerbahçe - Beşiktaş maçından önce... 
     Ben sayın Ali Şen’i yıllardır tanıyan bir gazeteci olarak, onca kalabalık, izdihamda cebine uzanan "usta" bir eli hissedip bileğinden kavramasına pek şaşırmadım. 
     Ama, bunu nasıl başardığını sormaktan kendimi alamadım. 
     "Ben gerçek taraftarı sesinden tanırım" dedi Şen... 
     "Stada girerken alkışlayıp seslenenler arasında cepçinin sesini ayırd etti kulağım. Beynime dikkatli ol mesajı yolladı." 
     Buyrun bakalım, sevgili genç meslektaşlarım... Bizim nesil, zamanında böyle idarecilerden haber sökmeye çalışırdı. 
     Lütfen izlediğiniz kulüplerin başındaki yönetimlerin kıymetini bilin. 
     
Florya’nın kapısı      Dehşetle izliyorum ekrandan... Florya tesislerinin önünde küçük bir grup "taraftar" bağırıp çağırıyor. Elbette yaptıkları iş değil, neyse ki, öyle iğrenç küfürler falan duyulmuyor. 
     Galatasaray Yönetim Kurulu’ndan Aziz Üstel, stüdyoda görüntülerin üzerine konuşuyor 
     "Ben bunların Galatasaraylı olduğunu kabul etmiyorum"... 
     O da doğru. Peki tesislerin metal kapısının arkasından gelen seslere ne demeli 
     "Polisler, alın götürün bu a.... k........ Fenerbahçelilerini..." 
     Sözün sahipleri, Galatasaraylı futbolcular. 
     Ey tribünleri eğitmekten, küfürü, kavgayı ortadan silmekten, fair play öğretmekten dem vuran değerli yöneticiler... Siz daha 24 tane futbolcunuzun derslerini tamamlayamamışsınız. Rekabetle düşmanlık arasındaki farkı belletememişsiniz. Medeni ilişkiler ve terbiye konularına geçememişsiniz. O sokaktaki delikanlıları bağırıp çağırdıkları gerekçesiyle nasıl afaroz edersiniz 
     Hadi onlar sokak çocuğu diyelim. Terbiyesizlik ediyorlar... 
     Demir kapının öte tarafındakiler ne yapıyorlar 
     İşte tüm kulüp yöneticilerinin en büyük hatası bu... Haksızlık yapanlar, saldırganlar, terbiyesizler, kötü insanlar, dolandırıcılar, hep kulüp kapısının ardındakiler... 
     Kapının bu yanındakiler, ne halt ederse etsin "bizimkiler"... 
     Sadece Galatasaray’da değil, her kulüpte böyle. 
     Madem öyle... 
     Koyver gitsin... Bu kadar çifte standart, kayırma, ahpab çavuşluk arasında, küfür kavga da olsun ya. 
     
Bu yapılır mı      Yazıklar olsun Osman Hattat’a... 
     Darüşşafaka - Galatasaray maçında sevgili taraftarlarına, Celal Gürcan’ın cüzdanından 1000 mark feda edebildi. Yöneticilerin taraftarlara "nakit" katkılarını belgeleyen bu olayda asıl acı olan, Hattat’ın "hazırlıksız yakalanması" ve birinci sınıf Galatasaray seyircisine ikinci sınıf dövizi reva görmesiydi ... 
     Haftaya slogan belli "Hattat dolar yolla"... 
     
Sıra sporcularda      Yasa kabul edildiğinde. 
     HAYVANLARI gücünü aşan fiillere zorlayanlar 
     Acı verecek şekilde reklamda kullananlar 
     Sakat kalacak şekilde dövüştürenler 
     Ve onlara doping uygulayanlar, cezaya çarptırılacaklar... 
     Darısı SPORCULAR’ın başına... 
     
Beşiktaş’tan kim sorumlu      Ahmet Dursun’un "kafası kopartılmalı" mı Bu "müthiş fikir" benim değil... 
     Tribündeki Beşiktaş Yönetim Kurulu üyesi akıl etmiş yine yönetici arkadaşı Mete Düren’in "Kesmek lazım bunu" şeklindeki yorumu İzzet Ceylan’ı "kesmemiş" ve futbolcusuna "zamansız öten horoz" muamelesini reva görmüş. 
     Ne yapsın... İmam sehpa kurarsa, cemaat de kelle peşinde koşar. 
     Ahmet Dursun’a gelince... Çocuk bakmış ki saç rengi değiştirerek sergilediği "Kolleston marjinalliği" pek dikkati çekmiyor ve kulüpte tükürük ile telefon fırlatanlar en üst düzeyde "koruma ve kollama" kalkanına alınıyor... Antrenmanda çıkardığı "hırölar, 30 bin kişinin önünde rakibe kafa atanların yanında "sönük" ve "yaratıcılıktan uzak" görülüyor... "E yeter ama" demiş, "Onun Fransız olduğu kadar, ben de Alman’ım... Ben de ayrıcalıklardan yararlanmalıyım". 
     Şimdi bir sürü soru var Ahmet Dursun’un bu hatası, camia olarak yaşanan sıkıntıların bir patlaması mıydı 
     Beşiktaş’ın futbol şubesi "sabık" başkanı Hamoğlu, neden, "Bu takıma Sergen değil iki tane Figo gelse bir şey olmaz" dedi acaba 
     Aklıma Süleyman Demirel’in "devletin başı"yken yaptığı bir saptama geliyor Mealen, "Fırat’ın kenarındaki çobanın kaybolan koyunundan da sorumluyuz" demişti. 
     Acaba, Beşiktaş’ın başındakilerin sorumluluğu ne kadar bu olaylarda 
     
     Scala 
"Scala gitmeden Beşiktaş kurtulmaz" diyorlar... 
Merkez Bankası Başkanı Gazi Erçel gitti de ekonomi kurtuldu mu .. 

     Lucescu 
"Yarım hekim candan eder yarım hoca dinden" demişler. 
"Futbol takımından çok hastaneye benzedik" diyen Lucescu, "hekim" mi, "hoca" mı, siz karar verin . 

     Aslan 
"Aslanı besleyen, ona itaat etmek zorundadır" 
Atasözü bu... 
"Besleyemeyenin" vay haline .. 



 SPOR 



























</TEXT>
</DOC>
