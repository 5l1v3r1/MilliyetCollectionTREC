<DOC>
<DOCNO> 17411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/son/sonspo21.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Gaziantepspor maçından notlar 
</HEADLINE>
<TEXT>

     Fenerbahçe, ligde 29. hafta karşılaşmasında şampiyonluk yolundaki önemli rakiplerinden Gaziantepspor'u 4-3 yendi. Fenerbahçe ikinci yarıya Baliç'in yerine Serhat'ı, Ali Güneş'in yerine Rapaiç'i xxxx alarak oyuna başladı. Sarı-lacivertliler, ilk yarıdaki kötü futbolundan sıyrılarak, taraftarlarının da desteğiyle mükemmel bir performans ortaya koydu. Fenerbahçe, üst üste attığı gollerle 3-0'lık yenilgiden kurtulup 4-3'lük galibiyete ulaşıp, şampiyonluk yarışında yoluna devam etti. 
     İLK YARI 
     10. dakikada Hasan Özer'in sağdan ortasında, ceza alanı içinde bomboş durumdaki Hasan Yiğit'in kafa vuruşunda, top yandan auta çıktı. 
     13. dakikada Hasan Özer'in sağdan ortasında, penaltı noktasındaki Erhan Albayrak, topu ıskalayınca takımını bir golden etti. 
     15. dakikada Gaziantepspor'un kazandığı serbest vuruşta Erhan, topu bekletmeden boş pozisyondaki Hasan Özer'in önüne çıkardı, Fenerbahçe savunmasının duraklamasından yararlanan bu futbolcu kaleci Rüştü ile karşı karşıya kaldığı pozisyonda vuruşunda, meşin yuvarlak az farkla auta çıktı. 
     18. dakikada Hasan Özer'in ara pasında Hakan Bayraktar, 2 Fenerbahçeli futbolcuyu geçtikten sonra topu kaleci Rüştü'nün solundan ağlara göndererek, takımını 1-0 öne geçirdi. 
     19. dakikada Andersson'un pasıyla ceza alanı dışında topla buluşan Baliç'in sert şutunda, kaleci Ömer meşin yuvarlağa 2 hamlede sahip oldu. 
     20. dakikada Revivo'nun soldan ortasında, altıpas içinde Andersson'dan önce Ramazan topa müdahale ederek, tehlikeyi uzaklaştırdı. 
     25. dakikada Baliç'in yaklaşık 25 metreden sert şutunda, top direğin yanından auta gitti. 
     30. dakikada Fatih'in 25 metreden çok sert vuruşunda, topu kaleci Rüştü güçlükle önledi. 
     31. dakikada Baliç'in pasıyla ceza alanı içinde bomboş durumda topla buluşan Revivo, meşin yuvarlağı iyi kontrol edemeyince Gaziantepspor savunması tehlikeyi uzaklaştırdı. 
     38. dakikada Baliç'in soldan ortasında Andersson, topu kötü bir vuruşla yandan auta attı. 
     41. dakikada Hakan Bayraktar'ın pasıyla sağdan ceza alanı içine giren Fatih'in ortasında, arka direk dibinde Erhan topu kafayla ağlara göndererek skoru 2-0 yaptı. 
     44. dakikada Fatih'in ceza alanı dışında sert şutunda, topu kaleci Rüştü çeldi. Dönen topa altıpasın sağ köşesinde yetişen Hasan Özer, düzgün bir vuruşla ağlara göndererek durumu 3-0 yaptı ve ilk yarı bu skorla tamamlandı. 
     
     İKİNCİ YARI YARI 
     53. dakikada Rapaiç'in yaklaşık 30 metreden kullandığı serbest vuruşta kaleci Ömer, topu köşeden çeldi, dönen topu Lazetiç ceza alanına çeviremeyince, Gaziantepspor savunması tehlikeyi uzaklaştırdı. 
     55. dakikada Hakan Bayraktar'ın uzun pasında, kaleci Rüştü ile karşı karşıya kalan Hasan Özer'in vuruşunda, topu kaleci Rüştü ayaklarıyla çeldi. 
     59. dakikada Yusuf'un sağdan ortasında Andersson, ceza alanı içinde topu kafayla Revivo'nun önüne indirdi. Bu futbolcu topu iyi kontrol edemeyince, kaleci Ömer meşin yuvarlağa sahip oldu. 
     60. dakikada Gaziantepspor'da, Hakan Bayraktar'ın yerine Krivov x oyuna girdi. 
     63. dakikada Fenerbahçe'nin kazandığı serbest atışta, Rapaiç topu bekletmeden ortaladı, Andersson topu kafayla altıpas içindeki Revivo'ya çıkardı. Bu futbolcu meşin yuvarlağı kaleci Ömer'in sağından ağlara göndererek skoru 3-1 yaptı. 
     69. dakikada Revivo'nun pasında, Gaziantepspor savunmasının hatasını affetmeyen Rapaiç, kaleci Ömer'in altından topu ağlara göndererek farkı 1'e indirdi 3-2. 
     70. dakikada Revivo'nun sağdan ortasında, Andersson'un kafa vuruşunda top Gaziantepspor kalesinin üst direğine çarparak auta gitti. Aynı dakikada Gaziantepspor'da Hasan Özer'in yerine Mustafa oyuna dahil oldu. 
     75. dakikada Rapaiç'in soldan ortasında, ceza alanı içinde iyi yükselen Uche, topu kafayla ağlara göndererek takımına beraberliği getirdi 3-3. 
     78. dakikada Fenerbahçe'de, Rapaiç sarı kart gördü. 
     80. dakikada Revivo'nun soldan ortasında, penaltı noktası üzerindeki Serhat, Andersson'a bırakmak yerine vurmayı deneyince top auta gitti. 
     81. dakikada Mustafa, Uche'den sıyrıldıktan sonra ceza alanı sağ çaprazında kaleci Rüştü ile karşı karşıya kaldı. Bu futbolcunun vuruşunda Rüştü, topu yatarak uzaklaştırdı. 
     82. dakikada Rapaiç, orta alandan aldığı topla Gaziantepspor savunmasını çalımlayıp ceza alanına girdi. Öne çıkan kaleci Ömer'in üstünden topu ağlara gönderip, takımını öne geçirdi 4-3. 
     83. dakikada Gaziantepspor'da, Mehmet'in yerine Kemal oyuna dahil oldu. 
     86. dakikada Kemal'ın sağdan kullandığı köşe atışında, Erhan'ın kafa şutunda topu Mirko Mirkoviç, çizgi üzerinden uzaklaştırarak, konuk ekibin beraberlik golünü bulmasını engelledi. 
     87. dakikada Yusuf'un ara pasında, topla ceza alanı içinde kaleci Ömer ile karşı karşıya kalan Serhat, topa vurmakta gecikince araya giren Gaziantepspor savunması, meşin yuvarlağı kornere atarak tehlikeyi önledi. 
     90. dakikada Lazetiç'in pasıyla ceza alanı dışında topla bulaşan Rapaiç, Gaziantepspor savunmasını geçerek kaleci Ömer ile karşı karşıya kaldı. Bu futbolcunun vuruşunda, top kaleciden döndü. Bu pozisyonda top yine Rapaiç'in önünde kaldı. Bu futbolcunun ikinci vuruşunda da top üstten auta gitti ve karşılaşma 4-3 Fenerbahçe'nin üstünlüğüyle sona erdi. 
     
     Hakemin bitiş düdüğüyle birlikte Fenerbahçe Şükrü Saraçoğlu Stadı'nda adeta bayram havası yaşandı. 
     Sarı-lacivertli futbolcular, yedek oyuncularla sarmaş dolaş olurken, Fenerbahçeli taraftarlar da şampiyonluk şarkıları söylediler. 




</TEXT>
</DOC>
