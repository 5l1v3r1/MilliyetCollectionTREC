<DOC>
<DOCNO> 29393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/guncel/gun08.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erken sünnetin zararı var mı 
</HEADLINE>
<TEXT>

ÇAPRAZ ATEŞ 
     GÜLAY FIRAT 

     Müslüman, Musevi ve bazı kabilelerde bulunan sünnet etme geleneği, toplumumuzda erkekliğin bir simgesi olarak da görülüyor. Erkek çocukları davullu zurnalı törenler ve sünnete özgü gösterişli kıyafetlerle bıçak altına yatıyor. Erkek çocukların belli yaşlarda sünnet edilmesi zararlı mı Bu konuda uzmanların görüşleri farklı. Kimi uzman "pipi kesilmesi" korkusu denilen psikolojik probleme işaret ediyor. İşte yanıtlar. 
     
     Dr. Deniz Ersev Ürolog 
Sünnetli erkeğin kadına bile faydası var      Sünnetli erkeklerde sağlık ve hijyen problemleri nispeten daha az görülür. Ayrıca eşleri sünnetli kadınlarda, rahim ağzı kanserine de daha az rastlanır. Bebeklerin hemen sünnet edilmesi, psikolojik açıdan bir şey hissetmeyecekleri için daha iyidir. Bu işlem lokal anesteziyle yapılır, bakımı da kolaydır. 
     Sünnet edilmeyen küçük çocuklarda, sünnet derisinde oluşan bir enfeksiyon, mesaneye ve hatta böbreklere kadar ulaşıp diğer enfeksiyonlara neden olabilir. 
     
     Kemal Özkan Sünnetçi 
106 bin sünnet yaptım      Sünnet erkeğin cinsel gücünü artırır, kanserden kurtarır. 38 yılda, 106 bin çocuğu sünnet ettim. Tecrübemle gördüm ki, çocuk 9 aya kadar sünnet edilmeli. Çünkü, bu aylarda çocuğun iyi ve kötüyü algılaması yok. 1 ile 5 yaş arasında yapılan sünnet ise cinayet gibi. Sünnet ettiğim Mete isimli bir çocukla karşılaştım. Beni gördü ve "Aha, cellat geldi" dedi. Benim kadar çocuk sevgisi olan birine, minik bir çocuğun böyle söylemesi karşısında şaşırıp kaldım. Annesine sorduğumda öğrendim ki, 3 yaşında sünnet etmişim. Ülkemizde hastanelerde de sünnetler yapılmaya başlandı. Ancak, bazı deneyimsiz hekimler, doğru olmayan yarım sünnetler yapıyor. Peygamber sünneti gibi, bu da sağlıklı olmuyor. 
     
     Haydar Dümen Seksolog 
Sünnet olumsuz bir eylem      Sünnet bütünüyle olumsuz bir eylemdir. Baştan sona yanlış. Çünkü, adı ister Tanrı, ister doğa olsun, evrenin süreçleri içinde bedenimizde ne bir hücremiz fazla, ne eksiktir. Bu yüzden doğa ya da Tanrı hatalı imalat yaratmaz. Sünnet 5 - 6 yaş arasında yapıldığında, psikolojik zararları daha fazla olur. Bu yaşlarda yapılan sünnet sonucunda, "Kastrasyon kompmleksi" dediğimiz, pipi kesilme korkusu oluşur. Bu da, psikoseksüel gelişim döneminde derin izler bırakır. Sünnet derisi erişkinlerde 2,5 - 3 mm kalınlığa ulaşabilecek iken, bunun kesilip atılması da çok büyük hatadır. Ayrıca sünnetin yapıldığı Müslüman ve Museviler dünya nüfusunun yüzde 15 - 20’sini oluşturuyor. Peki, yüzde 80 ne olacak 
     
     Dr. Osman Sabuncuoğlu Uzman psikiyatrist 
Kaygılı çocuğa sünnet açıklanmalı      4 - 6 yaş arasındaki erkek çocukları, "psiko - dinamik" olarak özel bir döneme girer. Babalarının kendilerine zarar vereceği, pipilerini keseceği türünde kaygıları vardır. Tam da bu süreçteyken sünnet edilmeleri, ileri yaşlarda cinsel hayatlarını olumsuz etkiler. Toplumumuzda, "sünnet olmadan erkek olunmaz" gibi kültürel açıdan olumlu atıflarda da bulunulduğundan, çocukların 12 yaşını geçirmeden sünnet edilmesinin psikolojik açıdan olumlu etkileri de olur. Ebeveynler çocuklarını kaygılı görüyorlarsa, sünnet öncesinde doktoruyla tanıştırmalı, işlemi anlatmalı. 
     
     Doç. Dr. Nusret Kaya Psikiyatrist 
Yanlış sünnet, erken boşalmaya neden olur      Sünnet 2 yaşından sonra yapılırsa çocuklarda, "kastrasyon kompleksi" adı verilen bir takıntıyı artırabilir. Bunun anlamı, "pipi kesimi korkusu"dur. Pipisinin ucundan gitmesi, çocukta değişik korkulara neden oluyor. Bu da ileriki yıllarda, "ejekülasyon pirecokcks" dedilen erken boşalmaya sebep oluyor. Erken boşalma yaşayan erkekler, kadınlarda vajinal orgazm yetersizliğine ve dişi gücüne ulaşamamasına yol açıyor. Bu da kadını, rahim gücü ve doğurganlıkla meşgul bir kadın haline dönüştürüyor. Toplumumuz, "rahim toplumu"na dönüştü. Rahimi ön planda tutan kadın, devamlı çocuk yapar. Sünnetin hijyenik açıdan faydası tartışılmaz. 
     



 GÜNCEL 


















</TEXT>
</DOC>
