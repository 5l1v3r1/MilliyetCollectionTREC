<DOC>
<DOCNO> 39864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sontur05.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush sonunda uzun tatilden döndü... 
</HEADLINE>
<TEXT>

     ABD Başkanı George W. Bush, "çalışma tatili" olarak nitelediği ve beklenmedik ölçüde uzun tuttuğu bir aylık tatilinin ardından memleketi Texas'tan başkent Washington'a döndü. 
     Texas'taki çiftliğinde toplam 26 gün geçirerek yanık teniyle Beyaz Saray'a dönen Bush, bütçe, ekonomik sıkıntı ve Ortadoğu gibi yüklü bir gündemle işe başlayacak. Yüklü gündemin farkında olan Bush, birkaç gün önce, "Yapacak çok işim var. Ancak pillerimizi şarj etmiş durumdayız" iyerek, iyi bir tatil geçirdiğini ima etmişti. 
     Amerikan USA Today gazetesi, CNN televizyonu ve Gallup tarafından yapılan bir kamuoyu yoklamasında, halkın yüzde 55'nin, Bush'un bir aylık tatilinin çok uzun olduğunu düşündüğü ortaya çıkmıştı. 
     Bush, Beyaz Saray'a ulaşır ulaşmaz, Oval Ofis'te yardımcılarıyla birlikte bir toplantı yaptı. 
     Memleketi Texas'taki tatilinden henüz dönen Bush'un, hafta sonu tatili için Washington yakınındaki Maryland eyaletinde bulunan Camp David'e dinlenmeye gideceği belirtildi. ABD'de işçi günü olan Pazartesi ise, Başkan Bush, Michigan ve Wisconsin'i ziyaret edecek. 
     Demokrat Partililer, Cumhuriyetçi Başkan Bush'un, savunma ve eğitim harcamalarını artırırken, 1,35 trilyon dolarlık vergi indirimi planını karşılamak için ne yapacağını açıklamasını talep ediyorlar. Uluslararası alanda ise Bush, Eylül ayının ilk haftasında Meksika Devlet Başkanı Vicente Fox'un Washington'ı ziyaretini bekliyor. Bush, Eylül ayında New York'taki BM Genel Kurulu'nun açılışına katılacak ve Ekim'de Çin'i ziyaret edecek. 
     Kasım ayında ise Bush, Rusya Devlet Başkanı Vladimir Putin'i ABD'de ağırlayarak ve meslektaşıyla ulusal füze savunma sistemi konusunu görüşecek. 
     
     







</TEXT>
</DOC>
