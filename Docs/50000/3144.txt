<DOC>
<DOCNO> 3144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/ekonomi/aeko.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşlar yerine oturuyor 
</HEADLINE>
<TEXT>

Yolsuzluklarla mücadeleyi eski bir yalı restorasyonuna benzeten Rahmi Koç, 'Sarsıntı olacak ama çok daha itibarlı bir Türkiye ortaya çıkacak' dedi 
     MOSKOVA Milliyet 

     Koç Holding Başkanı Rahmi Koç, yolsuzluk operasyonlarını eski bir yalının restorasyonuna benzeterek, "Bir nevi taşlar yerine oturuyor" dedi. Koç, "Boğaz'da eski bir yalı alırsınız. Dersiniz ki, 'damı akıyor'. Bunun damını aktarırsınız. Birde bakarsınız penceresinden su giriyor. Onu yaparsınız. Bu sefer döşemeleri gıcırdıyor. Onları çıkartırsınız. Birbirine zincirleme olarak en nihayet binayı bitirirsiniz. Pırıl pırıl olur" diye konuştu. 
     Taşların bir nevi yerine oturduğunu söyleyen Koç, "Duyduklarımız hepimizi hayrete düşürdü" dedi. 
     
'ABD'nin hapsi villa'      İşadamlarına davranış biçimini eleştiren Koç, şöyle dedi "İstanbul Polis Müdürü'ne söyledim. Tanınmış kişilerin kollarından tutularak, sanki kaçacak gibi, kelepçeler falan, götürülmesini sevmiyorum. Polis müdürümüz dedi ki, 'Kanun böyle emrediyor. Tabii, diyecek birşey yok." 
     Koç, "Bunlar üçüncü dünya ülkesi intibaı uyandırıyor dış dünyada. ABD'de de vergisini ödemeyen suiistimal yapan var. 'Beyaz cürmü' diyorlar. Gayet medenice çağırıyorlar. Adamın itirazı varsa yüksek mahkemeye kadar gidiyor" dedi. ABD'de işadamlarının villada hapsi geçirdiklerini , sonra toplumsal görev yaptıklarını anlatan Koç, "Bizimki biraz primitif. Bunu değiştirmek lazım" diye konuştu. 
     Yaşanan çalkantılardan sonra Türkiye'nin daha sağlıklı olacağını kaydeden Koç, "Daha itibarlı bir Türkiye ortaya çıkacak" dedi. 
     
'Listedeki isme soracağım'      Koç, Jandarma tarafından hazırlanan fezlekede Koç Grubu'ndan da bir profesyonel yöneticinin adının geçtiğinin hatırlatılması üzerinde, listeyi görmediğini, bu kişinin kim olduğunu öğrendikten sonra çağırıp ne yaptığını soracaklarını söyledi. 
     Türkiye'nin uyguladığı ekonomik programdan başka şansı olmadığını da vurgulayan Koç, "Bizim hükümete tam güvenimiz var" dedi. Koç, şöyle devam etti "Bizde bir felsefe var, 'yapılsın, olsun, etsin ama bana dokunmasın'. Yok... Bu mümkün değil. Enflasyon düşürülecekse, bazı kemer sıkmalar yapılacaksa hepimize ucundan, şurasından, burasından dokunacak. Ev hanımından tutun da, en büyük sanayicisine kadar olacak." 
     Kasım ayındaki krizden grubun da etkilendiğini ifade eden Koç, sene içinde yaptıkları k rın bir miktarını son iki ayda geriye doğru yediklerini bildirdi. 
     


 EKONOMİ 














</TEXT>
</DOC>
