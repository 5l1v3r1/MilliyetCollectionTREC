<DOC>
<DOCNO> 45519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/spor/spo01.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel moral verdi 
</HEADLINE>
<TEXT>

Beşiktaş’ın eski hocası, takımda birliğin sağlanması halinde, şampiyonluğun hayal olmadığını söyledi. Alman Teknik Direktör, "Uyum ve arkadaşlık çok önemli" dedi 
     MEHMET DEMİRCAN 

     SİYAH - Beyazlı ekibin eski hocası Hans Peter Briegel, takımda birlik sağlanması halinde şampiyonluğun hayal olmayacağını ifade etti. Alman hoca, "Takımın istenen futbolu oynayamadığı bir gerçek. Başarı için futbolcuların uyumu ve arkadaşlığı önemli. Bu yoksa başarı da gelmez. Futbolcular birlik içinde hedefi belirlerse, Beşiktaş şampiyonluğu kazanabilir" diye konuştu. 
     BRİEGEL, Fevzi’nin yedek beklemesine anlam veremediğini söyledi ve şöyle devam etti "Fevzi gerçekten çok yetenekli bir kaleci. Herkes hata yapabilir. Fevzi’nin hatalarından ders alması gerekir ve kaleyi de devralmalıdır" dedi. Türkiye’de çalışmaktan gurur duyacağını da sözlerine ekleyen genç çalıştırıcı "Bugün teklif gelsin, yarın Türkiye’deyim" ifadesini kullandı. 
     
Beşiktaş günlüğü      Tümer müjdesi 
     ÖNCEKİ gün yapılan idmanda sakatlanan Tümer’in MR’ı temiz çıktı. Ancak ağrıları olduğu için dünkü antrenmana katılmayan tecrübeli oyuncunun iki gün izin yapacağı bildirildi. 
     
     Veliaht aranıyor 
     TEKNİK kadro, cezası nedeniyle forma giyemeyecek olan Tayfur’un yerine öncelikle Ahmet Yıldırım’ı düşünüyor. Ancak Veit ve Erman da yedekte tutuluyor. 
     
     Güvenlik önlemi 
     BEŞİKTAŞ’IN çarşamba günü Ankara’da Samsunspor ile oynayacağı erteleme maçı için büyük güvenlik önlemleri alınacak. Samsun’daki karşılaşmanın ardından çıkan olaylar yüzünden Ankara emniyetinin işi sıkı tutacağı bildirildi. 
     
     "Korkmuyoruz" 
     BASKETBOL Bayanlar Ronchetti Kupası’nda İsrail’in Maccabi Raaana takımı ile ön eleme turunda karşılaşacak Beşiktaş’ın coachu Aziz Akkaya, İsrail’e gitmekten çekinmediklerini söyledi. Beşiktaş, Maccabi Raanana ile ilk maçı 17 Ekim’de rakip sahada oynayacak. 
     



 SPOR 





















</TEXT>
</DOC>
