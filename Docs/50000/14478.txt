<DOC>
<DOCNO> 14478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/dunya/adun.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasaba idam yolu 
</HEADLINE>
<TEXT>

Savcılar Miloşeviç’in idamını istemeye hazırlanıyor. Eski diktatör, örtülü ödenekten zimmete geçirmekle suçlandığı dolarlarla, Bosna’daki Sırp milisleri finanse ettiğini söyledi 
     DIŞ HABERLER SERVİSİ 

     Geçtiğimiz pazar günü villasından alınıp, Belgrad Merkez Cezaevi’nde "lüks" bir hücreye konulan Yugoslavya eski Devlet Başkanı Slobodan Miloşeviç’in, idam gerektiren suçlardan yargılanabileceği bildirildi. 
     Sırbistan İçişleri Bakanı Dusan Mihayloviç, "Miloşeviç’in, idamı gerektiren bazı ciddi suçlara karıştığı yönünde işaretler var. Gerekli deliller elde edilirse, adalet makamlarından resmi suçlamada bulunmalarını isteyeceğiz" dedi. Resmi bir ziyaret için Avusturya’da bulunan Mihayloviç, gazetecilere verdiği demeçte, bu suçlara ilişkin ayrıntılı bilgi vermedi. 
     
Sırplara yardım itirafı      Devrik lider, örtülü ödenekten milyonlarca doları zimmete geçirdiği yönündeki suçlamaları yanıtlarken, bu paraları Bosna ve Hırvatistan’daki Sırp milislerine aktardığını söyledi. Belgrad yönetimi, Bosna ve Hırvatistan’daki ayrılıkçı Sırplara askeri destek sağladığı yönündeki iddiaları defalarca reddetmişti. 
     
Kral dairesinde      Öte yandan, "Avrupa’nın en kötü hapishanelerinden biri" olarak tanımlanan Belgrad Merkez Cezaevi’nde tutulan Miloşeviç, 30 günlük gözaltı süresini, hapishanenin "özel misafirler" için ayrılmış "kral hücresinde" geçiriyor. Hücreye konmadan önce fotoğrafı çekilen ve parmak izleri alınan Miloşeviç’in ayakkabı bağları da alındı. 
     Miloşeviç’in hücresinde sürekli sıcak su, tuvalet ve duş bulunuyor. Hücrede pencere yok, ancak eski diktatöre ışıkları açma kapama ayrıcalığı tanınıyor. Diğer mahkumların havalandırma süresi dolduğunda ise Miloşeviç avluda tek başına volta atabiliyor. Görevini kötüye kullanma ve yolsuzluktan tutuklanan Miloşeviç diğer mahkumlar gibi, radyo, televizyon, gazete ve kitaptan mahrum. 
     
Eşinden ziyaret      Bu arada, eski diktatörün eşi Mira Markoviç de önceki gün hapishane ziyareti yaptı. Gazetecilere açıklama yapmayan Markoviç’in, içeri bir koli ve valiz yolladığı da gözlendi. 
     
Mikrop yuvası      Miloşeviç’in "konforlu" hücresinde kaldığı Belgrad Merkez Cezaevi’nin eski "müdavimleri", burayı korkunç bir hapishane olarak tanımlıyor ve her birinde 10’dan fazla mahkumun kaldığı pislik içindeki hücrelerde sıçanların cirit attığını belirtiyorlar. 7 bin kişilik hapishanede, sabah ve akşam bir yumurta, konserve kutuda et ve düşük kalite çay ya da kahve veriliyor. Öğle yemeğinde ise "bol sulu" makarna, pilav ya da patates ve domuz eti çıkıyor. 
     
Miloş kodeste dolarlar cepte      ABD, Yugoslavya eski Devlet Başkanı Slobodan Miloseviç’in tutuklanması üzerine, Washington’un bu ülkeye yapacağı 100 milyon dolarlık yardımın ilk 50 milyon dolarlık dilimini serbest bıraktığını ve ekonomik yardım vermeyi sürdüreceğini açıkladı. 
     ABD Dışişleri Bakanlığı Sözcüsü Richard Boucher, gazetecilere açıklamasında, "Dışişleri Bakanımız Powell Yugoslavya’ya yardımın sürmesi yolundaki kararını Kongre’ye bildirdi" dedi. 
     


 DÜNYA 











</TEXT>
</DOC>
