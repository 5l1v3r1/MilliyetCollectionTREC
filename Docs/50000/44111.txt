<DOC>
<DOCNO> 44111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/son/sontur26.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunalıma giren teğmen intihar etti 
</HEADLINE>
<TEXT>

     Ankara Karahavacılık Taburu'nda görevli Teğmen Mehmet Şimşek 24 , bunalım sonucu Çorum'da intihar etti. 
     Çorum'un Mecitözü İlçesi Bekiş Köyü nüfusuna kayıtlı Mehmet Şimşek, 15 AE 630 plakalı otomobille bugün Ankara'dan Çorum'a geldi. 
     Bir yakını tarafından, Mehmet Şimşek'in intihar edeceğine yönelik Çorum Jandarma Alay Komutanlığı'na ihbarda bulunulması üzerine harekete geçen jandarma, İl Emniyet Müdürlüğü ekipleri ile irtibata geçti. 
     Polis tarafından takibe alınan Teğmen Mehmet Şimşek, uyarılara rağmen aracını durdurmadı ve İçeridere Bağları mevkiine doğru ilerledi. İçeridere Bağları yolu sonunda bir bağ evinin önünde duran Teğmen Şimşek, polislerden yaklaşmamalarını istedi ve kendisini vuracağını söyledi. Teğmen Şimşek, aracından 100 metre ileride kendisine ait tabancayı başına dayayıp tetiğe dokundu. 
     Başına isabet eden tek kurşunla ağır yaralanan ve Çorum Devlet Hastanesi'ne kaldırılan Teğmen Mehmet Şimşek, tüm müdahaleye rağmen kurtarılamadı. 
     Mehmet Şimşek'in evli olduğu, ailevi sorunları bulunduğu, olayla ilgili soruşturmaya başlandığı öğrenildi. 
     






</TEXT>
</DOC>
