<DOC>
<DOCNO> 27456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sondun06.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta patlama 3 ölü, 50 yaralı 
</HEADLINE>
<TEXT>

     New York'un Queens semtindeki bir hırdavatçı deposunda meydana gelen patlamada 3 itfaiyeci öldü, 50 kişi de yaralandı. 
     İtfaiye yetkilileri, patlama sonucu binanın çatısının uçtuğunu ve ön cephesinin çöktüğünü bildirdiler. Binada yangın başladığı ihbarının alınmasından sonra itfaiyenin yangına müdahale ettiği, ancak bu sırada binanın bodrum katında bulunan propan gazı tanklarıyla boya bidonlarının infilak ettiği belirtildi. Patlama sonucu, binanın çöktüğü ve itfaiycelerin bazılarının enkaz altında kaldığı, sokakta bulunanlar arasında da yaralılar olduğu kaydedildi. 
     Görgü tanıklarından Cleavon Wills, ''patlamanın, binaları yıkmak için kullanılan patlayıcılar kadar güçlü olduğunu'' söyleyerek, ''binanin tamamının çöktüğünü sanıyorum'' diye konuştu. Olaya müdahale eden itfaiyecilerden biri de ''olay yeri savaş alanına benziyordu'' dedi. Patlama ve yangın yüzünden bina çevresinde bulunan çok sayıda konutun boşaltıldığı, yangına 350'nin üzerinde itfaiyeci ve 70 kadar kurtarma personelinin müdahale ettigi kaydedildi. Ölen itfaiyecilerin tümünün evli ve çocuk sahibi olduklarına dikkati çeken New York Belediye Başkanı Rudolph Giuliani, ''babalar gününde yaşanan olayın bir trajedi olduğunu'' ifade etti. Giuliani, ''bundan daha trajik bir babalar günü hatırlamıyorum'' diye konuştu. 







</TEXT>
</DOC>
