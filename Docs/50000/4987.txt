<DOC>
<DOCNO> 4987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/soneko03.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel havayolu şirketleri darboğazda 
</HEADLINE>
<TEXT>

     Sivil Havacılık Genel Müdürü Topa Bilgetin Toker, Türkiye’deki özel havayolu şirketlerinin darboğazda olduğunu belirterek, 5 özel havayolu şirketinin, Avrupa Sivil Havacılık Otoritesi’ne EUROCONTROL yaklaşık 20 milyon dolar borcu olduğunu, borçlarını ödememeleri durumunda faaliyetlerinin durdurulacağını bildirdi. 
     Toker, yaptığı açıklamada, Türkiye’deki havayolu şirketlerinden THY ve Pegasus dışındakilerin mali bakımdan zor durumda olduklarını, borçları nedeniyle bu şirketlerin Avrupa’daki uçuşlarına engelleme getirildiğini söyledi. 
     Onur Havayolları, Air Alfa, Air Anatolia, Sun Ekspres ve Eurosun adlı özel havayolu şirketlerinin, EUROCONTROL’a olan borçları nedeniyle faaliyetlerini yürütememe durumuyla karşı karşıya kalabileceklerini ifade eden Toker, şunları kaydetti 
     "Bu durum, Türkiye ekonomisine ve turizmine büyük darbe vuracak. Uçak kapasitesi, yolcu talebini karşılayamayacak. Sivil havacılık sektörüne ağır darbe vurulacak. Bu da yabancı şirketlere yarayacak. Sivil Havacılık Kanunu’nun bir an önce çıkarılarak, bu sorunlara çözüm üretilmesi gerekiyor." 
     "Sivil Havacılık Tasarısı"nın yasalaşmasıyla maddi ve idari bakımdan özerk, Ulaştırma Bakanlığı ile ilgili "Sivil Havacılık Otoritesi"nin oluşturulacağını belirten Toker, bu otoritenin, havacılık kriz yönetim politikasını da yürüteceğini bildirdi. 
     




</TEXT>
</DOC>
