<DOC>
<DOCNO> 7136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/siyaset/asiy.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis aşk’a geldi 
</HEADLINE>
<TEXT>

Dün Meclis'te tam anlamıyla romantizm rüzgarı esti. Art arda sevgi dolu mesajlar veren siyasiler, arada bol bol politika yapmayı da ihmal etmedi 
     SALİHA ÇOLAK Ankara 

     Dünya, Sevgililer Günü’nü kutlarken, kavgalarıyla, küfürlü oturumlarıyla karamsar günler yaşayan Meclis’te de dün "sevgi" konuşuldu. Liderler, bakanlar ve vekiller sevgiye yönelik farklı yaklaşımlarını ortaya koyarken, sevgiye siyasetin karıştığı ilginç mesajlar verildi. Başbakan Bülent Ecevit gazetecilerin soruları üzerine, "Sevgi insan yaşamında en büyük değer ve en büyük mutluluk kaynağıdır" dedi ve "Rahşan Hanım’a ne verdiniz" sorusuna "Sevgimi" cevabını verdi. 
     
     "Çok mutluyum" 
     DYP Genel Başkanı Tansu Çiller, bu özel günü yalnız geçirmesine rağmen son derece mutluydu. Çünkü yurt dışında bulunan eşi Özer Çiller ve çocukları ona çiçek almayı ihmal etmemişti. Çiller, "Sevgiyi çok farklı yorumluyorum. Sevgi anneden evlada, evlattan anneye de gider. Bugün evlatlarım bana çiçek yollamış. Çok mutluyum" dedi. DYP Grup Başkanvekili Turhan Güven, farklı bir sevgililer günü mesajı verip, bir dahaki Sevgililer Günü’nde DYP’nin iktidar olacağını belirtti. 
     
     Romantik Enginyurt 
     TBMM Başkanı Ömer İzgi Medeni Yasa için eylem düzenleyen 46 sivil toplum örgütünün temsilcisini kabulü sırasında sevgililer gününü kutlayarak önce kadınlara sonra gazetecilere kırmızı gonca güler verdi. 
     Gece geç saatlere kadar süren çalışmalarda eşiyle cep telefonundan mesajlaşmayı alışkanlık haline getiren Cemal Enginyurt ise Sevgililer Günü için eşine 9 yıllık evliliğinin sembolü olarak 9 kırmızı gül gönderdi. Cep telefonunun melodisini de "güz güllerine" ayarlayan Enginyurt eşine mesaj olarak da, "Dünyanın en tatlı annesinin, dünyanın en önemli gününde, bütün güzellikleri bir ömür boyunca yaşaması dileğiyle" mesajını geçti. 
     
     Aile boyu kutlama 
     Aileden ve Kadından Sorumlu Devlet Bakanı Hasan Gemici, akşam eşini yemeğe götüreceğini söylerken Kültür Bakanı İstemihan Talay, Sevgililer Günü’nün insanlığa mutluluk getirmesini diledi. Milli Eğitim Bakanı Metin Bostancıoğlu ise önceki gece kızı oğlu, gelini, damadı ve torunuyla Sevgililer Günü’nü kutladıklarını, akşam da eşini yemeğe götüreceğini söyledi. 
     

</TEXT>
</DOC>
