<DOC>
<DOCNO> 30155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/sontur08.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanenin doktoru Başhekime hakaret davası açtı 
</HEADLINE>
<TEXT>

     Bolu SSK Hastanesi'nde görev yapan pratisyen Dr. Yener Aydın'ın, kendisine hakaret ettiği iddiasıyla Hastane Başhekimi Dr. Erdal Kaya hakkında açtığı hakaret davasının ilk duruşması yapıldı. 
     Hakim, duruşmaya gelmeyen başhekimin bir sonraki duruşmaya polis nezaretinde getirilmesine karar verdi. 
     Bolu Sulh Ceza Mahkemesi'ndeki duruşmada, mahkeme, davacı Dr. Yener Aydın'ın davaya müdahil olarak kabul edilmesine karar verdi. Tanıklardan Dr. Sonay Ayık, olay günü nöbet dağılımından doğan sıkıntılarını anlatmak için başhekimin odasında toplandıklarını söyledi. Dr. Ayık, ''Başhekim bey isteğimizin yasal olmadığını belirterek, bizi eleştirdi. Sonra da Dr. Yener Aydın'a bizim yanımızda çık dışarı dedi'' diye konuştu. 
     Tanıklardan Dr. Ayşe Burcu Akıllıoğlu da nöbet dağılımındaki haksızlığın giderilmesi için biraraya geldiklerini, burada yaşanan tartışmadan sonra Başhekim Kaya'nın, Dr. Aydın'ı odadan kovduğunu anlattı. 
     Davacı Dr. Yener Aydın ise olay günü başhekimin kendisine arkadaşlarının yanında hakaret edip, dışarı çıkardığını belirterek, ''Bu olay beni meslektaşlarımın yanında rencide etti, başhekimden davacıyım'' dedi. 
     Bir sonraki duruşmaya polis nezaretinde getirilmesi kararlaştırılan SSK Hastanesi Başhekimi Dr. Erdal Kaya hakkında TCK'nin 266 1 maddesi uyarınca açılan hakaret davasında, 2 ile 8 ay arasında hapsi isteniyor. 
     
     






</TEXT>
</DOC>
