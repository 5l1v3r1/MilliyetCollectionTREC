<DOC>
<DOCNO> 2714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/siyaset/siy05a.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel alkış topladı 
</HEADLINE>
<TEXT>

"O bakan benim" diyerek yaşadığı yasak aşkı sahiplenen Şükrü Sina Gürel, cesur çıkışı ile pekçok kişiden olumlu puan aldı 
     SİBEL KAHRAMAN ŞEN 

     "O bakan benim" diyerek, evini terkedip sevgilisiyle yaşadığını doğrulayan Devlet Bakanı Şükrü Sina Gürel, kadın derneklerinin temsilcilerinden övgü aldı. Kadın Araştırmaları Derneği Başkanı Prof. Dr. Necla Arat, Gürel’in açıklamasının "cesurca" olduğunu belirterek, "İlişkisine sahiplenme cesareti göstermesi taktire şayan" dedi. 
     
     Zorluklara katlanacak 
     Gürel’in ayrı yaşadığı eşinin ve çocuklarının gözüyle bakıldığında, yine eleştiri alabileceğini söyleyen Arat, "Kendisi iki ateş arasında ve zor bir durumda. Ancak bu zorluğu göğüslemeye de kararlı" diye konuştu. Arat, pek çok kişiyle ilişkisi olduğu halde, bunu saklayan ve "iyi aile babası" maskesi takınan erkek olduğuna dikkat çekerek, sözlerini şöyle sürdürdü "Durum böyleyken sayın Gürel, doğrusuyla yanlışıyla Sorumluluğu üstleniyorum’ dedi. Umarım siyasi yaşamını etkilemez. Geleneksel kalıplar yüzünden siyasi yaşamının etkilenmemesini diliyorum. Politikada gelecek vaat eden birine, geleneksel bakış açısıyla bakan siyasetçilerin zarar vermemelerini istiyorum. İki olayı birbirine karıştırmamak gerekiyor." 
     


 SİYASET 



















</TEXT>
</DOC>
