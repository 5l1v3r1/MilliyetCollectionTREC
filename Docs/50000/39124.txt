<DOC>
<DOCNO> 39124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/son/sontur21.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışma Bakanı "Garih pisi pisine bir cinayete kurban gitti" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, işadamı Üzeyir Garih'in ''pisi pisine, incir çekirdeğini doldurmayacak şekilde bir cinayete kurban gittiğini'' belirterek, ''Zannediyorum herkes üzüntü duymuştur'' dedi. 
     Bakan Okuyan, incelemelerde bulunmak üzere geldiği SSK Paşabahçe Hastanesi'nde gazetecilerin, işadamı Garih'in öldürülmesine ilişkin sorularını yanıtladı. 
     ''Çok müessif bir olay. Benim şahsen fevkalade üzüntü duyduğum bir hadise'' diyen Okuyan, Garih ile 1970'li yıllarda tanıştığını söyledi. 
     Okuyan, ''Üzeyir Garih, uygar, Türkiye'nin çıkarlarını her platformda savunan, topluma yararlı bir insandı. Zannediyorum herkes üzüntü duymuştur. Tabiri caizse pisi pisine, incir çekirdeğini doldurmayacak şekilde bir cinayete kurban gitti. Faillerin yakalanmış olması tek tesellimiz, ama giden geri gelmiyor ne yazık ki'' diye konuştu. 
     Bakan Okuyan, İstanbul Emniyet Müdür Vekili Özdemir ile olay hakkında telefonla görüştüğünü ve ilk aşamada aklına değişik nedenler gelmesine rağmen kamuoyuna açıklanan şekilde bilgi aldığını belirterek, Garih'in mezarlıkta sürekli aynı kişinin kabrini ziyaret etmesinin de kendisini duygulandırdığını bildirdi. 
     
     
     






</TEXT>
</DOC>
