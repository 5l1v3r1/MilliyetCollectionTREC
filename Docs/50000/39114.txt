<DOC>
<DOCNO> 39114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/son/sontur11.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'de kim ne yaptı... Ayrıntılar, notlar... 
</HEADLINE>
<TEXT>

     2001-Öğrenci Seçme Sınavı'nı ÖSS kazanan adaylardan tercih formlarını teslim edenlerin sayısı geçen yıla göre yüzde 5 oranında düştü. 
     Öğrenci Seçme ve Yerleştirme Merkezi Başkanı Dr. Fethi Toker, 2001-ÖSS yerleştirme Y-ÖSS sonuçları hakkında bilgi vermek amacıyla ÖSYM'deki Altan Günalp Salonu'nda basın toplantısı düzenledi. 
     Toker, 17 Haziran 2001'de yapılan ÖSS ile 24 Haziran 2001'de yapılan Yabancı Dil Sınavı YDS sonuçlarına Ağırlıklı Orta"ğretim Başarı Puanlarının AOBP katılmasıyla hesaplanan Y-ÖSS puanlarına göre adayların yükseköğretim programlarına yerleştirme işlemlerinin tamamlandığını belirtti. 
     Fethi Toker, yükseköğretim programlarına yerleştirmede, 2001 Yükseköğretim Programları ve Kontenjanları Kılavuzu'nda yer alan yükseköğretim programlarının kontenjan ve koşulları ile adayların bu programlar arasından yaptıkları tercihlerin göz önünde tutulduğunu kaydetti. 
     2001-ÖSS'de 1 milyon 418 bin 914 adayın sınavının geçerli sayıldığını, bu adaylardan 1 milyon 26 bin 903'ünün puan türlerinin en az birinden 105 ve daha fazla puan alarak sınavı kazandığını hatırlatan Toker, sınavı kazanan adaylardan ancak 586 bin 807'sinin yüzde 57.1 tercih formlarını teslim ettiğini bildirdi. Toker, tercih formlarını teslim edenlerin oranının geçen yıl yüzde 62.1 olduğunu belirterek, ''Görüldüğü gibi 2001-ÖSS'de tercih formunu ÖSYM'ye ulaştıranların sayısında bir düşüş vardır. Bu düşüşün, adayların tercihlerini Y-ÖSS puanlarını ve yüzdelik dilimlerini bilerek yapmaları, bunun sonucunda istedikleri programlara yerleştirilme olasılıkları az olan adayların tercih formlarını teslim etmemiş olmalarından kaynaklandığı düşünülmektedir'' diye konuştu. 
     Boş kontenjanlar 
     ÖSYM Başkanı Toker'in verdiği bilgiye göre, üniversitelerde ayrılan 181 bin 246'sı lisans, 127 bin 57'si ön lisans olmak üzere toplam 308 bin örgün öğretim öğrenci kontenjanına, toplam 282 bin 142 aday yerleştirildi. 181 bin 246 örgün lisans programlarına 163 bin 783, 127 bin 57 örgün ön lisans programlarına da 118 bin 359 öğrenci yerleşmeye hak kazandı. Örgün lisans programlarında 17 bin 463, ön lisans programlarında da 8 bin 698 olmak üzere toplam 26 bin 161 kontenjan boş kaldı. 
     Açıköğretim programlarına da 111 bin 994'ü lisans, 61 bin 777'si ön lisans olmak üzere toplam 173 bin 771 aday yerleştirildi. Açıköğretimde ingilizce Öğretmenliği ile bu yıl açılan Bilgi Yönetimi programları dışında açıköğretim programlarında kontenjan sınırlaması bulunmadığı için, ilgili puan türünde 105 ve daha fazla ÖSS puanı alan adaylardan tercihte bulunanların tümü yerleştirildi. 2 bin 500 kontenjanı bulunan Açıköğretim İngilizce Öğretmenliği ile 500 kontenjanı bulunan Bilgi Yönetimi Programlarının kontenjanları ise tamamen doldu. 
     Üniversiteler, özel yetenek sınavı sonucuna göre 13 bin 22 öğrenci daha alacak. 
     Birinciler açıkta kaldı 
     2001-ÖSS'de sınavı geçerli olan 6 bin 39 okul birincisi adaydan 4 bin 157'si bir yükseköğretim programına yerleşti. Kendilerini diğer adaylardan avantajlı kılan bazı haklar tanınmasına rağmen 1882 okul birincisi hiçbir programa yerleşemedi. 
     ÖSS'yi kazanan 875 özürlü adaydan 348'i yerleşmeye hak kazanırken, 527'si başarılı olamadı. 
     Kızlar daha başarılı 
     2001-ÖSS'de sınavı geçerli sayılan 837 bin 658 erkek adaydan 261 bin 156'sı Yüzde 31.2 , 581 bin 256 kız adaydan 194 bin 757'si yüzde 33.5 bir yükseköğretim programını kazandı. Lise türlerine göre başarı durumlarına bakıldığında ise, sınavı geçerli sayılan 885 bin 42 lise çıkışlı adaydan 292 bin 934'ü yüzde 33.1 , 532 bin 376 meslek lisesi çıkışlı adaydan 162 bin 682'si yüzde 30.6 bir yükseköğretim programına yerleşebildi. Adayların mezuniyet durumlarına göre yapılan değerlendirmede de başarı durumları sıralaması geçen yıllara göre farklılık göstermedi. 
     Sınavı geçerli sayılan adaylardan lise son sınıf düzeyinde olanların yüzde 21'i, önceki yıllarda yerleşemeyenlerin yüzde 38'i, daha önce bir yükseköğretim programına yerleşenlerin yüzde 38.2'si ve bir yükseköğretim programını bitirmiş olanların yüzde 40.3'ü bir yükseköğretim programına yerleşmeye hak kazandı. 
     Okulların başarısı 
     Okul türlerine göre üniversitelere yerleşen aday sayıları, 2001-ÖSS sonuçları ile paralellik gösterdi. Sınavı geçerli sayılan aday sayısına göre bir yükseköğretim programına yerleşme yüzdeki yönünden en başarılı okullar Fen Liseleri, Özel Fen Liseleri, Yabancı Dille Öğretim Yapan Özel Liseler ve Anadolu Liseleri oldu. 
     Yerleştirme sonuçlarına göre ortaya çıkan illerin başarı durumları ise ÖSS sonuçlarının başarı sıralamasından farklılık gösterdi. Yerleştirme sonuçlarına göre, her ilde yerleşen toplam aday sayısının o ildeki sınavı geçerli olan aday sayısına bölümüyle elde edilen oranlara göre en başarılı iller sırasıyla Çankırı, İzmir, İstanbul ve Eskişehir oldu. Hakkari, son sırada yer aldı. 2001-ÖSS sonuçlarına göre en başarılı il Antalya olmuştu. Antalya'yı Aydın ve İzmir izlemişti. Son sırada ise Hakkari yer almıştı. 
     ÖSS sonuçlarına göre ilk sırayı alan Antalya 13. sıraya, 2. sırada yer alan Aydın ise 15. sıraya geriledi. 
     Sonuçlar yarın postalanıyor 
     Tercih formlarını teslim eden adayların adreslerine, fotoğraflı yerleştirme sonuç belgeleri yarından itibaren postalanmaya başlanacak. Ayrıca, adayların yerleşme ve kimlik bilgilerini içeren fotoğraflı yerleşen adaylar listeleri de üniversite rektörlüklerine postalanacak. 2001-ÖSYS Sınav Sonuç belgelerinde adayların yerleştikleri yükseköğretim programlarını adları, puan türleri, kaçıncı tercihlerinde yerleştikleri, bu programlara hangi adreslerde ve hangi tarihler arasında kayıt yaptıracakları ve yerleştikleri program için yurt istemişlerse yurda yerleşme durumları yer alacak. 
     Adaylar, kazandıkları yükseköğretim programlarına 13-19 Eylül 2001 tarihleri arasında kayıt yaptırabilecekler. Adaylar, ellerinde yerleştirme sonuç belgeleri olmasa bile diğer kayıt evrakı ile birlikte yerleştirildikleri üniversitelere başvurarak, kayıt yaptırabilecekler. 
     Adaylar, sınav sonuçlarını Türkiye Gazeteciler Cemiyeti'nce çıkarılan Sınav Sonuç Gazetesi'nden de öğrenebilecekler. Bu gazetede yükseköğretim programlarının 2001-ÖSYS merkezi yerleştirmedeki en küçük puanları yer alacak. Örgün öğretim programlarının yer aldığı Sınav Sonuç Gazetesi yarın, Açıköğretim programlarının yer aldığı Sınav Sonuç Gazetesi ise 28 Ağustos Salı gününden itibaren gazete bayilerinde satılacak. 
     Sorular 
     ÖSYM Başkanı Toker, basın toplantısında gazetecilerin sorularını da yanıtladı. 
     Toker, boş kontenjanlara yerleştirme işlemlerinin, üniversitelere kayıtlar tamamlandıktan sonra yapılacağını bildirdi. Toker, üniversitelerin, kayıtlar sonucunda boş kalacak kontenjanları ÖSYM'ye bildireceklerini, hem yerleştirme sonucunda, hem de kayıtlar sonucunda boş kalan kontenjanlara, kayıt işlemlerinin tamamlanmasının ardından yerleştirme işlemlerine başlanacağını ifade etti. 
     Vakıf üniversiteleri 
     Toker, üniversitelerin taban puanlarının geçen yıla göre düşüp düşmediğinin sorulması üzerine, devlet üniversitelerinin taban puanlarında geçen yılın puanlarına göre farklılık olmadığını belirtti. Toker, vakıf üniversitelerinin taban puanlarında ise geçen yıla göre düşüş olduğunu vurguladı. Bir başka soru üzerine Toker, öğrencilerin başarı durumlarında geçen yıla göre çok fazla değişiklik olmadığı ifade etti. 
     Toker, bu yıl ilk kez getirilen internet üzerinden tercih formu gönderme uygulamasına da ancak 5 bin 165 adayın katıldığını belirtti. Toker, bu adaylardan 1699'unun tercih formlarını hem internet üzerinden, hem de elden gönderdiğini, 3 bin 466'sının ise sadece internetten gönderdiğini kaydetti. Toker, tercih formunu internet ile gönderme uygulamasına katılımın az olmasının nedenini, herkesin internete ulaşma imkanı olmamasına bağladı. 
     






</TEXT>
</DOC>
