<DOC>
<DOCNO> 29421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/spor/spo02.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE HAKAN PLANI 
</HEADLINE>
<TEXT>

Fenerbahçe, genç futbolcuya bugün Pogon veya bir başka Avrupa takımıyla sözleşme yaptıracak. Bu anlaşmayı gizleyecek olan Sarı-Lacivertliler, yeni transferi ile İstanbul’da da resmi mukavele imzalayacak 
     YUSUF KOBAL 

     FENERBAHÇE, Hakan Bayraktar’ın transferi için düğmeye bastı. Sarı - Lacivertli kulüp bugün genç futbolcuyu, Avrupa’da Pogon ya da başka bir takım ile masaya oturtup, sözleşme imzalatacak. Bu anlaşmayı gizleyecek olan Fener, ardından Hakan Bayraktar’la İstanbul’da resmi mukavele yapacak. Yönetim ayrıca, yıldız oyuncunun babasıyla da görüştü ve FIFA’nın onay vermesi nedeniyle, daha önce aralarında imzaladıkları sözleşmenin de geçerliliği olduğunu bildirdi. 
     SARI - Lacivertli takım pazartesi günü idmana çıkaracağı Hakan Bayraktar için 1.5 milyon dolarda ısrar ederken, G.Antep’in 1.8 milyona kadar indiği ortaya çıktı. Yönetim, 1.5 milyon doları, şartlar bu oyuncunun transferini hangi noktaya götürürse götürsün G.Antep’e ödemeyi taahhüt ederken, FIFA’nın verebileceği geçici lisans ile de Fenerbahçe forması giyebileceğini ileri sürdü. Hakan’ın bugün İstanbul’a gelmesi bekleniyor. 
     
Kadıköy Grubu desteği çekti      BAŞKAN Aziz Yıldırım, yönetime para verebilecek isimler arayınca, son iki kongrede kendisine destek veren Kadıköy Grubu’nu karşısına aldı. Yıldırım, dün bu grubun lideri Kazım Bayülken’e, gruplardan yönetimine parasız yönetici alamayacağını söyledi. Kadıköy Grubu, bu durumda Yıldırım’dan desteğini çekip, tarafsız olma kararı alırken, kongreye de gitmemeyi kararlaştırdı. Başkan daha sonra Asbaşkan Mahmut Uslu ile birlikte 1907 Fenerbahçe Derneği’ni ziyaret ederek, görüş alışverişinde bulundu. 
     
Yıldızlara sorgu      HÜSEYİN YAVUZ 

     FENERBAHÇE, pazartesi günü topbaşı yapacak olan Johnson ve Revivo dışındaki yabancı oyuncularını sorguya çekecek. Sarı - Lacivertliler, bu oyunculara takımda ve Türkiye’de mutlu olup olmadıklarını sorup, yanıtlara göre bundan sonraki rotasını çizme kararı aldı. Yönetim, Mustafa Denizli ile birlikte oyuncularının uzun süredir konuşulan transfer dedikodularını masaya yatıracak. 
     ŞAMPİYONLAR Ligi’nde de mücadele edecek olan Fenerbahçe’de huzur isteyen ve sezon ortasında herhangi bir ayrılma sıkıntısı yaşamak istemeyen Yönetim Kurulu, başta Andersson, Rapajic ve Mirkovic’e görüşlerini soracak. Eğer huzursuz ve mutsuz oldukları yolunda yanıtlar alınırsa, teklif alıp almadıkları, kendilerine yeni kulüp bulup, bulmadıkları sorgulanacak. 
     
Ali Güneş de başladı      FENERBAHÇE’de Ümit Özat’tan sonra Ali Güneş de sezonu erken açtı. Genç oyuncu Samandıra Tesisleri’ne gelerek pazartesi günü başlayacak çalışmalara kadar kendini hazır hale getirecek antrenman programına başladı. Ali Güneş, takım çalışmalarına hazır olabilmek amacıyla tatil dönüşü antrenman yapmaya karar verdiğini bildirdi. 
     



 SPOR 






















</TEXT>
</DOC>
