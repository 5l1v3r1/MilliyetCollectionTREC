<DOC>
<DOCNO> 28713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sondun24.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nepal'de saray katliamının ardından Başbakanın istifası isteniyor 
</HEADLINE>
<TEXT>

     Nepal'de kraliyet ailesinin katledilmesinden sonra, parlamentodaki muhalefet milletvekilleri Başbakan Girija Prasad Koirala'nın istifasını isterken, yüzlerce kişi de hükümet karşıtı yürüyüş yaptı. 
     Parlamento'da yapılan bütçe görüşmelerinde konuşan komünist Nepal İşçi ve Köylü Partisi'nin üyesi Narayanmman Bijuchche, ''Başta Başbakan olmak üzere saray katliamının ahlaki sorumluluğunu kimsenin üstüne almaması utanç verici bir şey'' dedi. Başbakan Koirala, hükümetinin bir rüşvet olayına karıştığı şüphesiyle de eleştirilere maruz kalıyor. Öte yandan, yaklaşık 500 kişi, ''ulusal güvenliği tehdit eden'' her türlü organizasyonu yasaklayan yasanın yürürlükten kaldırılması talebiyle Parlamento'ya doğru yürüyüşe geçti. Nepal'de, evlilik yüzünden ailesiyle tartıştığı belirtilen Veliaht Prens Dipendra, 1 Haziran günü akşam yemeğinde otomatik silahla kraliyet ailesinden 9 kişiyi öldürmüş ve daha sonra kendi başına da kurşun sıkmıştı. Komaya giren Prens, kral ilan edildikten kısa bir süre sonra ölmüştü. Dipendra'nın, olay anında alkolün yanı sıra kokainin de etkisinde olduğu iddia edilmişti. 







</TEXT>
</DOC>
