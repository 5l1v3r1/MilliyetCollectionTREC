<DOC>
<DOCNO> 24417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/spor/aspo.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte kararın perde arkası 
</HEADLINE>
<TEXT>
"ARTIK BIRAK AZİZ" 
Aziz Yıldırım, aylar önce aldığı karara son noktayı, eşi Yıldız hanımın ve büyük kızı Hande’nin baskılarıyla önceki gece evden çıkmadan önce koydu 
     Fenerbahçe Başkanı Aziz Yıldırım bırakma kararını, önceki gün değil, bundan aylar önce aldı. Bu kararın ardındaki en büyük nedenlerin başında sağlığı geliyordu. 
     Takımının oynadığı maçların çoğunda sıkıntılı anlar yaşayan Yıldırım, yakınlarına bu stresini anlatırken, "Duygularımı yitirdim, artık gol attığımızda sevinecek halim bile kalmıyor" diyordu. Kalbinden problemi olan Başkan, son dönemlerde büyük baskılara rağmen kulüpteki işleri bahane göstererek, doktora da bir türlü gitmiyor, kolundaki ağrı tanıdıklarını endişelendiriyordu. 
     İkinci neden ailesinin yaptığı "BIRAK" baskısıydı. 
     3.5 yılın büyük bölümünde inanılmaz üzüntüler yaşayan ve mutsuz olan Yıldırım, sağlığının da bozulmasıyla bu baskıyı daha fazla hissetmeye başladı. Özellikle büyük kızı Hande ve eşi Yıldız hanım sürekli "Bırak" diye telkinde bulunurken, ailenin büyüğü ve sözü geçen ismi büyük dayı Faruk Yalçın da yeğeninin sezon sonunda ayrılmasından yana tavır koyuyordu. 
     Üçüncü neden ise ekonomikti. Kulübün maddi kaynağının büyük bölümünü kişisel servetinden ve hiçbir şeyden sakınmadan karşılayan Aziz Yıldırım, elbetteki dara düşmemişti, ama toplam servetinden yüzde olarak kimsenin harcamayı göze alamayacağı bir parayı Fenerbahçe için feda etmişti. 
     
HERKESİ ŞAŞIRTTI      Yıldırım, bırakma kararını aldıktan ve dostlarına çıtlattıktan sonra şampiyonluğa giden takımın etkilenmemesi için bunun kamuoyundan saklanmasını özellikle rica ediyordu. Ancak sızmalar başlamıştı ve kısa süre sonra başkanın bırakmayı düşündüğünü herkes konuşuyordu. Yine de dost sohbetlerinde, tıpkı bir gece önce çıktığı televizyon programının büyük bölümünde yaptığı gibi, geleceğe dönük projelerden ve yapılacaklardan bahsetmesi "Bırakmayacak, yönetimini yenileyip, istediği isimlerle yoluna devam edecek" yorumlarının yapılmasına neden oluyordu. Camiayı bu şekilde düşünmeye yönelten ise yönetimde Şadan Kalkavan, Selim Soydan gibi anlaşamadığı isimlerin bulunması ve geçen kongrede de aday olmayacağım demesine rağmen aday olmasıydı. Bu bakımdan kulübün ileri gelenleri kararı biliyor, ama rahat davranıyordu. 
     Bu arada Başkan Aziz Yıldırım da yerine geçecek ismi aramaya başlamıştı bile. Projelerine devam edecek, tarzını bilen ve gelişmelerden haberi olan birinin yerine gelmesini istiyordu. İlk olarak yönetiminde beraber çalıştığı Hamdi Akın’ın nabzını yokladı. Yıldırım, Akın’a Kadıköy’deki her maçtan sonra gittiği ve uğurlu saydığı bir restorantta fikrini açıklarken, aldığı ilk tepki "Sen yoksan olmaz" oldu. Daha sonra bu fikri birkaç defa daha empoze etmeye çalışmasına rağmen Hamdi Akın’ın cevabı hep "ret" oldu. Aynı Hamdi Akın çıktığı bir televizyon programında da kendisine yöneltilen soruya "Başkanın bırakacağı yalan haber" diyerek kendi adaylığının önünü kamuoyunun önünde de kesiyordu. 
     
TARİHİ ERTELEDİ      Zaman daralıyor ve ligin sonu geliyordu. Erzurum’da alınan galibiyet ve 3 puan öne geçilmesi sonucu yakalanan avantajla Bursa maçına çıkan Aziz Yıldırım, o hafta Gaziantep’te puan kaybetmesi beklenen Galatasaray’ın kazanması ile "31 Mayıs" demesine rağmen, o pazartesi yapmayı düşündüğü açıklamayı mecburen söz verdiği tarihe erteliyordu. 
     Samsun maçının ardından sahaya çıkıp, gözyaşları içinde tribündeki taraftarı ile kucaklaşan Yıldırım, bir gün sonra Şükrü Saracoğlu Stadı’nda yapılan kutlamalarda mutluluktan gözleri ışıl ışıl tribünleri selamlarken, arka sırada oturan eşi ve iki kızının da sevinçlerini görüyor, bu arada da çok yakınları yeni yönetime girebilecek insanları konuşuyorlardı. 
     Çarşamba sabahı, başkanın yakınları tarafından 9 kişilik yeni yönetici listesi hazırlanmıştı bile. Ancak yönetimde kalanlardan sonra geride kalan yedi kişilik kontenjan için iki kişinin elenmesi gerekiyor, Yıldırım gece yapacağı konuşmaya bu atmosferde hazırlanıyordu. Hatta televizyonda ismini vererek bahsettiği yakın arkadaşı, dostu ve Fenerbahçe’nin efsanevi yıldızı Cemil Turan, öğleyin kendisine "Bırakacak mı " diye soranlara "Bırakırsa bileklerimi keserim" diyebilecek kadar başkanının bırakmayacağına olan inancını belirtiyordu. 
     Başkan ise o saatlerde kulüpte gazetecilerle röpörtaj yapıyor, "Bırakmaktan yanayım, ama kesin kararımı 10 gün dinlendikten sonra vereceğim" diyordu. Başkan kulüpten üzerini değişirmek için evine gittiğinde akşam olmak üzereydi. 1907 Fenerbahçeliler Derneği’ndeki kaset tanıtım toplantısı için evinden çıkarken ise kararı artık kesindi ve başkanlığı bırakacaktı, dayısı Faruk Yalçın’ın son anda "Sakın bu akşam açıklama" telkinine rağmen... Çünkü son nokta evde konmuştu "BIRAK AZİZ" 
     



 SPOR 



























</TEXT>
</DOC>
