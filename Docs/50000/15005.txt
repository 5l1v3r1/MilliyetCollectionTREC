<DOC>
<DOCNO> 15005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sontur20.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da köpeğin ısırdığı bir işçi kudurarak öldü 
</HEADLINE>
<TEXT>

     Tuzla'da tersane işçisi olan bir kişi, işyerindeki kuduz köpeğin ısırması sonucu öldü. 
     SSK Göztepe Eğitim ve Araştırma Hastanesi yetkilileri, pazartesi günü sabaha karşı getirilen Rıfkı Kara'nın 41 , kuduz teşhisi konulmasının ardından kendisine ve etrafına zarar vermemesi için uyutulduğunu, ancak bu sabaha karşı hayatını kaybettiğini bildirdiler. 
     Kuduzun kuluçka döneminin 15 gün ile 1 yıl arasında olduğunu belirten yetkililer, 5 Şubat günü ısırılan Kara'da, kuduz belirtilerinin geç ortaya çıktığının belirlendiğini ifade ettiler. Bu arada, Kara'nın yeğeni Erdal Celep, işyerinde bulunan yavru köpeğe yemek artıklarını veren dayısının, köpeğin boğazına kaçan kemiği çıkarmak istediği sırada ısırıldığını ifade etti. 
     Kara'nın kuduzdan şüphelenmediğini ve olaydan sonra ellerini yıkayarak, ısırılan yeri oksijenli suyla temizlediğini anlatan Celep, şunları söyledi 
     ''Dayım, geçtiğimiz pazar günü badana yaptığı sırada kolunun gerilmesi nedeniyle SSK Kartal Eğitim Hastanesi'ne gitti. Burada doktorlar tarafından alkollü olduğu gerekçesiyle eve gönderilen dayım, gece fenalaşınca SSK Göztepe Eğitim ve Araştırma Hastanesi'ne kaldırıldı. İntaniye servisine yatırılmasından sonra ise bu sabaha karşı öldü.'' 
     Kara'nın eşi ve 3 çocuğu ile işyerindeki bütün çalışanlara kuduz aşısı yapıldığını belirten Celep, evi karantinaya alınan Kara'nın bütün eşyasının da yakılarak gömüldüğünü kaydetti. Tuzla Gemi Endüstrisi A.Ş'de tornacı olarak çalışan ve 8 ay sonra emekli olması beklenen Rıfkı Kara'nın, yarın toprağa verileceği bildirildi. 




</TEXT>
</DOC>
