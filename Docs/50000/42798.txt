<DOC>
<DOCNO> 42798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sondun19.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakal Carlos "ABD'deki saldırıları öğrendiğimde teselli buldum" 
</HEADLINE>
<TEXT>

     Fransa'da cezaevinde bulunan ''Çakal Carlos'' lakaplı uluslararası Venezüellalı terörist İllich Ramirez Sanchez, geçen hafta ABD'de düzenlenen saldırıları öğrendiğinde ''teselli bulduğunu'' söyledi. 
     Çakal Carlos, Fransa'da yayımlanan France-Soir gazetesine yaptığı açıklamada, ''televizyondan saldırıları izlerken çok güçlü bir rahatlama duygusu hissettiğini'' belirtti. 
     Carlos, ''Irak, Arap ve Müslüman halklarına karşı 1991'de yürütülen yok etme savaşının ardından, diğer emperyalizm karşıtı liderlerle Washington ve New York'taki aynı düşman hedeflerine hava saldırısı düzenlenmesini onaylamıştım'' dedi. 
     ''Hiçbir devletin böyle bir operasyon düzenlenmesi için gerekli imkanlara sahip olmadığını'' düşündüğünü belirten Carlos, ''Sadece inanmış bir militan topluluğu bu çapta eylem yapabilir'' diye konuştu. 
     Saldırıların sorumlusu olarak gösterilen Usame Bin Ladin ile hiçbir zaman temasa geçmediğini söyleyen Carlos, Bin Ladin'in üç kutsal mekan, Mekke, Medine ve Kudüs kurtarılmadan durmayacağını'' ifade etti. 






</TEXT>
</DOC>
