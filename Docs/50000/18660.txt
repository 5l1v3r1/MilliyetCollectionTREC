<DOC>
<DOCNO> 18660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sondun03.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzayda tarihi "tokalaşma" 
</HEADLINE>
<TEXT>

     Uluslararası Uzay İstasyonu'nda UUİ kurulu Kanada yapımı Canadarm2 isimli mekanik kolun, uzay mekiği Endeavour'un mekanik koluna bir palet vermesiyle uzayda bir ilk daha başarıldı. 
     UUİ'nin Destiny laboratuvarındaki Amerikalı astronot Susan Helms tarafından yönetilen Canadarm2 isimli robot kol, dünyadan istasyona naklinde kullanılan paleti, Kanadalı Chris Hadfield'in yönettiği mekiğin mekanik koluna başarıyla teslim etti. Mekiğin robot kolu daha sonra paleti Endeavour'un yük bölümüne başarılı bir şekilde yerleştirdi. 
     Houston'daki Johnson üssünde düzenlenen basın toplantısında konuşan Kanada Uzay Ajansı yetkilisi Benoit Marcotte, bunun tarihi bir an olduğunu belirterek, uzayda yapılan bu aktarmanın daha önce yapılmamış bir operasyon olduğunu kaydetti. 
     Canadarm2, Hadfield ve Amerikalı astronot Scott Parazynski tarafından 7 saat süren bir uzay yürüyüşüyle UUİ'ye takılmıştı. İstasyonun bilgisayarındaki arızalardan ötürü, 25 Nisan Çarşamba günü yapılması gereken bu ''tokalaşma'', ancak şimdi yapılabildi. İlk uzay turistini getiren Rus uzay aracı Soyuz'un Pazartesi günü UUİ ile öngörülen kenetlenmesinden önce, bugün UUİ ile kenetli bulunan Endeavour uzay mekiğinin istasyondan ayrılması bekleniyor. NASA yetkilileri, ayrılma işleminin başarıyla tamamlanması için uzay istasyonundaki bilgisayarların arıza yapmamasını umuyorlar. Bilgisayar sorununun sürmesi halinde, Rus makamlarının Soyuz uzay aracının kenetlenmesi için Salı gününe kadar beklenmesi yönünde Amerikalılarla anlaştıkları belirtildi. 






</TEXT>
</DOC>
