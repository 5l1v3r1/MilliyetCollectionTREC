<DOC>
<DOCNO> 23105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/yasam/ayas.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlak operasyonu 
</HEADLINE>
<TEXT>

Düştüğü kayalıkta tam 20 gün kurtarılmayı bekleyen bir buçuk aylık keçi yavrusu, AKUT'un düzenlediği operasyonla kurtarıldı 
     MUSTAFA YİĞİT Antalya DHA 

     Akut Antalya Operasyon Birimi'ne önceki gün Finike'den bir ihbar geldi "Arif köyü yakınlarında bir keçi yavrusu 20 gün önce 200 metrelik sarp kayalığın ortasındaki bir sete düştü ve henüz kurtarılamadı. Acil yardım gerekiyor." 
     İhbarı üzerine, özellikle Marmara ve Düzce depremlerindeki kurtarma faaliyetlerinden tanıdığımızı AKUT'un bölge temsilciliğinde Yılmaz Sevgül liderliğindeki yedi kişilik bir ekip oluşturuldu. 
     Ekip tam teçhizatlı biçimde dün sabah saat 07.30'da Arif köyüne ulaştı. Köylülerden oğlağın mahsur kaldığı yer hakkında bilgi alan AKUT'çular kayalıklara ulaşır ulaşmaz çalışmalara başladı. 
     
     Kara oğlak ölmek üzereydi 
     Sevgül'ün yanı sıra Güray Ekici, Alkan Uğurlu, Metin Yılmaz, Alper Özkarakaş, Hakkı Gökçeoğlu ve Güney Çetinkaya'dan oluşan ekip, önce kayalığın arkasından dolanarak zirveye ulaştı. Ardından AKUT ekibi, buradan iplerle aşağıya sarkarak minik oğlağın bulunduğu sete ulaşmayı başardı. 
     Açlık ve susuzluktan bitkin düşmüş olan oğlak hareket etmekte zorlandığı için kurtarıcılarına direnmedi bile. AKUT ekibi, oğlağı bir sırt çantasına koyarak yukarı tırmandı. 
     Oğlak operasyonu’ yaklaşık 2.5 saat sürdü. Ve kurtarılan minik kara oğlak, tedavisi için Finike Kaymakamlığı'nca görevlendirilen veteriner hekim Mikail Şahin'e teslim edildi. 
     



 YAŞAM 



















</TEXT>
</DOC>
