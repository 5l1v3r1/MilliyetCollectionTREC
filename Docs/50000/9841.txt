<DOC>
<DOCNO> 9841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/yazar/bila.html </URL>
<DATE> 2001/03/03/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İlk iş program 
</HEADLINE>
<TEXT>

     Kemal Derviş'in ekonomiden sorumlu bakan olarak dışarıdan kabineye alınması, MHP ve ANAP kanatlarında, "acaba Meclis'te rahatsızlık yaratır mı" yönünde tereddüt yaratmasına karşın, Ecevit'in "Derviş formülü"ne Bahçeli ve Yılmaz onay verdiler. 
     Dün sabah yapılan liderler zirvesinde MHP lideri Bahçeli ve ANAP lideri Yılmaz'ın "Ecevit'in tercihine ve önerisine" destek olacaklarını açıklamalarından sonra resmen harekete geçildi. 
     Liderlerin uzlaşmalarından sonra öğlen saatlerinde Kemal Derviş, Dünya Bankası Başkan Yardımcılığı'ndan istifa etti ve Dünya Bankası'yla ilişiğinin kesilmesi için işlemler başlatıldı. 
     Hemen hemen aynı saatlerde Başbakan Bülent Ecevit de Cumhurbaşkanı Ahmet Necdet Sezer'i telefonla arayarak bilgi verdi. Bir anlamda Kemal Derviş'in kabineye alınması konusunda Çankaya'nın da onayı alınmış oldu. 
     Sabah kahvaltısında Merkez Bankası eski Başkanı Gazi Erçel'e buluşarak bilgi alan Kemal Derviş, öğleden sonra da Hazine Eski Müsteşarı Selçuk Demiralp'ten bilgiler aldı. 
     Devlet Bakanı Kemal Derviş, bayram tatilinden sonraki salı günü Meclis'te yemin edecek. 
     Ekonominin yönetimine getirilen Devlet Bakanı Kemal Derviş bayramı Ankara'da geçirecek ve ilk iş olarak yeni program üzerinde çalışacak. Program çalışmalarına da katkıda bulunacak ilgili bakan ve bürokratlarla, koalisyon liderleri de Ankara'da kalacaklar. Derviş, zaman zaman çalışmalar konusunda liderleri bilgilendirecek. 
     Başbakan Ecevit'in, Derviş'in kabineye alınması ve ekonominin bütün kurumlarıyla yeni bakana bağlanması yolundaki talebinin gerekçesi yeni programın bir elden ve bir bütün olarak yürütülmesinin daha yararlı olacağı düşüncesi. Bu düşünce Derviş tarafından da liderler düzeyinde dile getirilmiş durumda. 
     Liderlerin beklentisi ise Derviş'in göreve başlaması ve yeni programın şekillenmesiyle dış desteğinin daha büyük ve daha etkili biçimde alınabileceği yönünde. Derviş'in özellikle Dünya Bankası ve IMF nezdinde etkin bir isim olması bu beklentiyi güçlendiriyor. 
     Derviş ve yeni program bir anlamda hükümetin geleceğini de belirleyecek önemde. Ekonominin ve dolayısıyla hükümetin düzlüğe çıkması Derviş'in yönetiminde programın başarılı olmasına bağlı. Başbakan Bülent Ecevit, yeni dönemde en öncelikli hedefin kamuoyu ve piyasalarda sarsılan güvenin yeniden oluşturulması olduğunu düşünüyor. 
     Derviş'in Türkiye'ye çağrılmasının ve kabineye alınmasının Ecevit'in projesi olması, ekonominin, koalisyonun DSP kanadına emanet edilmesi anlamı da taşıyor. MHP ve ANAP dış ticaret ve özelleştirmeyi yeni bakana bırakmadılar ama koalisyonun kaderini etkileyecek yeni dönemde Derviş'e destek olacaklar. 
     Türkiye, bayramla birlikte yeni bir başlangıç yapacak... 
     
     





Keşke patlasa 


İlk iş program 


Tahsin Paşa’nın zor yolculuğu 


Kemal Derviş Ankara'dan isabetli karar... 


Bir nefes almak 


Yatak odasını toplamak, aslında düzensizliğin artmasına sebep olur 


Rektörlük komedisi 


İki Türkiye 


ABD farkı... 


Büyük değişim 


Şekspir'in entarisi 


Derviş dönemi 


Kurbanlık deli kuzu 


"...bizim Kemal" sendromu 


Kurbanlık deli kuzu 


</TEXT>
</DOC>
