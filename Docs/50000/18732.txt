<DOC>
<DOCNO> 18732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/siyaset/siy02.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit’e eleştiri yağdıracaktı 
</HEADLINE>
<TEXT>

Pişkinsüt, kurultay öncesinde basına dağıttığı konuşma metninde Ecevit'i laiklikle bağdaşmayan davranışlarda bulunmakla suçluyor 
     Genel başkanlığa aday olan Aydın Milletvekili Sema Pişkinsüt eğer konuşsaydı Ecevit'i, Fethullah Gülen ile ilgili sözleri ve Esad Coşan'ın Süleymaniye Camii'ne gömülmesine onay vermesinden dolayı eleştirecekti. Pişkinsüt'ün yapamadığı konuşma metninde şu ifadeler yer aldı 
     Gelişmiş demokrasilerde başarısızlıkların siyasi nedenleri vardır. Türkiye iyi yönetilmiyor. Başarısız olmuş bakanlarımızı bile görevde tutuyoruz. 
     
'Halkı mağdur ettik'      Hakça düzen diye yola çıktık. Çalışanı, emekliyi, çiftçiyi, esnafı yani halkı mağdur ettik. Krizin faturasını onlara yıktık. 
     Beş özel bankanın 12 milyar doları hortumlamalarına, sayıları 200'ü geçmeyen ailenin kasım ve şubat krizlerinden milyarlarca dolar, 19 - 21 Şubat tarihleri arasında Merkez bankası'ndan 5.6 milyar doları eski kurdan alan 85 kişi ve kuruluşun 3.5 milyar dolar haksız kazanç elde etmelerine engel olamadık. Devalüasyonla halkı yüzde 80 yoksullaştırdık. 
     
'Laikliğe ters düştük'      İnançlara saygılı laiklikten söz ettik. Laiklikle bağdaşmayan davranışlarda bulunduk. Ülkede şeriat düzeni kurmak isteyenlerin yargılanmalarından üzüntü duyduğumuzu kamuoyuna açıkladık. Bir tarikat şeyhinin Süleymaniye Camii'ne gömülmesine onay verdik. 
     Ulusal birlik dedik, Güneydoğu'da askerin başarısına bir şey ekleyemedik. 
     Sema Pişkinsüt konuşmasına, Atatürk'ün "İdare - i maslahatçılar gerçek devrimci olamazlar" sözleriyle son verecekti. 
     
Üzeri aranınca sinirlendi      ASKİ Spor Salonu'na girişler sırasında bakan, milletvekili ve delege ayrımı yapılmadan herkes tek tek arandı. Kurultaya gelen bazı bakanların yanı sıra genel başkanlığa aday olan Aydın Milletvekili Sema Pişkinsüt de güvenlik kuvvetleri tarafından üst aramasından geçirildi. Sema Pişkinsüt, bunun kendisine kasıtlı yapılan bir uygulama olduğunu savunarak, aramaya sert tepki gösterdi. Bunun üzerine emniyet yetkilileri, bakan ve milletvekillerinin üst arama işlemini durdurdu. 
     
Başbakan’a baldız desteği      Partililer, erken saatlerde kongrenin yapıldığı Ankara Su ve Kanalizasyon İdaresi ASKİ Spor Salonu'nun önünde toplandı. 'Polisim' diyerek salona girmeye çalışan silahlı bir kişi yakalandı. 
     Ecevitler'i ASKİ Spor Salonu'nun girişinde davulcular karşıladı. Ecevit çifti, davulculara para yerine selam verdi. 
     Rahşan Ecevit'in kardeşi Asude Aral da kurultay sırasında parti görevlisi olarak çalıştı. 
     
Kumanya ile karın doyurdular      Basın kendisinden çok güvercinlerle ilgilenince Ecevit, görevlileri, "Dikkatler dağılıyor, şunları sonra uçurun" diye uyardı. 
     Başbakan Ecevit ve eşi Rahşan Ecevit, öğlen yemeği olarak kumanya aldı. Kumanyada iki poğaça, bir kek ve meyve suyu vardı. 
     



 SİYASET 












</TEXT>
</DOC>
