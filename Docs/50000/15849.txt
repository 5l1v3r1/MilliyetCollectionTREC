<DOC>
<DOCNO> 15849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/spor/spo03.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN BOŞ GEÇMEDİ 5 - 3 
</HEADLINE>
<TEXT>

İstanbulspor erteleme maçında, iki kez yenik duruma düştü. Ancak çabuk toparlandı, Arif 3 ve Serkan'ın 2 golleriyle galibiyete ulaştı, F.Bahçe ile puan farkını üçe indirdi 
     HALİL ÖZER 

     İlk yarısı fırtına gibi geçen, ikinci yarısı melteme dönen Galatasaray - İstanbulspor maçında goller yağdı. 
     Galatasaray, dünkü karşılaşmaya Yozgat balyozunun acısı ve sıkıntısıyla çıktı. Ama bu kez üstünde ölü toprağı yoktu, daha hareketli bir Galatasaray vardı. Yine sıkıntıyla başladı oyuna. 
     Sertan'ın 8. dakikadaki golünden sonra Galatasaray tribünlerinde yine acaba soruları vardı. Ama bu kez golü erken buldular. 9. dakikada Hasan Şaş'ın getirdiği topa Arif'in volesi Galatasaray'ı bir dakikalığına rahatlattı. 12. dakikadaki Bushi füzesi gerçekten günün en güzel golüydü. 
     14. dakikada Hasan ortaladı, Serkan o kalabalık arasında kafayı dokundu 2 - 2. Bu gol Galatasaray'ı daha da rahatlattı. Oyunun üstünlüğünü tamamen eline geçirdi. Hele Yozgat'ta neden oynamadığı bir türlü anlaşılmayan Suat ile gününde olan Okan'ın orta alandaki hırsı üstünlüğü Galatasaray'a verdi. 
     20. dakikada Arif öyle güzel girdi ki, Serkan’a topu boş kaleye göndermek kalmıştı 3 - 2. 
     23. dakikada Okan'ın kafası direkte patladı. 30. dakikada Hasan Şaş yine Serkan'ı gördü. O da affetmedi 4 - 2. 
     İkinci yarıya Galatasaray garanti diye başladı. Zaten hali vakti yerinde olmayan, ilk yarıda öylesine idare eden Galatasaray'da bir de Hasan Şaş soyunma odasında kalınca iyice kriz oldu. Suat ve Okan'ın da yorulması, Emre'nin de durmasıyla işi iyice bıraktı. İstanbul da bunu fırsat bilerek yüklendi. Galatasaray savunmasının zaten direnecek durumu da yoktu. İstanbul'un her yüklenişinde neredeyse teslim bayrağını çıkaracaklardı. 
     73. dakikada yürekler yine ağıza geldi. Murat'ın sert şutu filelerle kucaklaştı 4 - 3. Bu golden sonra aklı başına geldi Galatasaray'ın... Çünkü burada bırakacağı puanlar bir vedaya yakındı. 
     84'te Arif söke söke aldığı topu filelere gönderince oyun bitti 5 - 3. 
     Galatasaray, dün farklı galip geldi. Ama hiç de hoş gelmedi. Birkaç kişi dışında düşüşler dorukta. Hele o savunma... Galatasaray savunması üç günde yedi gol yemez. Yerse yanar. Hep aklımızda Madrid var. "Ama onun havası farklı" deyip teselli buluyoruz. 
     
"Yozgat’ı hatırladım"      ERHAN TELLİ 

     LUCESCU, İstanbulspor'un ilk golünde, aklına Yozgat maçının geldiğini söyledi, "Hemen, oradaki talihsizliğin tekrarlanmaması diledim" dedi. Rumen hoca, futbolcularının hızlı davranıp, oyun üstünlüğünü ele geçirdiklerini belirtti, "Daha fazla gol atabilirdik, ancak enerjimizi cumartesiye sakladık" dedi. Lucescu, Ergün'ün yerine Real Madrid maçı için düşündüğü Vedat ve Ahmet'ten istediği verimi alamadığını da ekledi. 
     65. dakikada dizine darbe alan Emre, teknik heyetin yüreğini ağzına getirdi. Genç yıldız, tedaviden sonra oyuna dönmek isterken, Lucescu riske atmamak için bu oyuncusunu kenara aldı. İlk yarıda dizindeki sakatlığı nükseden Hasan Şaş ikinci yarıya çıkmadı. İki futbolcunun, Antalya maçında oynayabileceği öğrenildi. Lucescu, Jardel'in karın kasından sakat olduğunu öne sürüp, Antalyaspor maçında da oynatmayabileceğini söyledi. 
     
Jardel kadro dışı      HAFTALARDIR sorun çıkaran Jardel, Lucescu’nun sabrını taşırdı. Sabah yapılan kontrolde "Oynayabilir" denmesine rağmen "Ağrım var" diyen Jardel’i Lucescu kadro dışı bıraktı. Rumen hoca, "Seni isteyen kulüp varsa, Galatasaray’la anlaşır. Anlaşana kadar buradasın ve hiçbir yere gidemezsin" dedi. Bu arada Jardel’e Milan’ın talip olduğu öğrenildi. 
     
Emre iğne ile      SLOVAKYA ile oynanan milli maç öncesi sakatlanan ve önceki gün yapılan çalışmada da hafif bir sakatlık geçiren Emre dünkü karşılaşmaya iğne ile çıktı. Lucescu "Oynamak istiyorum" diyen yıldızını sahaya sürdü. 
     
Popescu yedek      LUCESCU, Yozgat maçında akıl almaz hatalar yapan ve formsuzluğu ile dikkat çeken Popescu’yu İstanbulspor karşısında yedek soyundurdu. Lucescu, Popescu’ya "Moralinin bozuk olduğunu gördüm, dinlenmeni istiyorum" dedi. 
     
Tribünde gerginlik      SARI - Kırmızılı tribünler yer yer boş kalırken, maçın sonlarına doğru bir grup Fenerbahçeli taraftar da kupa finalini, valiliğin yasaklamasına rağmen dev ekrandan izlemek için stada geldi. Sarı - Lacivert bayrak açılırken, iki tarafın da tezahüratları gerginlik yarattı. 
     
Güneş takipte      MAÇI Milli Takımlar Teknik Direktörü Şenol Güneş de izledi. Şükrü Saracoğlu Stadı’na yardımcısı Ünal Karaman ile birlikte gelen Güneş, "Bol gollü ve zevkli bir maç izledik" dedi. 
     
Ergun Gürsoy kolları sıvadı      GALATASARAY'IN eski futbol şubesi sorumlusu Ergun Gürsoy, şu anda görevde olan şubeye, maddi ve manevi destek verecek. Geçtiğimiz günlerde Başkan Faruk Süren, Ali Dürüst ve Burak Elmas'la görüşen Gürsoy, kriz yaşanan böylesine bir dönemde, istedikleri takdirde her türlü yardımı yapacağını söyledi. Yönetim de, bu yardımı seve seve kabul edeceğini bildirdi. Gürsoy, Ali Dürüst ve Burak Elmas'a her konuda destek sağlayacak, ödenemeyen primler konusunda da devreye girecek. Ergun Gürsoy, Galatasaraylı iş adamlarından da yardım toplayacak. 
     
G.Saray yedinci      DÜNYA'NIN önde gelen haber kanalı CNN'in internet sitesinde düzenlediği "Dünya'nın En iyi 10 Futbol Takımı" anketinde Galatasaray, bir sıra yükselerek yedinciliğe yerleşti. Sarı - Kırmızılılar, Real Madrid zaferiyle puanını 44'e yükselterek, bu haftaki değerlendirmede yedincilik koltuğuna oturdu. 
     
TOP 10 TAKIMLAR ÜLKE PUAN 1. Real Madrid İspanya 92 2. Bayern Münih Almanya 77 3. Manchester United İngiltere 77 4. Vasco da Gama Brezilya 54 5. Leeds United İngiltere 50 6. Arsenal İngiltere 46 7. GALATASARAY Türkiye 44 8. Roma İtalya 39 9. Liverpool İngiltere 35 10. Boca Juniors Arjantin 34      


 SPOR 





























</TEXT>
</DOC>
