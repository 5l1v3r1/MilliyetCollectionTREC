<DOC>
<DOCNO> 43315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/guncel/gun03.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Köln konsolosluğumuz kriptoyla uyarmış 
</HEADLINE>
<TEXT>
Anıtkabir’i vuracaklardı 
ABD’deki eylemden iki gün sonra Ankara’ya gelen mesajda "Anıtkabir’e kamikaze saldırısı" planlandığı ihbar edildi 
     TOLGA ŞARDAN Ankara 

     Dünya ABD’de yaşanan yüzyılın terör olayının şokunu atlatmaya çalışırken, eylemden iki gün sonra, Almanya’daki Köln Başkonsolosluğu, Dışişleri Bakanlığı’na "acil" koduyla bir mesaj geçerek, "Anıtkabir’e kamikaze saldırısı" uyarısında bulundu. Dışişleri Bakanlığı da bu gelişmeyi, bir kriptoyla İçişleri Bakanlığı’na iletti. 
     Anıtkabir’e "ABD’deki saldırı tarzında eylem yapılacağı" yönünde bilgi alan Köln Başkonsolosluğu, Ankara’ya 13 Eylül’de "acil" kayıtlı bir yazı gönderdi. New York ve Washington’daki saldırıların ardından güvenlik birimlerini harekete geçiren Ankara, Köln’den gelen ihbar yazısıyla önlemlerin düzeyini yükseltti. 
     Dışişleri Bakanlığı’na gizli şifre mesajı çeken Köln Başkonsolosluğu, "adı henüz belirlenemeyen" bir terör örgütünün, Anıtkabir’e, ABD’dekine benzer bir eylem hazırlığı içinde olduğu yönünde alınan ihbarı bildirdi. Almanya’dan gelen "kısa" ihbarı alan Dışişleri Bakanlığı da, İçişleri Bakanlığı ve Emniyet Genel Müdürlüğü’ne gönderdiği gizli yazıyla istihbaratı ulaştırdı. 
     Emniyet Genel Müdürlüğü, Genelkurmay Başkanlığı, MİT ve Ankara Emniyeti’ni bilgilendirip, alınan güvenlik önlemlerinin acilen üst düzeye çıkarılmasını istedi. İhbarın ardından MİT ve polis, Anıtkabir etrafında geniş güvenlik önlemi aldı. 
     İhbarın geldiği Köln, Türkiye aleyhine faaliyet gösteren radikal islami terör örgütlerinin merkez üssü olarak nitelendiriliyor. Köln’de özellikle Kaplancılar olarak bilinen ve sözde Anadolu Federe İslam Devleti adıyla faaliyet gösteren grubun yanı sıra radikal dinci gruplar da çalışma yapıyor. Ağır darbe vurulan Hizbullah’ın yeni lideri İsa Altsoy’un da, Almanya’daki örgüt sempatizanlarıyla faaliyet gösterdiği biliniyor. 
     
Bin Ladin’in de hedefi İncirlik’ti      ABD’deki terörist saldırılardan sorumlu tutulan Usame bin Ladin’in, yaz ve sonbahar aylarında Ankara ve Adana’daki ABD hedeflerine yönelik eylem hazırlığı yaptığı ortaya çıktı. 
     Emniyet Genel Müdürlüğü’nün 3 Temmuz’da tüm emniyet birimlerine mesaj göndererek Bin Ladin’in eylem planıyla ilgili ayrıntılı bilgi verdiği belirlendi. 
     İstihbarat birimleri, Bin Ladin’in, Türkiye’deki ABD Büyükelçiliği ve İncirlik Askeri Hava Üssü’ne yönelik saldırı için Afganistan’ın başkeni K bil’de "Mohammed İsmael" adlı bir kişiyi hazır beklettiği duyumunu aldı. Yapılan istihbarat sonunda, bin Ladin’in eylem planının ilk aşamasının İstanbul’da başladığı saptandı. 
     Mahmat Latif adlı bir Türk’ün, K bil’de bekleyen İsmael için yasal pasaport çıkarttırdığını tespit eden istihbarat birimleri, İsmael’in K bil’den karayolu ile Peşaver’e geleceğini, Pakistan havayoluyla Türkiye’ye giriş yapacağı bilgisine ulaştı. 
     
     Davet mektuplu eylem 
     Yabancı istihbarat birimleriyle ortak yürütülen çalışma sonucunda Latif’in, İsmael ve kimlikleri belirlenemeyen iki terörist için henüz saptanamayan bir firma veya şahıs adına "Türkiye’ye davet mektubu" düzenlendiği anlaşıldı. Eylem için K bil’de hazırlık yapan İsmael’in pasaport ve davet mektubu teslimatını beklediği, gerekli belgeleri teslim alır almaz zaman kaybetmeden harekete geçeceği belirlendi. 
     İsmael’in, Bin Ladin’in emriyle Türkiye’deki ABD hedeflerine yönelik eylem düzenleyeceği ve grubun komutanlığını yapacağı saptandı. 
     



 GÜNCEL 






















</TEXT>
</DOC>
