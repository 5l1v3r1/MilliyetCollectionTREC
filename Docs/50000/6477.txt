<DOC>
<DOCNO> 6477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/dunya/dun01.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Katliamcı varsa Yunanistan’dır" 
</HEADLINE>
<TEXT>

Atina’nın Türkiye’yi Anadolu Rumlarını soykırıma uğratmakla suçlayan girişimleri üzerine Yunan büyükelçisi Dışişleri’ne çağrıldı 
     BARÇIN YİNANÇ Ankara 

     Ankara, Türkiye’yi "Rumlara soykırım yapmakla" suçlamaya yönelik Atina’daki girişimleri, içerik açısından ciddiyetsiz, Türk - Yunan yakınlaşması açısından ise kaygı verici buldu. 14 Eylül’ün "Küçük Asya Rumları’nın Türk devleti tarafından soykırıma uğratılmasını" anma günü olarak ilan edilmesini öngören 1998 tarihinde Yunan Meclisi’nin aldığı kararın, Türk - Yunan ilişkilerinin en olumlu olduğu bir dönemde yeniden gündeme getirilerek, kararname olarak Cumhurbaşkanına gönderilmesi Ankara’da tepkiyle karşılandı. 
     Yunanistan’ın Ankara Büyükelçisi İoannis Corantis, önceki gün Dışişleri Bakanlığı’na çağrılarak, Atina’dan açıklama istendi. Dışişleri Bakanlığı Müsteşarı Büyükelçi Faruk Loğoğlu’yla görüşen Corantis’in, iki yıl önce başlayan bir sürecin sözkonusu olduğunu belirtmekle yetindiği bildirildi. 
     Türkiye’yi işgale kalkışan Yunan askerlerinin hukuk dışı davranışlarda bulunduğunun Lozan Anlaşması’nda kayda geçirildiğini hatırlatan bir Dışişleri yetkilisi "ortada bir katliam varsa, bunu Türkiye değil, Yunanistan yapmıştır" diye konuştu. 
     
Ecevit Ciddiye alınacak şey değil      Ecevit, Başbakanlık’tan ayrılırken, Yunanistan’da, Kurtuluş Savaşı sırasında Rum soykırımı yapıldığı iddialarının gündeme geldiğini ve 14 Eylül’ün soykırım günü ilan edilmesine ilişkin kararname ile ilgili olarak, "Dünyada aklı başında hiç kimse bunu ciddiye alamaz. Yunanlıların Anadolu’yu işgalleri sırasında, halka ne kadar zulüm yaptıkları bilinen bir gerçektir, tarihi bir gerçektir. Ciddiye alınacak bir şey değil" dedi. Türkiye’nin Yunanistan’a karşı girişimde bulunup bulunmayacağı sorusu üzerine Ecevit, "Bu ciddiye alınacak bir şey değil. Herhalde, Yunanistan’da da aklıbaşında kimseler bu acayip fikri gündemden çıkarırlar" dedi. 
     


 DÜNYA 











</TEXT>
</DOC>
