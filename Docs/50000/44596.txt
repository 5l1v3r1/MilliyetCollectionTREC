<DOC>
<DOCNO> 44596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/guncel/gun05.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir’de öldürülen turistin katili dışarıda aranacak 
</HEADLINE>
<TEXT>
Jandarma’nın Norveç seferi 
Tecavüz edildikten sonra öldürülen Gullaksen’in katili 2.5 yıldır bulunamadı. Jandarma kanıt toplamak için seyahate hazırlanıyor 
     REŞİT ÇAĞLIYANGİL İzmir DHA 

     İzmir Balçova’da 2.5 yıl önce tecavüz edilerek öldürülen Norveçli turist Eileen Gullaksen'in eşi Asbjörm Gullaksen, olayı araştırmak için çocukları Nina ve Roni ile geldiği İzmir'de, katili bulana 20 bin dolar ödül vereceğini açıkladı. Katilin bulunması için çalışmaları sürdüren jandarma timinin de, soruşturma için Norveç'e gideceği belirtildi. 
     
     Subaylarla görüştü 
     Balçova Termal Tesisleri'ni dün gezen Gullaksen ile Nina 19 ve Roni 17 ile bir araya gelen Norveç Büyükelçisi Finn Fostervoll, aileye gereken yardımın yapıldığını belirterek, "Türkiye'de bu işin çözüleceğine inanıyorum. Herkes üzerine düşeni yapıyor" dedi. 
     Fostervoll, daha sonra İzmir Valisi Alaaddin Yüksel'i ziyaret edip İl Jandarma Alay Komutanı Kıdemli Albay Feyyaz Alev ve soruşturmayı yürüten subaylarla görüştü. Görüşme sırasında Alev, şimdiye kadar elde edilen veriler ve soruşturmanın gidişatı hakkında Fostervoll'a bilgi verdi. 
     Jandarma yetkilileri, bu zamana kadar Türkiye'de yapılabilecek her soruşturma ve incelemenin yerine getirildiğini, Eileen Gullaksen'in kafile arkadaşlarının ifadelerinin detaylı alınması gerektiğini söyledi. Özellikle Gullaksen'le beraber seyahat eden Mariana Holmedall ile mutlaka görüşülmesi gerektiğininin vurgulanması üzerine Fostervoll, Türkiye'den gelecek bir jandarma ekibine her tür yardıma hazır olduğu yanıtını verdi. Bunun üzerine Norveç'e gidecek jandarma timinin, en kısa zamanda yola çıkması konusunda mutabakata varıldı. 
     
     Yürüyüşe çıkmıştı 
     Rahatsızlığını tedavi ettirmek için, 2.5 yıl önce 98 kişilik kafileyle Balçova Termal Tesisleri'ne gelen Eileen Gullaksen 47 , yürüyüş için yakındaki ormanlık alana gitti ve bir daha kendisinden haber alınamadı. İki çocuk annesi kadının cesedi, üç gün sonra ormanda yarı çıplak halde bulundu. Jandarmanın tüm çabasına rağmen katil veya katiller yakalanamadı. 
     



 GÜNCEL 


















</TEXT>
</DOC>
