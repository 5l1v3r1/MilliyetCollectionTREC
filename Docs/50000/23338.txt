<DOC>
<DOCNO> 23338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/yazar/sazak.html </URL>
<DATE> 2001/05/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Turizm atağı 
</HEADLINE>
<TEXT>

     Ekonomide yaşanan depremin yaralarını bu yaz turizm saracak. Kriz mağduru halkımız henüz tatil havasına giremese de, Akdeniz ve Ege kıyılarına yabancı akını var. 
     Antalya'ya gelen turist sayısı 1 milyonu aşmış. 
     Financial Times, Türkiye'nin 2001'de 12 milyonun üzerinde turistle Yunanistan'ı geçeceğini yazıyor. Hedeflenen döviz geliri 10 milyar dolar. Turizm Bakanı Erkan Mumcu, turizme bağlanan umutların bu yıl boşa çıkmayacağını söylerken "Her şey öngördüğümüz gibi gelişiyor. Antalya gibi yoğun talep gören yerlerde yüzde 100'lük doluluk var" diye konuşuyor. 
     Turizmde beklenen "patlama" nihayet gerçekleşecek 
     Fiyat avantajının Avrupalı tur operatörlerinin Türkiye seçimindeki etkisi yadsınamaz. Nitekim, milyonlarca turisti Antalya'nın beş yıldızlı tatil köylerine çeken güzelliğin deniz ve güneş kadar, "sudan ucuz" yatak fiyatları olduğu da unutulmasın. Türk lirasının yüzde 90 değer kaybı karşısında markla, dolarla tatil yabancıya bedavaya geliyor 
     Kuşkusuz, paranın pula çevrilmesinde yabancının günahı yok Alman'ı, İngiliz'i, Fransız'ı, Rus'u bu fırsattan istifade İspanya'yı, Yunanistan'ı bırakıp Türkiye'ye koşuyor. Avrupa'da, ABD'de iyi bir otelde bir gece kalabileceği fiyata Akdeniz'de bir hafta konaklayabiliyor. Üstelik uçak da buna dahil. 
     Ancak, Antalya'daki doluluk Muğla'da henüz yok 
     Marmaris'e gelen Amerikan 6'ncı filosuna ait uçak gemisi personelinin "kazıklanma" maceraları ise, "Pearl Harbour" baskını kadar olmasa da, iz bırakmış Karaya çıkanları 100 milyona taşıyan taksiciler, 1 milyar hesap isteyen lokantacılar olmuş. Yat limanındaki tartışmaları polis güç bela önleyebilmiş. 
     Turisti, "altın yumurtlayan tavuk" gibi görüp kesmeye çalışmak, "kur kayıpları"nı geri getirmeyeceği gibi yabancıyı kaçırır 
     Unutmayalım Ege'nin karşı kıyısındaki komşumuzun da gözü Türkiye'de... Yunanistan'la turizm işbirliği iki ülkenin de yararınadır. 
     Altyapıya gelince... 
     Çeşme üzerinden karavanla Ege - Akdeniz sahillerini dolaşan, orman kamplarında konaklayan yabancılar ve karayoluyla seyahat eden yerli turistler açısından ulaşımın hala sorun olduğu yerler var 
     Marmaris - Datça yolu bu yıl da felaket 
     Ne biçim yol inşaatıysa, ormanı katletmek dışında işe yaramadığı gibi, heyelan bölgesinde doğal dengeyi bozarak güvenliği de tehdit eder hale gelmiş. Muğlalı yöneticilere "tüyo" verelim "Derviş babamızla Kathy yengemiz Datça - Aktur aşığıdırlar, Gaziantep ve Adana'dan sonra, Denizli ve Muğla'ya düzenlenecek geziler, turizme sayısal katkının ötesinde altyapı sorunlarına da çözüm getirebilir." 
     Madem turizm "can simidi". Kurtar bizi Derviş 
     
     







Polatlı sohbeti 


Enerji soruşturmaları 


Rahmi Bey’in pabucu 


Cart curt particiliğinden kurtulmak... 


Foto - finish 


Ödül ve ceza 


YÖK kaynıyor 


Fırsat ve umut 


Gübre ihalesi deyip geçmeyin 


Avrupalının istediği... 


Turizm atağı 


İnsani gelişmede sınıfta kaldık 


Bir haksızlık var 


Çaycı "eylülde seçim var" diyor 


</TEXT>
</DOC>
