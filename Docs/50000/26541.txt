<DOC>
<DOCNO> 26541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/guncel/gun05.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes UFO peşinde 
</HEADLINE>
<TEXT>

Uşak, Gaziantep, Adıyaman'dan sonra ihbarlar artınca Adana'da polis sabaha kadar mahalle aralarında 'uzaylı' aradı 
     TUNCAY DAĞLI Adana DHA 

     Uşak'ta köylülerin taşladıkları 'uzaylı', Gaziantep'te polis kameralarının kaydettiği parlak ışık, Adıyaman Valiliği'nin İçişleri Bakanlığı'na resmi raporla bildirdiği ışık saçan gökcisimlerinden sonra, dün sabaha karşı da Adana'da 'UFO alarmı' verildi. 
     Kentin kuzeyindeki Güzelyalı Mahallesi'nde oturan bir kadının saat 03.30 sıralarında 155 Polis İmdat'ı telefonla arayarak, "Bir gökcismi mahallenin üzerinden ve çok alçaktan geçti" ihbarı üzerine alarma geçen emniyet görevlileri, kentte 'UFO avına' çıktı. Bu kez kentin batısındaki Şakirpaşa Mahallesi'nden arayan bir başka kişinin de havaalanı üzerinde benzer bir cisim gördüğünü söylemesi heyecanı artırdı. Yere inmiş olabileceği düşünülen cisimle ilgili olarak polis telsizlerinden anonslar yapıldı. Ekiplerden bir bölümü gökyüzünü izlemeye alırken, diğer ekipler de mahalle mahalle gezerek yere inmiş olabileceği ihtimaline karşı bu esrarengiz cismi aradı. 
     
     İki saat izlendi 
     Kentin batı yönünde görülen parlak bir ışık kısa süre sonra kaybolurken, doğu kesiminde ise İncirlik 10. Tanker Üs Komutanlığı semalarında duran parlak cisim, iki saat boyunca görülebildi. Zaman ilerledikçe yükselip küçüldüğü fark edilen ışıklı cismi izleyen polisler, aralarında "Şu uzaylıları bir yakalarsam, kelepçe takıp nezarete atacağım" diye espri yaptı. 
     Gün doğumuyla birlikte küçülüp hızla uzaklaştığı görülen ışıklı cisim daha sonra gözden kayboldu. 
     



 GÜNCEL 












ağır tahrik’ mi 








</TEXT>
</DOC>
