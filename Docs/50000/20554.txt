<DOC>
<DOCNO> 20554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sonspo13.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe bugün uzaktan şut çalıştı 
</HEADLINE>
<TEXT>

     Fenerbahçe'de, Erzurumspor ile yapılacak lig maçının hazırlıkları sürdürüldü. 
     Samandıra Tesisleri'nde, Teknik Direktör Mustafa Denizli yönetiminde gerçekleştirilen ve yaklaşık 1,5 saat süren idmanda sarı-lacivertli takımın futbolcuları pas ve şut çalışmasının ardından dar alanda çift kale maç oynadı. 
     Futbolcuların son derece neşeli ve istekli oldukları gözlenen idmanda, Mustafa Denizli de zaman zaman oyuncuları ile şakalaşarak neşenin artmasına neden oldu. Sakatlığı süren Ogün antrenmanı kenardan izlerken, kaleci Rüştü ve Semih çalışmaya katılmadı. Hafif sakatlığı bulunan Rapaiç ise pas çalışmasının ardından tesislere giderek tedavi oldu. 
     İdman sonunda yapılan çift kale maç büyük bir çekişmeye sahne oldu. Antrenör Oğuz Çetin'in yer aldığı kaleci Oğuz, Johnson, Uche, Zoran Mirkoviç, Çetin, Ali, Andresson, Revivo ve Erhan'dan oluşan yeşil takım, Recep, Serkan, Yusuf, Celil, Abdullah, Misko Mirkoviç, Mustafa, Lazetiç, Baliç ve Serhat'dan kurulu kırmızı takımı, Uche 2 , Çetin veZoran Mirkoviç'in golleriyle 4-3 yendi. Kırmızı takımın gollerini ise Misko Mirkoviç, Serhat ve Baliç attı. 
     Bu arada, maçın sonunda Yusuf hafif bir sakatlık geçirip, çalışmayı bırakırken, bu futbolcunun durumunun önemli olmadığı bildirildi. Öte yandan, Baliç, Ali ve Serhat idman bitiminde tesislere gitmeyerek kaleci Oğuz'un koruduğu kaleye serbest vuruş çalışması yaptı. 
     Sarı-lacivertliler, yarın yapacakları antrenmanla Erzurumspor maçının hazırlıklarını sürdürecek. 







</TEXT>
</DOC>
