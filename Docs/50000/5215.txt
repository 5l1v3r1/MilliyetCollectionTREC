<DOC>
<DOCNO> 5215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sontur20.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı İzgi ve Sağlık Bakanı Durmuş Meclis'teki ilkyardım merkezini denetlediler 
</HEADLINE>
<TEXT>

     TBMM Başkanı Ömer İzgi ve Sağlık Bakanı Osman Durmuş, Meclis'teki ilkyardım merkezini denetlediler. 
     İzgi ve Durmuş, önce Meclis'teki sağlık biriminde bulunan iki ambulanstan birine binerek, araçlardaki cihazları incelediler ve bilgi aldılar. İzgi ve Durmuş, daha sonra TBMM ana binasındaki ilkyardım merkezine geçtiler. 
     Bakan Durmuş, ilkyardım merkezindeki sedyeye uzanarak, görevli doktordan kalp krizi geçiren bir kişiye oksijen takılması işlemini kendisi üzerinde uygulattırdı. Durmuş, daha sonra bir görevliyi sedyeye yatırarak, entübe etme tüp takma işlemi konusunda bilgi verdi. TBMM Başkanı İzgi ve Sağlık Bakanı Durmuş, daha sonra gazetecilere açıklama yaptılar. Durmuş, İzgi'nin ''meseleleri yerinde görmesi isteği'' üzerine Meclis'e geldiğini belirterek, ''Revir ve ambulansta tam donanım vardır, ancak müdahale anında uzman elemana ihtiyaç var. Burada da elemanlar mevcut'' dedi. 
     DYP Şanlıurfa Fevzi Şıhanlıoğlu'nun TBMM Genel Kurulu'ndaki kavga sırasında kalp krizi geçirmesine de değinen Durmuş, şunları kaydetti 
     ''İlk anda doktor milletvekilleri müdahale etti. Personelin gecikmesi sözkonusu değil. 
     TBMM kürsüsü her zaman stres faktörüdür. Burada uzman personelin müdahale etmesi gerekiyor. Ancak personel, milletvekillerini bir kenara itip müdahale edemiyor. Burada bir disiplin gerekiyor. Görevli arkadaşlara çalışma imkanı verecek bir disiplin. Beyaz önlüklü arkadaşlara öncelik verilmesi gerekiyor.'' Durmuş, TBMM'deki sağlık birimlerinde sekizer saat vardiyalı çalışma getirileceğini belirterek, kendilerinin de bir anestezi uzmanını görevlendireceklerini söyledi. TBMM Başkanı Ömer İzgi ise Meclis'teki sağlık birimlerindeki cihazların yeterli olduğunu, eksik görülenlerin de yenileceğini kaydetti. İzgi, ''ISO-9000 belgesi almak için çalışmalara geçeceğiz'' dedi. 
     Ömer İzgi, milletvekillerinin Meclis'te silah taşımalarına ilişkin bir soruyu yanıtlarken, Genel Kurul'daki kavga sonrasında bir tabanca ve şarjör bulduklarını, konuyu Cumhuriyet Savcılığı'na bildirdiklerini söyledi. Meclis binasında silah bulundurmanın yasak olduğunu anlatan İzgi, ''Silah sokmalar nasıl oluyor araştıracağız. Altı adet ana giriş kapısında silaha duyarlı döner kapı sistemine geçeceğiz'' dedi. İzgi, bu sistemde silahla giriş sırasında döner kapının durduğunu ve böylece Meclis'e silahla girmenin önüne geçeceklerini kaydetti. 




</TEXT>
</DOC>
