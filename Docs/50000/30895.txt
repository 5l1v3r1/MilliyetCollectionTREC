<DOC>
<DOCNO> 30895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/sontur10.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Adapazarı'nda sel...15 dakika süren yağış hayatı felç etti 
</HEADLINE>
<TEXT>

     Adapazarı'nda, bu sabah etkili olan sağanak, cadde ve sokaklarda su baskınına yol açtı. 
     Saat 09.15 sıralarında başlayan ve 15 dakika süren yağış, altyapısı henüz tamamlanmayan kentin cadde ve sokaklarında sele neden oldu. Zemin kattaki bazı ev ve işyerlerini su basarken, bahçesi su altında kalan Büyükşehir Belediyesi binasına da bir süre girip çıkılamadı. 
     Bu arada, Atatürk Bulvarı'nda biriken suların, araçların geçişi sırasında işyerlerine girdiğini öne süren esnaf, yola tahta ve bidon gibi malzemeler koyarak araç trafiğini engellediler. Esnafın yaklaşık yarım saat süren eylemi, trafik ekiplerinin müdahalesiyle sona erdi. 
     Öte yandan, yağış sırasında kente su veren pompaların bulunduğu bölgedeki elektrik hatlarında meydana gelen arıza nedeniyle sular kesildi. Yetkililer, arızanın giderilmesine çalışıldığını ve akşam saatlerinde yeniden su verilmeye başlanılacağını bildirdiler. 






</TEXT>
</DOC>
