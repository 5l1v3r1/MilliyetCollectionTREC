<DOC>
<DOCNO> 28508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/siyaset/siy01.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
’İslamcı vampirler’ yasaklandı 
</HEADLINE>
<TEXT>

Kapatma’ dünya basınında geniş bir yer bulurken, İngiliz basını AB - Türkiye ilişkilerinin zora gireceğini yazdı 
     DIŞ HABERLER SERVİSİ 

     Anayasa Mahkemesi’nin FP’yi kapatması ve iki milletvekilinin TBMM üyeliğini düşürmesi, dünya basınında geniş yer buldu. Dün yayımlanan gazeteler haberi sıcak gelişmelerin yanı sıra çeşitli yorumlarla okuyucularına duyurdu. 
     İNGİLTERE The Independent "Mahkeme İslamcı vampirleri yasakladı" başlıklı haberde, Türkiye’de halkın büyük bölümünün siyasi İslami hareketi kuşku ve kaygıyla izlediği, emekli Yargıtay Cumhuriyet Başsavcısı Vural Savaş’ın da bu kesimi "kan emici vampirler" diye adlandırdığı ifade edildi. 
     The Guardian FP’nin kapatılması kararının, "zaten karmaşık olan Türkiye - AB ilişkilerini daha da zora sokacağını" öne sürdü. 
     ALMANYA Frankfurter Rundschau FP’lilerin çoğunlukla MHP’ye geçebileceğini, bu durumun da parlamento ve koalisyon hükümeti içindeki güç dengelerini değiştirebileceğini savundu. 
     İRAN Tehran Times Gazete, FP’nin kapatılmasının ardında "Türk Silahlı Kuvvetleri’nin bulunduğunu" iddia etti. Daha önce kapatılan RP’nin Genel Başkanı Necmettin Erbakan’ı "FP’nin lideri" olarak gösteren gazete, AB’nin, Türkiye’yi üyeliğe almamayı meşrulaştırmak için FP’nin kapatılmasını eleştirdiğini de ileri sürdü. 
     FRANSA Le Figaro Evinde verdiği bir davette şarap ve alkollü içecek ikram ederek partinin muhafazak r kanadında skandal yaratan Nazlı Ilıcak’ın milletvekilliğinin düşürülmesinin, orduya saldırılarının bir sonucu olduğunu yazdı. FP’nin kapatılması kararının da, AB sürecinde Ankara’nın lehine olmadığını öne sürdü. 
     YUNANİSTAN Kathimerini Gazetenin haberinde, kararın AB’nin tepkilerine yol açabileceği ileri sürüldü. Kathimerini, FP’nin kapatılmasının bir olasılıkla ülkedeki İslamcı hareketin bölünmesine ve bu konuda "30 yıllık bir tarihin sona ermesine" neden olabileceğini belirtti. 
     To Vima Gazete, "Türkiye, İslamcı partisini yasaklayarak AB’yi tahrik ediyor" başlıklı haberinde, FP’nin kapatılmasının Türkiye’nin AB sürecini tehlikeye düşürdüğünü öne sürdü. Anayasa Mahkemesi’nin bu kararıyla, askeri çevrelerin ülkenin siyasi hayatındaki rolünü yeniden sahneye getirdiği iddia edildi. 
     



 SİYASET 















</TEXT>
</DOC>
