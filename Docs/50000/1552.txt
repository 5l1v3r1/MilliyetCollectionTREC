<DOC>
<DOCNO> 1552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/sontur08.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Enerji'de gözaltına alınanların sayısı 9'a yükseldi 
</HEADLINE>
<TEXT>

     Ankara DGM Cumhuriyet Savcısı Talat Şalk tarafından yürütülen ''Beyaz enerji operasyonu''nda, görevden alınan Enerji İşleri Genel Müdür Vekili Osman İlhan gözaltına alındı. Operasyon kapsamında gözaltına alınanların sayısı 9'a yükseldi. 
     Ankara DGM yedek hakimliği de sorguları devam eden 7 kişi için 3 günlük gözaltı süresi verdi. 
     Edinilen bilgiye göre, Enerji ve Tabii Kaynaklar Bakanı Cumhur Ersümer tarafından 4 Ocak 2001 günü görevden alınan Enerji İşleri Genel Müdür Vekili Osman İlhan da gözaltına alındı ve operasyondaki gözaltı sayısı 9'a yükseldi. 
     Operasyonu yürüten DGM Cumhuriyet Savcısı Talat Şalk, gözaltındaki Doğan Karadeniz ve Osman İlhan dışındaki 7 kişi için DGM yedek hakimliğinden 3 günlük gözaltı süresi istedi. Savcı Şalk'ın bu talebini yerinde gören yedek hakimlik, 7 kişi için 3 günlük gözaltı süresi verdi. 
     Bu arada, gözaltındaki eski Devlet Bakanı Birsel Sönmez'in eşi, yeğeni ve aynı zamanda avukatı olan amcası, Sönmez ile görüşmek için Savcı Şalk'tan izin istedi. Talat Şalk da 3 kişiye, gözaltındaki Birsel Sönmez ile 15 dakika görüşmeleri için izin verdi. 
     Savcı Talat Şalk'ın, 9 kişinin, Jandarma Genel Komutanlığı Kaçakçılık ve Organize Suçlarla Mücadele Daire Başkanlığı'ndaki sorgulamalarına katıldığı ve Daire Başkanlığı'nda geç saatlere kadar çalıştığı öğrenildi. 
     'Beyaz enerji Operasyonu''nda, Jandarma Genel Komutanlığı Kaçakçılık ve Organize Suçlarla Mücadele Daire Başkanlığı'nca gözaltına alınan eski Devlet Bakanı ve TEAŞ Yönetim Kurulu Üyesi Birsel Sönmez, görevden alınan Enerji ve Tabii Kaynaklar Bakanlığı Müsteşar Yardımcısı Mustafa Mendilcioğlu, Enerji İşleri Genel Müdür Vekili Osman İlhan, TEAŞ Genel Müdürü Muzaffer Selvi, Genel Müdür Yardımcısı Ünal Peker, TEAŞ Yük Tevzii Başkanı Mustafa Arslan ile eski TEAŞ Yönetim Kurulu üyesi Hanifi Baş, Angora Evleri'nin müteahhidi Hüseyin Arabul ve Karadeniz Enerji Şirketi'nin sahibi Doğan Karadeniz'in sorguları halen devam ediyor. Sorgusu tamamlananların, Cumartesi günü Ankara DGM'ye çıkarılması bekleniyor. 




</TEXT>
</DOC>
