<DOC>
<DOCNO> 31124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sondun10.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı Schröder'den müjde... 
</HEADLINE>
<TEXT>

     Almanya Başbakanı Gerhard Schröder, ülkesinin kalifiye yabancılar için daha cazip hale getirilmesi için, 5 yılla sınırlandırılan oturma izni süresinin tümüyle kaldırılabileceğini söyledi. 
     Schröder, Bild gazetesine verdiği demeçte, Göç Yasası hazırlanmasıyla ilgili olarak tüm siyasi partilerin anlaşmaya varabileceğini belirterek, muhalefetteki Hıristiyan Demokrat Birlik Partisi'nin CDU göç tasarısında da önemli önerilerin yer aldığını ifade etti. 
     Anlaşmaya varıldığı takdirde Göç Yasası'nı yıl sonuna kadar meclisten geçireceklerini kaydeden Schröder, ülkesinin de kalifiye yabancılar için cazip bir ülke olduğunu söyledi. AB dışındaki ülkelerden bilgisayar uzmanı getirtmek amacıyla başlatılan ''yeşil kart'' uygulaması çerçevesinde 8 bin uzman yabancının Almanya'ya geldiğini hatırlatan Schröder, ''Bu uzmanlardan her biri de Almanya'da 2 ya da 3 yeni iş imkanı yaratacaktır. Ancak, bu düzenleme daha iyi hale getirilebilir. 5 yıllık oturma izni sınırı tümüyle kaldırılabilir'' dedi. Schröder, Makedonya'ya Alman askerlerinin gönderilmesine ilişkin bir soruya karşılık da ''CDU'nun, bunun hükümetin değil Almanya'nın bir sorumluluğu olduğunu bilmesi gerekir. NATO, Makedonya'ya müdahale kararı alırsa sadece parlamentodaki çokluğumuza dayanarak da asker göndeririz'' diye konuştu. Schröder, ''Meclis bu konuda karar verdiği takdirde, Savunma Bakanı da Makedonya misyonu için gerekli parayı alacaktır'' dedi. 







</TEXT>
</DOC>
