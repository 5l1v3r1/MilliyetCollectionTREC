<DOC>
<DOCNO> 8046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/sontur02.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda birahanede tüpgaz patladı 
</HEADLINE>
<TEXT>

     Beyoğlu'nda bir birahanede tüpgaz patlaması sonucu çıkan yangın, önemli çapta maddi hasara yol açtı. 
     Patlama, Tarlabaşı Caddesi Kalyoncu Kulluk Sokağı'nda bulunan ''Gelde İçme Birahanesi''nde sabaha karşı meydana geldi. Çıkan yangın, olay yerine gelen Beyoğlu itfaiye ekiplerince kısa sürede söndürülürken, birahanenin Beyoğlu İlçe Emniyet Müdürlüğü Merkez Karakolu'nun çok yakında olması nedeniyle, ekipler çevrede geniş güvenlik önlemleri aldı. 
     Beyoğlu ilçe Emniyet Müdürlüğü'ne bağlı ekiplerin, dün akşam saatlerinde telsizlerinde, ilçede bir canlı bombanın olabileceği ve karakollara yönelik saldırıda bulunulabileceği yönünde anonslar yapıldığı, bu nedenle birahanedeki patlamayla birlikte karakol çevresinde bir paniğin yaşandığı bildirildi. 
     Patlama sonucu işyerinde önemli çapta maddi hasar meydana gelirken, birahanenin sahiplerinden olduğu öğrenilen genç bir kadın fenalık geçirdi. 




</TEXT>
</DOC>
