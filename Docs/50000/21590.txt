<DOC>
<DOCNO> 21590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sonspo03.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan'dan Özberk'e sitem "Yatak odasında traş olunur mu" 
</HEADLINE>
<TEXT>

     Gaziantepspor, 20 Mayıs Pazar günü sahasında ligin kaderini belirleyeceği Galatasaray karşılaşması öncesi, adeta galibiyete kilitlendi. 
     Kulüp başkanı Celal Doğan, ''Galatasaray'ı yenerek Avrupa Şampiyonlar Ligi vizesini almak istiyoruz'' dedi. 
     Doğan, geçen hafta Erzurumspor-Fenerbahçe ve Galatasaray-Ankaragücü karşılaşmaları öncesinde skor tahminlerinde bulunduğunu ve 2'sinin de doğru çıktığını belirterek, ''Bu haftaki Gaziantepspor-Galatasaray maçıyla ilgili olarak da tahminde bulunuyorum ve Galatasaray'ı yeneriz diyorum'' diye konuştu. 
     Doğan, yaptığı açıklamada, kendilerinin Galatasaray'ı yeneceğini, Fenerbahçe'nin ise zor da olsa Bursaspor engelini aşacağını öne sürdü. 
     Galatasaray'ın ligdeki durumunun kendilerini hiç ilgilendirmediğini ifade eden Doğan, şu değerlendirmeyi yaptı 
     ''Galatasaray, mutlaka galibiyet için sahaya çıkacak. UEFA Kupası ve Avrupa Süper Kupası sahibi rakibimizi Avrupa Şampiyonlar Ligi'nin dışına iteceğiz. Fubolcularıma güveniyorum, bu kentin onuru için oynayacaklar.'' 
     
     Özberk'e sitem 
     Doğan, dün Gaziantep'te bölgesel yayın yapan bir televizyonun spor programına konuk olarak katılan ve Galatasaray maçını değerlendiren Sakıp Özberk'e, ''İzinsiz programa çıktığı için'' tepki göstermediğini söyledi. 
     Gaziantepspor'da herkesin kendisini Galatasaray karşılaşmasına yoğunlaştırdığı bir zamanda teknik direktör Özberk'in, kendi transferini gündeme getirmesini yadırgadığını vurgulayan Doğan, şöyle devam etti 
     '' Yatak odasında sakal tıraşı olunur mu , ezan okunmadan, iftar saati gelmeden oruç açılır mı işte ben de bu nedenle programa katılarak yumuşak bir dille Özberk'e yanlış yaptığını dile getirdim. Yoksa, hocamız bizden izin almadan istediği yayına katılabilir. Hekesin bu maça yoğunlaşmasını istiyorum. Şimdi başka birşey düşünecek durumumuz yok. 
     Gelecek sezona yönelik olarak hiçbir teknik direktörle görüşmedik.Bazı kulüpler de futbolcularımızın isimlerini gündeme getirerek 'Bizans oyunu' oynuyorlar. Vallahi, billahi hiçbir hocayla görüşmedik, buna Samet Aybaba da dahil. Sezon sonunda teknik direktör ve fubolcuların durumları belli olacak. Kimse acele etmesin, heyecanlanmasın.'' 






</TEXT>
</DOC>
