<DOC>
<DOCNO> 11531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sonspo04.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Parisien "PSG taraftarlarının şiddet hastalığı yine nüksetti" 
</HEADLINE>
<TEXT>

     Paris'in en büyük yerel gazetesi Le Parisien, bugün birinci sayfadan manşetten verdiği haberde, Galatasaray ile Paris Saint Germain PSG arasında oynanan maçta çıkan olayların perde arkasına geniş yer verdi. 
     Le Parisien gazetesi, ''PSG taraftarlarının şiddet hastalığı yine nüksetti'' başlığı ile verdiği haberde, bazı PSG taraftarlarının İstanbul'da ölen iki İngiliz ve Galatasaray ile 1996 yılında yapılan maç sonrası çıkan olayların intikamını almak için hazırlıklı geldikleri yolundaki bilgileri aktardı. 
     Gazete, tüm uyarıların yapılmasına rağmen, PSG'nin en şiddet düşkünü taraftarlarının istedikleri gibi hareket etmeyi başardıklarını bildirdi. PSG'nin şiddet karşıtı taraftarları ile görüşmeler yapan Le Parisien gazetesi, holiganların sürekli olay çıkartmasından bıkan Fransız taraftarların da artık çocukları ve aileleri ile maça gitmek istemedikleri yolundaki açıklamalarına geniş yer verdi. 
     Haberde, Fransa'da en fazla şiddete yatkın taraftarların başında gelen PSG taraftarlarının bu sezon üç lig maçında çıkardıkları olaylar hakkında da ayrıntılı bilgi verildi. 
     Le Parisien, maçtan önce 500 PSG taraftarının Türk izleyicileri getiren otobüslere saldırması ile olayların başladığını belirterek, ikinci golden sonra ise Türk taraftarların PSG taraftarlarının üzerine yabancı madde atmasıyla kavganın büyüdüğünü iddia etti. Haberde, bazı Galatasaray taraftarların stada Marsilya forması giyerek gelmesinin de PSG taraftarlarını tahrik ettiği ileri sürüldü. PSG yönetiminin daha fazla bilet satabilmek için iki grup taraftarların arasında boş tribün bırakılmasına imkan vermemesini eleştiren gazete, PSG'li taraftarların Galatasaraylılar'la aralarındaki bariyeri kaldırmasıyla olayların yoğunluk kazandığını aktardı. 
     Olayları soruşturan Paris Savcısı Anne Vosgien'in, ''Artık sağcı ve dazlak holiganların dışında yeni bir holigan türü ortaya çıktı. Bu holiganlar daha önceki aşırı sağcı ve dazlakların tersine aslında sosyal açıdan topluma entegre olmuş, işleri güçleri olan insanlar, daha iyi örgütlüler, olayları çıkartıp hemem dağılıyorlar. Bu yüzden kendilerini tespit etmek zor oluyor'' şeklindeki açıklamasına da geniş yer verildi. Maç sonrası, sekiz Fransız ve iki Türk taraftar gözaltında alınmış, ancak daha sonra serbest bırakılmıştı. Öte yandan polis yetkilileri, kendilerine yöneltilen suçlamaları kabul etmeyerek, trübünlerde PSG tarafından görevlendirilen korumaların etkisiz kaldığını ileri sürdüler. 




</TEXT>
</DOC>
