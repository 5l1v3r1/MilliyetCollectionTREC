<DOC>
<DOCNO> 42437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/son/sondun02.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times İstanbul'a 7 sayfa ayırdı... 
</HEADLINE>
<TEXT>

     ABD'nin en etkin gazetesi New York Times yılda 4 kez yayınladığı The Sophisticated Traveler adlı seyahat ve turizm ilavesinin son sayısında Istanbul'a 7 sayfa ayırdı. 
     12 milyonluk nüfusuyla pek çok Avrupa kentini cüce bırakan İstanbul'un, bunların hemen hepsinden daha eski olduğuna dikkat çekilen bol fotoğraflı yazıda, İstanbul ''ruh hali'', ''yeme keyfi'' ve ''stil'' başlıkları altında incelendi. 
     İstanbul'un görüntüsünün bile insanın ruhunu alıp uzaklara götürmeye yettiğine işaret edilen John Ash imzalı yazıda, ''modern dev binaların, Ayasofya ve Süleymaniye camisinin süslediği kent silüetini bozmasına izin verilmediği ve Boğaz'ın hala mavi bir kurdele gibi uzandığı kaydedildi. 
     İstanbul'da gezmenin insanı kolaylıkla 21. yüzyıldan 19., 16., hatta 6. yüzyıla götürdüğü belirtilen New York Times'ın yazısında, ''avlusunda güvercinlerin uçuştuğu Eyüp camisinden, Eminönü'ye ve Adalar'a kadar'' İstanbul'un incileri sıralanıyor. Yazının ''yeme keyfi'' bölümünde ise lokantalarda sunulan nefis Türk yemeklerinin yanı sıra ''meyhane keyfi'' ayrıntılı biçimde anlatıldı. Eski adı Pera olan Tünel'den Taksim'e kadar uzanan Beyoğlu'nun, son dönemde büyük değişiklik yaşayarak parlak günlerine geri döndüğü vurgulanan yazıda, buralarda açılan bar ve kafelerde klasik cazdan hip-hop, rai ve tekno'ya kadar müziğin her çeşidini dinlemenin olanaklı olduğu ifade edildi. New York Times'ın ilavesinde, İstanbul'un, yerine gelen güven ve farklı stiliyle, kültürlerin buluşma noktası olma özelliğine yeniden kavuştuğu da vurgulandı. 







</TEXT>
</DOC>
