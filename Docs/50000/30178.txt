<DOC>
<DOCNO> 30178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/ekonomi/eko03.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşük enflasyon umut verdi 
</HEADLINE>
<TEXT>

Şubattaki devalüasyondan sonra martta yüzde 10.1, nisanda yüzde 14.4, mayısta yüzde 6.3 çıkan toptan eşya fiyatları artışı haziranda yüzde 2.9 oldu. Haziranda tüketici fiyatları da yüzde 3.1 arttı 
     ANKARA Milliyet 

     Şubat krizinden sonra dalgalı kur sistemine geçişle birlikte başlayan enflasyondaki yükselme eğilimi, haziran ayından itibaren yavaşlamaya başladı. Haziranda, toptan eşya fiyatları yüzde 2.9, tüketici fiyatları endeksi ise yüzde 3.1 oranında arttı. 
     Şubat krizinden sonra tüketici enflasyonu mart ayında yüzde 6.1, nisanda yüzde 10.3, mayısda ise yüzde 5.1 oranında artış göstermişti. Toptan eşya fiyatları da bu yıl martta yüzde 10.1, nisanda yüzde 14.4 ve mayısta yüzde 6.3 oranında artmıştı. 
     
     Mevsimsel etki 
     Aylık enflasyon oranlarında mart, nisan ve mayıs aylarına göre yaşanan azalmada, tarım fiyatlarında yaşanan mevsimlik düşüşün önemli etkisi oldu. Bu oranlar geçen yılın aynı ayının oldukça üzerinde gerçekleştiği için yıllık enflasyondaki yükseliş trendi devam etti. 
     DİE’nin tüketici fiyatları endeksinde TÜFE haziran ayında yüzde 3.1 artış kaydedildi. Bu artışla birlikte yılın ilk altı ayında TÜFE’de kaydedilen artış yüzde 32.6 olarak gerçekleşti. Mayıs sonunda yüzde 52.4 olan TÜFE’deki geçen yılın aynı ayına göre artış ise yüzde 56.1 olarak hesaplandı. 12 aylık ortalamalara göre artış ise yüzde 45.5’e yükseldi. 
     TÜFE’deki artışın önceki aylara göre haziranda düşük kalmasında gıda fiyatlarındaki artışın yüzde 0.1’de kalması etkili oldu. Haziran ayında toptan eşya fiyatlarında görülen TEFE yüzde 2.9’luk artışta, devletin payı 1.5, özel sektörün payı da 1.4 puan oldu. 
     
     Çekirdek yüzde 4.1 
     Bu arada çekirdek enflasyon olarak nitelenen imalat sanayinde özel sektördeki fiyat artışı yüzde 4.1 olarak hesaplandı. Toptan eşya fiyat artışları devlet sektöründe yüzde 5.8, özel sektörde yüzde 1.7 oldu. 
     Böylece toptan eşya fiyatlarındaki altı aylık artış yüzde 44.5 oranına ulaşırken, bu dönemde kamu fiyatlarında yüzde 59.3, özel sektör fiyatlarında yüzde 39.3 oranlarında artışgözlendi. 
     Haziran ayı itibarıyla yıllık enflasyon, toptan eşya fiyatlarında yüzde 61.8 oranında oldu. 12 aylık ortalamalara göre ise yıllık enflasyon, toptan eşyada yüzde 43.3 olarak hesaplandı. 
     
     Rekor otoban geçişinde 
     Haziran ayı zam rekortmeni, yüzde 100 artışla otoban geçiş ücreti oldu. Geçiş ücreti son bir yılda ise toplam yüzde 157.6 oranında arttı. Otoban geçiş ücretini yüzde 26.8’lik fiyat artışıyla buzdolabı, yüzde 22.5’lik fiyat artışıyla uçak bileti, yüzde 22.2 ile Tekel 2000 sigarası, yüzde 15.3’le rakı, yüzde 12.5’le telefon jetonu, yüzde 12 ile tren ücreti izledi. Haziranda fiyatı en fazla düşen mal ise yüzde 15.8 ucuzlayan domates oldu. Domatesi yüzde 11.7 düşüşle kuru soğan, yüzde 4.5’lik düşüşle sivribiber izledi. 
     
     Tarım fiyatları düşürdü 
     Haziranda, imalat sanayi fiyatlarındaki artış aylık enflasyon oranına 3.4 puanlık katkı yaptı. Ancak tarım fiyatlarındaki düşüş bu oranı 0.8 puan aşağı çekti. Yüzde 3.1 olan tüketici fiyatlarındaki TÜFE artışa da en yüksek katkıyı 0.8 puanla konutla ilgili harcamalar yaptı. Ev eşyası harcamalarındaki artışın katkısı 0.7 puan, gıda ve ulaştırma harcamalarındaki artışların katkısı 0.5’er puan oldu. Diğer harcama gruplarının katkısı ise 0.1 ve 0.2 puan düzeyinde kaldı. 
     



 EKONOMİ 



























</TEXT>
</DOC>
