<DOC>
<DOCNO> 4686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/son/sontur23.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'nın Ankara Büyükelçisi "Ermeni Patriği gibi düşünüyorum" 
</HEADLINE>
<TEXT>

     Fransa'nın Ankara Büyükelçisi Bernard Garcia, sözde Ermeni soykırımı yasasının Fransa başbakanı ve cumhurbaşkanının onayı dışında kabul edildiğini savundu. 
     Fransa Cumhurbaşkanı Jacques Chirac'ın yasayı imzalamasının ardından bir basın toplantısı düzenleyen Garcia, yasanın 1998 yılından beri gündemde olduğunu hatırlattı. Fransa'da yasaların kabulü için genelde 1-2 ayın yeterli olmasına karşın söz konusu yasanın kabul edilmesinin 3 yılı aldığına dikkat çeken Büyükelçi Garcia, buna neden olarak ''yürütme erkinin yasaya karşı çıkmasını'' gösterdi. 
     Chirac'ın yasayı imzalamama gibi bir seçeneğinin olmadığını belirten Garcia, Fransa'da teorik olarak cumhurbaşkanı ve başbakanın yasanın iptali için Anayasa Mahkemesi'ne başvurma yetkisinin olduğunu, ancak pratikte 60 parlamenterin imzasıyla Anayasa Mahkemesi'ne başvuru yolunun izlendiğini bildirdi. Garcia, Türk halkının duygularını anladığını ve kendisinin de bir tarihçi geçmişi olduğunu söyleyerek, ''Bu konuda Ermeni Patriğinin aldığı tutumla eşdeğer konumdayım'' dedi. 




</TEXT>
</DOC>
