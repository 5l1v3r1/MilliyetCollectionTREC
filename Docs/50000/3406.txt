<DOC>
<DOCNO> 3406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/sontur12.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylemci çocuklar hakkında jet iddianame 
</HEADLINE>
<TEXT>

     Şanlıurfa'nın Viranşehir ilçesinde PKK lehine slogan attığı gerekçesiyle tutuklanan 28 çocuk hakkında iddianame jet hızıyla tamamlandı. DGM Savcısı, çocukların 15'i hakkında takipsizlik kararı verirken, 13'ü için şartlı salıverme yasası kapsamına alınmasını istedi. Şanlıurfa'nın Viranşehir ilçesinde 9 Ocak 2001 gecesinde PKK lehine slogan attıkları iddiasıyla gözaltına alanın ve 48 saat gözaltında tutulduktan sonra çıkarıldıkları mahkeme tarafından tutuklanan, ancak avukatların itirazı üzerine 22'si serbest bırakılan 28 çocuk hakkındaki soruşturma jet hızıyla tamamlandı. 
     Geçen yılın sonunda çıkarılan "Şartla Salıverme Yasası" kapsamına alınan terör örgütlerine yardım ve yataklık suçunu düzenleyen 1609. maddenin ilk sanıkları Viranşehir ilçesinde eylem yapan çocuklar oldu. Diyarbakır DGM Savcısı Sami Kuzu tarafından hazırlanan iddianamede, tutuklu sanıklar O.D. 15 , L.E. 16 , F.D. 15 , M.Y. 16 , B.D. 15 ve M.Ş.E. 16 ile tutuksuz çocuklar S.K. 14 , Ş.K. 14 , H.K. 13 , Y.K. 11 , A.D. 13 , T.G. 13 ve H.Y.'nin 11 olay günü Viranşehir ilçesinde F tipi cezaevlerini protesto etmek amacıyla gösteri yaptıklarını kaydetti. 
     Sanık çocukların yürüyüş sırasında PKK lehine alkış tutup "Biji PKK", "Serok Apo", "Biji Apo" sloganı attıkları belirtilen iddianamede, "Daha sonra olay yerine gelen güvenlik güçlerince kaçarken yakalandıkları, bu şekilde örgüte destek çıkıp faaliyetlerini kolaylaştırıcı eylemleriyle örgüte yardım ve yataklık yapma suçunu işledikleri sanıkların beyanları, olaylı yakalama tutanağı ve tüm evrak kapsamında anlaşılmıştır" denildi. İddianamede, sanıkların TCK'nın terör örgütüne yardım ve yataklık suçunu düzenleyen 169'uncu maddesi uyarınca 3 yıl 9 ay hapis cezasına çarptırılmaları talep edildi. 
     Ancak çocukların yaşları 15'in üzerinde olan O.D., L.E., F.D., M.Y., B.D., M.Ş.E.'ye verilecek cezanın üçte bir oranında, geri kalan 15 yaşın altında iki çocuğun ise yarı yarıya indirime gidilmesi istendi. 6'sı tutuklu olan çocukların yargılanmalarına önümüzdeki günlerde başlanacak. 



</TEXT>
</DOC>
