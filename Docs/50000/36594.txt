<DOC>
<DOCNO> 36594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/soneko07.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'nın sonbahar toplantılarına küreselleşme karşıtı engel 
</HEADLINE>
<TEXT>

     Türkiye'nin de üyesi bulunduğu Uluslararası Para Fonu IMF ve Dünya Bankası'nın Eylül ayı sonundaki sonbahar dönemi yarıyıl toplantılarının süresi, küreselleşme karşıtlarının protesto eylemleri ve şiddet olaylarının patlak verebileceği endişesiyle kısa kesilip, iki güne sığdırılacak. 
     Daha önceden 29 Eylül'de başlayıp 4 Ekim'e kadar süreceği bildirilen Dünya Bankası-IMF toplantıları, evsahibi ülke ABD yönetimiyle istişareler sonunda alınan karar uyarınca, 29-30 Eylül tarihleri arasında iki günde tamamlanacak. Bu iki günde, ayrıca, öndegelen sanayileşmiş ülkelerden oluşan Yediler Grubu'nun G-7 maliye bakanları da toplanacak. 
     Toplantıların süresinin kısaltılması nedeniyle, Washington'da aynı dömemde düzenlenmesi planlanan seminerler de muhtemelen iptal edilecek. 
     Washington Belediye Başkanı Anthony Williams, ABD Başkanı George W. Bush'a bu hafta başlarında yazdığı mektubunda, federal devletin IMF-Dünya Bankası toplantıları sırasında güvenliğin temini için 50 milyon dolar kaynak tahsis etmediği sürece, Washington Belediyesi yönetiminin güvenliği garanti edemeyeceği uyarısında bulunmuştu. 
     Evsahibi şehrin belediye başkanı Williams, 6 Ağustos tarihli mektubunda, gösterilerin, Amerikan başkentinin şimdiye kadar hiç şahit olmadığı yoğunluk, kapsam ve büyüklükte olacağını bildirmişti. 
     Toplantıların düzenleneceği ABD'nin başkenti Washington'da polis yetkilileri, 50 bin kadar göstericinin şehre gelmesini bekliyor. IMF ve Dünya Bankası'nın geçen yılın Nisan ayında Washington'da yapılan toplantılarında göstericiler ve polis arasında bir dizi arbede, çatışma sırasında 600'ü aşkın küreselleşme aleyhtarı gösterici tutuklanmıştı. 







</TEXT>
</DOC>
