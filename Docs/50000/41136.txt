<DOC>
<DOCNO> 41136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/son/sonspo01.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Futbol Takımı, halkı yine sokaklara döktü... 
</HEADLINE>
<TEXT>

     İran Futbol Milli Takımı'nın, 2002 Dünya Kupası grup eleme maçında Irak'ı 2-1 yenmesi, halkı sokaklara döktü. 
     Irak'ın başkenti Bağdat'ta ''El-Şaab'' stadında 50 bin seyircinin izlediği bu geceki maçta, Irak milli takımı 20. dakikada 1-0 öne geçti. 
     İran, 30. dakikada ilk golü kaydettikten sonra, maçın 84. dakikasında Kaptan Ali Dai'nin golüyle 2-1 öne geçti ve maçı kazandı. 
     
     Halk sokaklarda 
     Maçın bitiminden hemen sonra başkent Tahran'da halk sokaklara dökülürken, şehrin kuzeyindeki Veli Asr ve Jordan Afrika caddeleri, tur atan arabalar tarafından tıkandı. 
     ''Ezeli rakip'' Irak karşısında deplasmanda kazanılan zaferi kutlayan İranlılar, futbol takımları için bestelenen pop şarkılarını arabalarının teyplerinden çalarken, maytaplar patlatıldı ve sokak ortasında gençler dans etti. Bazı Tahranlılar zafer nedeniyle sokaklarda şeker ve tatlı dağıtırken, gece olmasına rağmen halk evlerinden çıkarak sokak başlarında büyük kalabalıklar oluşturdu. 
     Trafiği açmaya çalışan polisin zaman zaman gençlere müdahale edip arabalarını cadde kenarında durdurup kimliklerine el koyduğu, ancak bir süre sonra serbest bıraktığı görüldü. 
     İran, bu geceki galibiyetle, 3 maçta 2 galibiyet, 1 beraberlik ve 7 puanla Asya Kümesi 1. Grup'ta liderliğe yükseldi. 
     İran, gelecek maçını, 5 takımın olduğu grupta 5 puanla 2. sırada olan Bahreyn ile yapacak. 






</TEXT>
</DOC>
