<DOC>
<DOCNO> 25828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sontur28.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK öğrenci harçlarına yüzde 54 zam istedi.. 
</HEADLINE>
<TEXT>

     Yükseköğretim Kurulu YÖK , üniversite öğrencilerinden gelecek öğretim yılında alınacak harçlara, yüzde 54 oranında zam yapılmasını teklif etti. 
     YÖK Genel Kurulu, Prof. Dr. Kemal Gürüz başkanlığında YÖK'te toplandı. Toplantıda, üniversite öğrencilerinden gelecek öğretim yılında alınacak harçlar konusu görüşüldü. Toplantıda, harçların yüzde 54 oranında arttırılması benimsendi. YÖK konuyla ilgili teklifini Milli Eğitim Bakanlığı'na sundu. 
     YÖK'ün teklifine göre, birinci öğretimdeki lisans öğrencilerinin ödediği harçlar, 23 milyon lira ile 228 milyon lira arasında değişecek. 
     
     Harçlar ne kadar olacak 
     YÖK'ün teklifine göre harçlar fakültelere göre şöyle 
     Tıp Fakültesi ve Devlet Konservatuvarı öğrencileri 228 milyon lira, Diş Hekimliği ve Eczacılık Fakülteleri öğrencileri 190 milyon lira, Veterinerlik Fakültesi öğrencileri 130 milyon lira, Mühendislik, Mimarlık, İnşaat, Makina, Maden, Elektrik-Elektronik, Kimya Metalürji, Uçak ve Uzay Bilimleri, Ziraat ve Orman fakülteleri öğrencileri 148 milyon lira, Gemi İnşaatı, Deniz Bilimleri, Su Ürünleri, Denizcilik,Sanat ve Tasarım, Güzel Sanatlar, Hukuk, İktisat, İşletme, Siyasal Bilgiler, İktisadi ve İdari Bilimler fakülteleri öğrencileri 117 milyon lira, Eğitim Bilimleri, Fen Edebiyat, DTCF, İlahiyat, Mesleki Eğitim, Edebiyat, Sağlık Eğitim ve İletişim fakülteleri öğrencileri 108 milyon lira. 
     Açıköğretim Fakültesi öğrencilerinin halen ödediği 15 milyon lira ise 23 milyon liraya yükseltilecek. 
     
     İkinci öğretim 
     YÖK'ün teklifine göre, gelecek öğretim yılı için ikinci öğretime devam eden öğrencilerin ödeyeceği harçlar da 302 milyon lirayla 2 milyar 345 milyon lira arasında değişecek. 
     İkinci öğretimde en yüksek harcı 2 milyar 345 milyon lirayla Yabancı Diller Yüksekokulu öğrencileri ödeyecek. Devlet Konservatuarı öğrencilerinden 1 milyar 675 milyon lira alınacak. Tapu Kadastro, Sağlık Hizmetleri, Sivil Havacılık, Turizm ve Otelcilik, Sosyal Bilimler ve Yerel Yönetimler yüksekokullarında okuyan ikinci öğretim öğrencileri ise 302 milyon lira harç ödeyecek. YÖK'ün teklifi Milli Eğitim Bakanlığı ile Maliye Bakanlığı'nın incelemesinden sonra Bakanlar Kurulu'na sunulacak. Harçlara yapılacak zam ile ilgili son kararı Bakanlar Kurulu verecek. 
     
     






</TEXT>
</DOC>
