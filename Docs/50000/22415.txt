<DOC>
<DOCNO> 22415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sonspo08.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır Süper Lig'e hazır 
</HEADLINE>
<TEXT>

     Diyarbakır, her yönüyle Süper Birinci Lig'e hazır. 
     Diyarbakırspor, İstanbul Büyükşehir Belediyesi'ni deplasmanda 3-2 yenerek 14 yıllık Birinci Lig hasretine son verirken, Güneydoğu Anadolu Bölgesi'nde Süper Lig heyacanı yaşanmaya başlandı. 
     Güneydoğu Anadolu Bölgesi'nin merkezi konumunda olan Diyarbakır, Süper Lig'de rakiplerini ağırlamaya hazır bir kent konumunda bulunuyor. Kentte biri 5, üçü 4 yıldızlı toplam 10 tane turistik belgeli otel bulunuyor. Turistik belgesiz çok sayıda otelle birlikte 5 bini aşkın yatak kapasitesi mevcut. Türk Hava Yolları, Diyarbakır'a günde karşılıklı olmak üzere toplam 4 uçak seferi düzenlerken, yeniden düzenlenen Diyarbakır Havaalanı yıllık 1 milyon 200 bin yolcu kapasitesine çıkarıldı. 
     Çok sayıda restoran, alışveriş ve eğlence merkezine sahip Diyarbakır'dan Türkiye'nin hemen tüm illerine günde 100'ün üzerinde yolcu otobüsü seferleri düzenleniyor. 
     
     Ek tribün geliyor 
     Yenişehir semtinde bulunan ve kentin her yerinden kolaylıkla ulaşılabilen Diyarbakır Atatürk Stadı'nda, geçen yıl yapılan ışıklandırma sistemi sayesinde gece maçları oynanabiliyor. Diyarbakırspor, bu sezon İkinci Futbol Ligi'nde 5. Klasman ve Yükselme Grubu'nda sahasında oynadığı maçların bir çoğunu gece yaptı. 
     Şu anda toplam 18 bin seyirci kapasitesine sahip Atatürk Stadı, bu yıl Devlet Bakanı Fikret Ünlü'nün direktifleri doğrultusunda yapılacak ek tribün ile 24 bin seyirci kapasitesine çıkarılacak. Stadın özellikle soyunma odaları ile şeref tribününde geçen yıl revizyon yapılarak, modern hale getirildi. 






</TEXT>
</DOC>
