<DOC>
<DOCNO> 47771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/dunya/dun01.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'The Wall Street Journal' yüreğimize su serpti 
</HEADLINE>
<TEXT>
Türkiye bölgenin lideri olacak 
Avantaj Türkiye’de. 10 milyar dolar ek yardım alacak. AB kapısı açılacak 
     DIŞ HABERLER SERVİSİ 

     Amerikan finans çevrelerinin saygın gazetesi The Wall Street Journal, Afganistan sorununun Türkiye açısından bölge liderliğini yakalayacak bir avantaja dönüştüğünü yazdı. Gazete dün yayımlanan haber yorumda, Afganistan'da Taliban sonrası siyasi yapılanmanın oluşturulmasında Türkiye'nin kilit rol üstleneceği belirtilerek, "İngiltere'nin destek verdiği bu rol, Türkiye'nin Avrupa ile ilişkilerini geliştirmesinde de yardımcı olacak" denildi. Askeri müdahale sonrası Afganistan'ın yeniden yapılandırılmasında Türkiye'nin planlayıcı ve barışı koruyucu işlev üstleneceği vurgulanan yazıda, "Bu rol Türkiye'nin Avrupa'daki etkisini büyük oranda artırırken, Müslüman ülkelere terörizme karşı mücadelenin İslama karşı savaş olmadığını gösterecektir" yorumu yapıldı. 
     
     'İstediklerini alacaklar' 
     Türkiye'nin sadece zorunluluktan bu rolü üstlenmediğine dikkat çekilen yazıda, Avrupa ortak ordusu konusunda Avrupa Birliği AB ile yaşanan sorunlar hatırlatılarak şöyle denildi "Türkiye, AB'nin kendisine şüpheyle yaklaşan üyelerini, Avrupa'nın yeni savunma politikalarının belirlenmesi sürecinde tam üye sıfatıyla dahil olması yolunda ikna etmek istiyor. Gelişmeler, Türkiye'nin IMF'den beklediği 10 milyar dolarlık ek yardımın önünü açabilir." Yazıda, bir İngiliz diplomatın "İstedikleri parayı alacaklar" sözlerine de yer verildi. 
     
     Karacıların komutası Türkiye'de 
     Öte yandan The Daily Telegraph gazetesi, Kuzey İttifakı’na yardım etmek üzere ülkenin kuzeyine asker göndereceğini öne sürdüğü Türkiye’nin kara harek tı için oluşturulacak uluslararası kara birlikleri ittifakını komuta etmeyi kabul ettiğini ileri sürdü. İngiliz The Guardian gazetesi de, Türkiye'nin ABD ve İngiltere'den Afganistan'da kara harek tına başlanmasını istediğini savunurken, bu çağrının İngiltere Dışisleri Bakanı Straw'un Ankara ziyaretinde dile getirildiğini yazdı. 
     
BBC 11 ABD’li asker yakalandı      Afganistan’da yönetimi elinde tutan Taliban’nın, muhalefetin yüklendiği stratejik Mezar - ı Şerif yakınlarında 11 Amerikalı askeri yakaladığı bildirildi. BBC, İran Radyosu’nun İslamabad’daki muhabirinin Taliban’a yakın kaynaklara dayanarak dün verdiği haberde, Kuzey İttifakı’na yardım için Mezar - ı Şerif yakınındaki özel bir askeri üsse hava yoluyla üç gün önce indirilen 11 ABD’linin ele geçirildiğini kaydetti. Muhabir, Taliban kaynaklarının, Amerikalıların yakalanışıyla ilgili ayrıntılı bilgi vermediğini belirtirken, haber, bağımsız kaynaklarca henüz doğrulanmadı. 
     



 DÜNYA 












</TEXT>
</DOC>
