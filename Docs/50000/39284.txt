<DOC>
<DOCNO> 39284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/dunya/dun01.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Orta Avrupa’da F - 16 rekabeti 
</HEADLINE>
<TEXT>

     YASEMİN ÇONGAR Washington 

     Türkiye ile ABD, Orta Avrupa’ya F - 16 savaş uçağı kiralamak için rekabete girerken, iki ülkenin yetkilileri, bu durumun "tek kazananı olan bir yarış" gibi algılanmaması gerektiğini, sonuçta F - 16’ların tercih edilmesi halinde, hem Türkiye’nin hem ABD’nin yarar sağlayacağını vurguluyorlar. 
     Macaristan’ın açtığı ihaleyle gündeme gelen Türk - Amerikan rekabeti, iki ülkenin de, kendi kullanılmış F - 16’larını Budapeşte’ye kiralamak istemesinden kaynaklı. Ancak bu rekabete ilişkin haberlerin Türk basınına yansıması üzerine Milliyet’e değerlendirme yapan Türk ve Amerikan diplomatik kaynakları, "Rekabet değil, işbirliğimiz sözkonusu. F - 16’lar tercih edilirse, ABD ve Türkiye, bu uçakların donanımı, yedek parça sağlanması, bakım ve tamiri alanında ortak çalışacak" görüşünü aktardılar. 
     
     Ortak çıkar söz konusu’ 
     Türk diplomatik kaynakları, Avusturya ve Polonya’nın da benzer ihalelerde karar vereceğini hatırlatarak, "Sonuçta, Orta Avrupa’ya F - 16 teknolojisi girerse, Türkiye’nin bu piyasalarla işbirliği için fırsat doğar. Bu nedenle, Avrupa savaş uçakları seçeneği karşısında, F - 16’ların tercihi ABD ile ortak çıkarımızı ilgilendiriyor" vurgusunu yapıyorlar. 
     



 DÜNYA 












</TEXT>
</DOC>
