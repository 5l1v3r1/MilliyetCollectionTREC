<DOC>
<DOCNO> 18246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sontur30.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
THY yarın zam paketini açacak... 
</HEADLINE>
<TEXT>

     Sivil Havacılık Yasası'nda değişiklik yapan yasanın bugünkü Resmi Gazete'de yayımlanarak yürürlüğe girmesinin hemen ardından THY de harekete geçti. 
     Türk Hava Yolları'nın yeni iç hat bilet ücretlerinin gerekçeleri, yarın bir basın toplantısıyla açıklanacak. 
     THY Tanıtma ve Halkla İlişkiler Başkanı Faik Akın, basın toplantısının THY Genel yönetim binasında yapılacağını duyurdu. 4647 sayılı Türk Sivil Havacılık Yasası'nda Değişiklik Yapılması Hakkındaki Yasa, havayolu ücret tarifelerini ve uygulama tarihini şirkete bırakıyor. Şirket, mali ve ekonomik koşullara uygun olarak ücret ve uygulama tarihini belirleyerek uygulamaya koymadan üç gün önce üçüncü kişilere duyuracak. Uçuş tarifeleri ise şirket tarafından belirlenecek, ancak Ulaştırma Bakanlığı'nca onaylandıktan 7 gün sonra yürürlüğe girecek. 
     THY'nin, yeni uygulama sonrası, bazı iç hat seferlerinde fiyat çeşitlendirmesine gitmesi bekleniyor. Büyük talep gören turistik bazı bölgelere uçuşlarda, yoğunluğun yaşandığı gün ve saatlerde farklı ücretlendirmeye gidilebileceği vurgulanıyor. 
     THY yöneticilerinin bugün toplanarak, konuyu değerlendirdikleri öğrenildi. 
     







</TEXT>
</DOC>
