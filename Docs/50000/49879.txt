<DOC>
<DOCNO> 49879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/ekonomi/eko04.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
British Telecom’un başkanı kriz kurbanı 
</HEADLINE>
<TEXT>

Telekom sektöründe yaşanan genel krizin de etkisiyle kötü duruma düşen British Telecom’un ünlü yöneticisi Sir Peter Bonfield istifa etti 
     EKONOMİ SERVİSİ 

     1996 yılından bu yana British Telecom’un BT CEO’su olan Sir Peter Bonfield, görevinin bitmesine bir yıl kala istifa etti. Yatırımcılar Sir Peter Bonfield’ı şirketi likit krizine sokmakla ve BT’nin piyasadaki lider konumunu kaybetmesine neden olmakla suçluyordu. Bonfield, "Başarılarımızı ve hayal kırıklıklarımızı hep birlikte paylaştık. Sektörün tamamında ve BT’de çok önemli değişikliklere imza attık" dedi. 
     
     Maceracılıkla suçlanıyordu 
     Geçtiğimiz 18 ay boyunca BT’nin piyasa değeri yaklaşık yüzde 70 oranında düştü. 
     Bonfield ayrıca agresif yönetim biçimi ile şirketi maceralara sürüklemekle suçlanıyordu. 
     
     Yeni isim arayışı 
     Şirkette Bonfield’in yerini alacak ve kötü gidişatı tersine çevirecek yeni bir isim arayışı da başladı. 
     BT’nin eski başkanı Sir Iain Vallance da ortaklık stratejisinin şirketi yaklaşık 30 milyar poundluk borç batağına sokması nedeniyle geçtiğimiz nisan ayında istifasını açıklamıştı. Özellikle borçların giderek artmasının hisseleri düşürdüğünü düşünen yatırımcılar, sektörün genel olarak kötüye gitmesinin de etkisiyle şirket yönetimi üzerinde baskı oluşturdu. 57 yaşındaki Bonfield, bundan sonraki yaşamında yine teknoloji sektöründe kalmayı düşündüğünü ve uluslararası alanda geniş portföyü olan işlerle uğraşmak istediğini dile getirdi. 
     



 EKONOMİ 






















</TEXT>
</DOC>
