<DOC>
<DOCNO> 49253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sondun11.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin yanlışlıkla vurduğu Kuzel İttifak köyünde 1 ölü 10 yaralı.. 
</HEADLINE>
<TEXT>

     Afganistan'da Taliban yönetimine karşı savaşan Kuzey İttifakı denetiminde yanlışlıkla vurulan bir köyde 1 kişi öldü, 10 kişi yaralandı. 
     Köylüler, Ganihil köyünde evine bomba isabet eden Kukugul adlı kadının öldüğünü söylerken, yerel muhalif komutan İsatullah, dün Taliban yönetimindeki Hanaka köyüne de füze düştüğünü ve burada 2 çocuğun öldüğünü açıkladı. 
     ABD ve müttefiklerinin bir hafta önce başkent Kabil'in kuzeyindeki Taliban mevzilerini vurmaya başlamasından itibaren Taliban'ın Ganihil köyünü bombalamayı kestiğini belirten İsatullah, ''Bu kesinlikle Batılılara ait bir bomba. Çok büyük bir patlama duyduk ve 3 ev tamamen harap oldu'' dedi. 
     Muhammed Zamon adlı bir kişi de bombanın düştüğü yerde 2 evde 6'sı çocuk 10 kişinin yaralandığını söyleyerek, ''Taliban'a karşı yapılan saldırılara karşı değiliz, ancak Amerika ilk önce, muhalifler nerede ve Taliban'ın mevzileri nerede öğrenmeli'' diye konuştu. 
     Ganihil'de 1 kişinin ölümünün, muhaliflerin denetimindeki topraklarda ilk sivil kayıp olduğu kaydedildi. 
     Murat Hoca köyündeki doktorlar ise Ganihil'deki patlamada 2 çocuğun, Hanaka köyünde de 2 sivilin öldüğünü belirtti. 
     Katar'dan yayın yapan El Cezire televizyonu da Kuzey İttifakı denetimindeki bir köyde 10 sivilin öldüğünü açıklarken, köyün ismini vermedi. 
     İngiliz SKY televizyonu muhabiri Jeff Meade, ABD savaş uçaklarından birinin yanlışlıkla Kuzey İttifakı toprağının 2 km içindeki Ganihil köyünü vurduğunu bildirmiş, köylülerin, 10 kişilik bir ailenin tümden yok olmuş gibi göründüğünü aktardıklarını söylemişti. 
     Hedefini şaşıran roketin 19 sivil ile 1 ittifak askerini yaraladığı da belirtilmişti. 
     






</TEXT>
</DOC>
