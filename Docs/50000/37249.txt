<DOC>
<DOCNO> 37249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/soneko03.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacılar isyanda..."İthal ilaç bulunduramaz duruma geldik" 
</HEADLINE>
<TEXT>

     İstanbul Eczacı Odası Başkanı Erkan Önsel, ödeme yapılamadığı için eczacıların eczanelerinde ithal ilaç bulunduramaz duruma geldiklerini söyledi. 
     Önsel, ithal ilaç fiyatlarındaki artışın halkın bu ilaçlara ulaşmasındaki makası giderek açtığını savundu. 
     Tüm reel sektör gibi ilaç sektörünün özellikle de ithal ilacın bundan etkilendiğini ifade eden Önsel, ''Çünkü ithal ilaç dövize bağlı. Dolardaki her oynama ithal ilaç açısından sorun. İthal ilaç fiyatlarındaki yükseliş halkın bu ilaçlara ulaşmasındaki makası açıyor'' dedi. 
     Devletin en büyük ilaç alıcısı olduğunu, piyasadan yüzde 70 ilacı devletin aldığını ifade eden Önsel, kamu ödemelerindeki gecikmelerin ilacın geri ödeme sistemini tıkadığını söyledi. Önsal, ''Ödeme yapılamadığı için eczacılar eczanelerinde ithal ilaç bulunduramaz duruma geldiler'' dedi. 
     Şu anda eczacıların ayakta kalma mücadelesi verdiğini söyleyen Önsel, insanların ilaca ulaşmakta zorlandığını kaydetti. Önsel, İstanbul'da 4 bin 265 civarında eczane bulunduğuna dikkat çekerek, ekonomik krizden dolayı kapanan ve haczedilen 40'a yakın eczane bulunduğunu belirtti. 
     Çözüm olarak kamu kurumlarının ödemelerini tek merkezden 18 iş günü içerisinde yapmaları önerisinde bulunan Önsel, ''İlaç sağlıkla ilgili bir olay. Devlet politik olarak tercih yapıp sağlık alanındaki sorunları bir an evvel çözmelidir'' dedi. Bir an evvel enflasyonun düşmesini umut ettiklerini belirten Önsel, ilaç fiyatlarındaki artıştan kendilerinin de mutlu olmadığını, ancak bü tün temel ara mallara zam yapılırken ilaca zam yapılmaması anlayışının da doğru bir anlayış olmadığını kaydetti. Emekli Sandığı'nda olumlu gelişmeler olduğuna ve ilaç sarfiyatının önemli ölçüde azaldığını vurgulayan Önsel, bu sistemleri yaygınlaştırmak gerektiğini, bunların yapılması halinde Türkiye'de rasyonel ilaç kullanımı olacağını anlattı. 
     İthal ilaç firması Erkim İlaç Satış Departmanı'ndan bir yetkili de, ithal ilaçlardaki fiyatlandırmaya ilişkin olarak bu ilaçların parti parti Türkiye'ye geldiğini ve fiyatları belirlenirken gümrükten çıkış tarihindeki Merkez Bankası kurunun esas alındığını söyledi. Bir takım fiyat formu doldurulup Sağlık Bakanlığı'na başvurulduğunu ifade eden yetkili, Bakanlığın incelemesinden sonra belli kriterlere uyuluyorsa Bakanlığın bu fiyatı onayladığını ve ondan sonra işleme girdiğini belirtti. Satışı çok olan ürünlerde 15-20 günde bir ilacın fiyatının değişebildiğini ifade eden yetkili, hareketi yavaş ilaçlarda ise bunun 2 ayda bir olduğunu kaydetti. 







</TEXT>
</DOC>
