<DOC>
<DOCNO> 29843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/ekonomi/eko06.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Armutun iyisi ateş pahası 
</HEADLINE>
<TEXT>

İTO’nun araştırmasına göre altı ayın zam şampiyonu armut oldu. Fiyatı altı ayda yüzde 218 artan armutu, tüpgaz ve Boğaz Köprüsü izledi 
     İstanbul Ticaret Odası İTO , haziran ayı itibariyle, son 6 aylık dönemde fiyatları en fazla artan maddeleri açıkladı. Altı ayda fiyatı en fazla artan ürün yüzde 218.3’le armut oldu. 
     2000 Aralık ayına göre, 2001 Haziran ayında ortalama perakende fiyatı en fazla artan maddeler sırasıyla armut, tüpgaz, Boğaz Köprüsü geçişi, kibrit, Şile bezi, buzdolabı, yemek odası takımı, benzin, gazyağı ve elektrik oldu. 
     Alkolsüz içki kaleminde fiyatı en fazla artan yüzde 56.3 artışla gazoz oldu. Yabancı sigara fiyatları da yüzde 50 zamlandı. 
     Konut harcamalarında yüzde 123.3’lük artışla tüpgazın, fiyatı en çok artan ürün oldu. Ev eşyası harcamalarında ise kibritin fiyatı yüzde 100 zamlandı. Aynı kalemde buzdolabı yüzde 86.2, yemek odası takımı 76.2, ampul yüzde 68.4, elektrik süpürgesi 57.4, çamaşır makinası yüzde 55.5 oranında zamlandı. 
     
     Ulaştırmaya büyük zam 
     Hastane röntgen ücreti yüzde 60, ilaçlar yüzde 56.5 oranında yükseldi. 
     Ulaştırma harcamalarında en fazla zamlanan yüzde 100 artışla Boğaz Köprüsü geçiş ücreti olurken, benzin yüzde 75.5, telefon ücreti yüzde 72, mektup yüzde 66.7, şehiriçi otobüs yüzde 50 pahalandı. 
     Kültür ve eğitim harcamalarında ise bilimsel edebi kitap fiyatları yüzde 66.7, video fiyatları yüzde 55.1 oranında artış gösterdi. 
     
     Haziran şampiyonu ilaç 
     İlaç, bir önceki aya oranla ortalama yüzde 42.3’lük fiyat artışıyla haziran ayının zam şampiyonu oldu. İTO’nun belirlemelerine göre, haziranda fiyat artışında ilacı yüzde 33.3’le Boğaz Köprüsü geçiş ücreti, yüzde 27 ile elektrik süpürgesi, yüzde 26.9’la buzdolabı, yüzde 25’le gaz fırını izledi. 
     Haziran ayında çamaşır makinası fiyatları yüzde 22.2, yumurta yüzde 19.7, balık yüzde 16 oranında pahalandı. 
     
İşte pahalılık rekoru kıran ürünler Cins Birim 2000 Aralık 2001 Haziran Artış Armut Kg 560.639 1.783.848 218.2 Tüpgaz 12Kg 6.000.000 13.400.000 123.3 B.Köprüsü Geçiş Ücreti 1.000.000 2.000.000 100 Kibrit Paket 25.000 50.000 100 Şile Bezi 1m 557.143 1.041.071 100 Buzdolabı Adet 474.100.000 882.700.000 86.2 Yemek Odası Takımı 479.000.000 844.000.000 76.2 Benzin Lt 573.200 1.006.000 75.5 Gazyağı Lt 462.200 800.000 73.1 Elektrik 1kw h 66.615 115.134 72.8      
     



 EKONOMİ 



















</TEXT>
</DOC>
