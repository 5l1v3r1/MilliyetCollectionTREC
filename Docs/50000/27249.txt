<DOC>
<DOCNO> 27249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/guncel/agun.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İki mücahidin mutlu günü Erbakan kızının mürüvvetini, genç Ören de ABD vatandaşlığını görüyor 
</HEADLINE>
<TEXT>
Yasaklı düğün 
Necmettin Erbakan'ın kızı Elif bu gece işadamı Mehmet Altınöz'le dünya evine giriyor. Yabancı konukların da katılacağı düğünde "basın" ve "alkol" yasak 
     ASLI ÖKTENER İstanbul 

     Kapatılan RP'nin yasaklı lideri Necmettin Erbakan'ın kızı Elif Erbakan ile işadamı Mehmet Altınöz, bu akşam Çırağan Sarayı'nda yapılacak muhteşem düğünle dünya evine girecek. Genç çiftin nik hını Büyükşehir Belediye Başkanı Gürtuna kıyacak. Düğüne Suudi kraliyet ailesinden de katılım olması bekleniyor. 
     
     600 davetli 
     Elif Erbakan ile Mehmet Altınöz'ün düğün programı bir sır gibi saklanıyor. Hava koşulları iyi olursa Çırağan Sarayı'nın denize bakan açık terasında yapılacak düğüne 600 kişi davet edildi. Basın mensuplarının alınmayacağı düğüne davetliler özel güvenlik kartlarıyla girecekler. 
     
     Şeref konuğu Suudiler 
     Düğün için Çırağan Oteli'nin güvenliği ile Erbakan'ın korumaları tarafından önlem alınacak. Düğünün şeref konuğunun, Erbakan'ı hacda 28 kez ağırlayan Suudi kraliyet ailesinin fertleri olması bekleniyor. Fahd ailesi, Elif ile Mehmet Altınöz'ün nişanına da ev sahipliği yapmıştı. İki genç, evlilik yolunda ilk adımı, Ahmet Özhan'ın ilahileriyle kutsal topraklarda atmıştı. 
     
     Kemanla karşılama 
     Büyük kızı Zeynep'i 24 Haziran 1994'te Ankara Sheraton'da ilahiler okunan bir düğünle evlendiren Erbakan'ın, bu kez tarz değiştirdiği gözleniyor. Konukların kemanlarla karşılanacağı düğünde yemek sırasında çigan müziği de çalınacak. 
     
     Ana yemek Tavuk 
     Alkollü içki servisinin yapılmayacağı düğünde, mönüde ana yemek olarak tavuk, yanında Türk mezeleri ve Osmanlı tatlıları ikram edilecek. Mönünün, bir konuk için fiyatı 50 ile 100 dolar arasında değişen otelin 11 seçeneğinden biri olduğu öğrenildi. 
     Bu arada genç çift için Çırağan Sarayı'nda özel suit ayrıldı. Çiftin balayı için Venedik'i seçtiği de belirtildi. 
     
     Fotoğrafından beğendi 
     Bursa'nın tanınmış ailelerinden birine mensup olan Mehmet Altınöz, işletme eğitimi aldı. İngiltere'de iki yıl dil öğrenimi gördü. İngilizce ve İtalyanca bilen Altınöz, eğitimini tamamladıktan sonra Altınöz Mobilya'nın başına geçti. Çiftin evliliğinde, Elif'in teyzesi Ayşe Igdar aracı oldu. Igdar, iki gencin fotoğraflarını birbirine götürdü. Fotoğraflardan birbirini beğenen gençler, yaşamlarını birleştirme kararı aldılar. 
     
     Gelinliğini kendi çizdi 
     Elif Erbakan, Mehmet Altınöz'ün isteği üzerine, düğünde türban değil, saçını göstermeyecek özel duvak takacak. Altınöz, gelinlik konusunda, müstakbel kayınvalidesi Nermin Erbakan'ı, uzun uzun konuşarak ikna etti. Elif Erbakan, modelini kendisi çizdiği gelinlik için, metresi 100 milyon liradan Fransız danteli aldı. 
     
     Mutlaka dua biraz da keman 
     ABDULLAH KARAKUŞ Ankara 

     Siyasi yasaklı Necmettin Erbakan'ın kızı Elif için bugün İstanbul Çırağan Sarayı'nda yapacağı "sosyetik düğün" FP içinde tartışmaya neden oldu. Erbakan'ın düğünde Kuran okutmasını bekleyen FP'liler, "Duasız düğün olmaz. Ancak bunun yanında yemek sırasında romantik hava vermek için keman da çalınabilir" dediler. 
     
     Rafsancani de davetli 
     Düğüne davetli isimler arasında eski Endonezya Cumhurbaşkanı Habibi, eski İran Cumhurbaşkanı Rafsancani, İslam limleri ile İngiliz Lordlar Kamarası üyesi Lord Nazır Ahmad bulunuyor. Fazilet Partisi lideri Recai Kutan ve FP’li milletvekilleri de düğüne katılacak 
     
Duyguları sömürdüler      İslami kesim yazarları, Mücahid Ören için "Alacaklılarına ihanet etti" derken Zekeriya Beyaz "Batı'nın kucağına oturdu" yorumu yaptı 
     SİBEL KAHRAMAN ŞEN 

     Faaliyetleri durdurulan İhlas Finans'ın Yönetim Kurulu Başkanı ve İhlas Holding Genel Müdürü Mücahid Ören'in Amerikan vatandaşı olması İslami kesimin tepkisine neden oldu. Yazarlar, "Burada kendilerine inanmış insanlar beklerken Ören'in Amerikan vatandaşı olmasını kınıyoruz" dediler. 
     MEVLÜT ÖZCAN Milli Gazete'nin köşe yazarı Mevlüt Özcan, "Müslümanların duygularını sömürerek istifade ettiler. İtimadı sarstılar. Bunu kınıyorum" dedi. 
     ZEKERİYA BEYAZ Marmara Üniversitesi İlahiyat Fakültesi Dekanı Prof. Dr. Zekeriya Beyaz "Türkiye'de dindarlığını öne çıkartarak holdingleşenler Batı ülkelerinden birinin kucağına oturmaya maalesef müsait durumdadırlar" dedi. 
     AHMET TAŞGETİREN Yeni Şafak gazetesi başyazarı Ahmet Taşgetiren, "İnsanlar onlara güvendi. Şimdi kendisinden veya yakınlarından açıklama bekliyorlar" dedi. 
     SİBEL ERASLAN "Bir Müslüman olarak Ören ailesinin beni üzecek hiçbir sebepleri kalmamıştır." 
     
     Akıbeti Merve gibi olabilir 
     İhlas Holding Yönetim Kurulu Başkanı Enver Ören'in oğlu Mücahid Ören'in, ABD vatandaşlığına geçmeden önce İçişleri Bakanlığı'na bildirimde bulunup bulunmadığı araştırılıyor. Yasaya göre, Türk vatandaşlığı dışında başka bir ülkenin vatandaşlığına da geçmek isteyen bir kişi, bunu önce İçişleri Bakanlığı'na bildirmek zorunda. Buna göre, Ören'in, bu prosedürleri yerine getirmemesi durumunda Bakanlar Kurulu kararıyla vatandaşlığı kaybettirilebiliyor. Daha önce de FP'li Merve Kavakçı'nın vatandaşlığı aynı gerekçeyle kaybettirilmişti. 
     
FP’de Mücahit şoku      ABDULLAH KARAKUŞ 

     İhlas Finans'a para kaptıran FP'liler şimdi de İhlas Holding Genel Müdürü Mücahid Ören'in ABD vatandaşı olmasının şokunu yaşıyor. İhlas Finans'ta 100 milyarı batan FP İstanbul Milletvekili Ali Coşkun, Ören'in ABD vatandaşı olmasını "Kendisine dokunulmasın diye yapmış olabilir" şeklinde değerlendirdi. 
     Ören'in ABD vatandaşı olduğunun ortaya çıkması üzerine birbirini arayan FP'liler, kaptırılan paralarının nasıl alınacağını tartıştı. 
     
     200 bin mağdur 
     İhlas Finans'a büyük miktarda parasını kaptıran FP'li Coşkun, şöyle konuştu "Ben kendimden vazgeçtim de çok mağdur olan var. 200 bin kişi, bunların çoğu fakir insanlar. Faizden kaçan mütedeyyin insanlar. Tabii onların sıkıntısı devam ediyor." 
     FP İstanbul Milletvekili Süleyman Arif Emre de, "Alacaklıları onun gelişini bekliyor. Bu olaylardan korktuğu için ABD vatandaşı olduğu söyleniyor" dedi. 
     



 GÜNCEL 























</TEXT>
</DOC>
