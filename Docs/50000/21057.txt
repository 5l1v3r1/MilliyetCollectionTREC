<DOC>
<DOCNO> 21057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/son/sontur23.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Genel Başkan Yardımcısı "65 yaşını geçen milletvekili olamasın " 
</HEADLINE>
<TEXT>

     ANAP Genel Başkan Yardımcısı Mustafa Taşar, milletvekili olabilmek için asgari yaş sınırı yanında azami yaş sınırının da belirlenmesi gerektiğini söyledi. 
     Taşar, partisinin Gaziantep Şahinbey İlçe Kongresi'nde yaptığı konuşmada, Siyasi Partiler ve Seçim yasalarında değişiklik yapılmasına ilişkin olarak başkanlığını yaptığı bir komisyonun çalışmalar yürüttüğünü bildirdi. 
     ''Sadece konuşmuyoruz icraat da yapıyoruz'' diyen Taşar, şöyle devam etti 
     ''Komisyondaki arkadaşlarıma önereceğim, ne derler bilemem. Milletvekili olabilmek için en az 30 yaşında olunması yasal zorunluluk. Bir alt sınır var ise üst sınır neden olmasın Milletvekili olabilmek için nasıl yaş sınırı var milletvekili kalabilmek için de yaş sınırı olmalı, bu sınır devlet memurunun emekli olduğu 65 yaş olmalı.'' 
     Derviş'e destek 
     ANAP olarak Devlet Bakanı Kemal Derviş'e sonuna kadar destek olacaklarını vurgulayan Taşar, Derviş'in yapılmasını istediği reformların, ANAP'ın programında bulunan, ancak yeterli desteği alamadığı için hayata geçiremediği çalışmalar olduğunu belirtti. 
     Derviş'in ANAP'ın programında olan yapısal değişimleri seslendirdiğini vurgulayan Taşar, ''Milletvekilimizin az olması nedeniyle hükümete kabul ettiremediğimiz reformları Derviş hükümete kabul ettirmeyi başardı. Bunun için Derviş'e sonuna kadar destek vereceğiz'' diye konuştu. 







</TEXT>
</DOC>
