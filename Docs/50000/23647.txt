<DOC>
<DOCNO> 23647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sondun05.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Senato'nun Demokratların kontrolüne geçmesi Türkiye'yi kötü etkileyecek 
</HEADLINE>
<TEXT>

     ABD'de Cumhuriyetçi Senatör James Jeffords'ın saf değiştirmesinin ardından, Senato'nun Demokrat Parti kontrolüne geçmesiyle birlikte, Dış İlişkiler Komitesi'nde Türkiye karşıtı gelişmeler meydana geliyor. 
     Senato'daki yeni güç dengesi çerçevesinde, komitenin şimdiki başkanı, Türkiye dostu Cumhuriyetçi Jesse Helms'in görevi bir Demokrat'a devretmesi gerekiyor. Kongre kaynaklarına göre, Dış İlişkiler Komitesi başkanlığına en güçlü iki aday, komitenin şimdiki kıdemli Demokrat Parti Delaware Senatörü Joseph Biden ve bir diğer kıdemli olan Demokrat Parti Maryland Senatörü Paul Sarbanes. 
     Bu isimlerden, Rum asıllı Maryland Senatörü Sarbanes, Senato ve Temsilciler Meclisi'nden oluşan Kongre'de Türkiye'nin en önde gelen karşıtları arasında yer alıyor. Sarbanes gibi Rum lobisinin mensubu olan Joseph Biden da, aynı zamanda Sarbanes'in en yakın çalışma arkadaşı olarak biliniyor. 
     Biden, Başbakan Bülent Ecevit'in Eylül 1999'da Washington'a yaptığı resmi ziyaret sırasında, Dışişleri Bakanı İsmail Cem ile tartışmış ve en son Türkiye'ye satılması planlanan sekiz ağır nakliye helikopterinin transferine izin verilmemesi yönünde Kongre'de girişim başlatmış, ancak başarılı olamamıştı. 
     Sarbanes de, en son, memleketi olan Maryland eyaletinde, yerel Kongre'nin sözde Ermeni soykırımı tasarısını benimsemesi yönünde kişisel nüfuzunu kullanmıştı. 
     Gözlemciler, Sarbanes ya da Biden'ın Senato Dış İlişkiler Komitesi'nin başına geçmesi halinde, Türkiye karşıtı birçok tasarının Senato gündemine gireceğine kesin gözüyle bakıyor. Kongre'deki gözlemcilere göre, daha ufak bir olasılık, Biden'ın Adalet, Sarbanes'in de Bankacılık Komitesi'nin başına geçmeyi tercih etmesi olarak ortaya çıkıyor. Ancak Dış İlişkiler Komitesi'nin öneminden dolayı Sarbanes ve Biden ikilisinin bu komitenin kontrolünü ellerinde tutmayı tercih etmeleri bekleniyor. 
     Öte yandan, Senato'da çoğunluğu ele geçiren Demokrat Parti'nin grup lideri Tom Daschle, Cumhuriyetçi Başkan George Bush'a, partisi adına bir ültimatom vererek, Başkan'dan bundan sonra kendileriyle uyumlu çalışmasını istedi. Daschle, aksi takdirde Senato'daki Demokrat çoğunluğun, Bush yönetiminin göndereceği yasa tasarılarını geri çevireceği uyarısında bulundu. 







</TEXT>
</DOC>
