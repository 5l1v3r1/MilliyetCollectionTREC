<DOC>
<DOCNO> 21780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sonspo01.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Cansun "Cezalar caydırıcı olsun" 
</HEADLINE>
<TEXT>

     Galatasaray Kulübü İkinci Başkanı Mehmet Cansun, kulüplere verilen cezaların caydırıcı olması gerektiğini söyledi. 
     Mehmet Cansun, Birinci Lig Kulüpler Birliği toplantısından sonra medya mensuplarının sorularını yanıtlarken, kulüplere verilen cezaların artırılması konusunda Futbol Federasyonu’na destek olunması gerektiğini belirterek, "Kulüplere verilen cezaları, UEFA düzeyinde artıralım ki caydırıcı olsun. Bugünkü yönetmelikte üst sınır 2.5 milyar lira. Bunun değiştirilmesi için federasyona destek çıkmalıyız." dedi. 
     Cansun, Fenerbahçe Kulübü Başkanı Aziz Yıldırım ile aralarındaki samimiyeti soran gazetecilere, "Aziz beyle düşmanlığımız yok. Kavgamız da olmadı. Biz yenseydik ben kızdıracaktım, onlar yendi onlar kızdırıyor. Biz Aziz beyle dostuz." yanıtını verdi. 
     Bu hafta yapacakları Gaziantepspor maçına da değinen Cansun, şunları söyledi "Gaziantepspor bugünlere bileğinin hakkıyla geldi. Pazar günü Gaziantep’te çok güzel bir maç oynayacağız. Ben Gaziantep’e defalarca gittim. Yendik, yenildik, ama en ufak bir taşkınlık olmadı. Gaziantep seyircisi centilmen ve beyefendi bir seyirci. Gaziantep’e gönül rahatlığıyla gideceğiz." 
     







</TEXT>
</DOC>
