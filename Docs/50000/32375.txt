<DOC>
<DOCNO> 32375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur24.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı, Başbakan'ın sağlığı ile ilgili spekülasyonlardan yakındı 
</HEADLINE>
<TEXT>

     Adalet Bakanı Hikmet Sami Türk, yargıda yeniden yapılanma sayesinde adalet hizmetlerinin daha süratli hale geleceğini söyledi. 
     Erzurum'da gezi ve incelemelerini sürdüren Bakan Türk, Erzurum Adliye Sarayı binasının temel atma törenine katıldı. 
     Daha sonra DSP Erzurum İl Başkanlığı'nı ziyaret ederek, partililerle sohbet etti. 
     Burada Hükümet'in çalışmalarını değerlendiren Türk, hükümetin geride bıraktığı 2 yıl içerisinde iki ekonomik kriz geçirildiğini belirterek, bu krizlerin enflasyonu düşürme çalışmalarını olumsuz yönde etkilediğini vurguladı. 
     Erken seçim konusuna değinen Bakan Türk, Türkiye'nin şu sıralarda uygulaması gereken ekonomik programının olduğunu, bu programın tamamlanması gerektiğini söyledi. Bakan Türk, şöyle dedi 
     ''Erken seçim programı tehlikeye sokar. Zamanı gelince tabii ki seçim yapılır. Ancak şimdi zamanı değil. Önemli bir program var ve tamamlanması gerekiyor. Her ülkelede olduğu gibi uygulamalardan hoşlanmayanlar vardır. Bu nedenle zaman zaman sisteminin çökmesinden yarar umanlar, asılsız söylentiler çıkarmaktadır. Özellikle borsa gibi her olaya karşı çok çabuk tepki gösteren kurumlarda bunları etkileyici dedikodular yayılıyor. 
     Örneğin borsa vurgunu yapmak isteyenler, sistemi beğenmeyenler, siyasi yarar bekleyenler, Başbakanın sağlığı, hayatı üzerine asılsız söylentiler çıkarıyorlar. Başbakanın sağlığı yerindedir. Türkiye'nin yaşayan en eski devlet ve siyaset adamıdır. Bunlar, borsada vurgun peşinde ya da programın uygulanmasını aksatmak ve sistemi çökertmek peşindeler. Söylentilere dikkatle yaklaşmalıyız. Resmi açıklamaları beklemeliyiz. Bu tür söyletilerle hükümete olan güvenin sarsılmasını istiyorlar. Koalisyon ve Ekonomiden Sorumlu Devlet Bakanı arasında uyuşmazlık varmış gibi söylentiler hükümete güveni sarsmaktadır.'' 
     
     
     






</TEXT>
</DOC>
