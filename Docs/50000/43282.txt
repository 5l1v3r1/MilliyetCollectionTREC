<DOC>
<DOCNO> 43282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sontur25.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk davası Yargıtay'da... 
</HEADLINE>
<TEXT>

     Susurluk'ta meydana gelen trafik kazasından sonra ortaya atılan iddialarla ilgili olarak yargılanan 
     Özel Harekat Dairesi eski Başkan Vekili İbrahim Şahin ile MİT eski görevlisi Korkut Eken'in 6'şar, özel harekatçı eski polis memurlarının da aralarında bulunduğu 12 sanığın da 4'er yıl ağır hapis cezasına çarptırıldığı davanın temyiz duruşması Yargıtay'da yapıldı. 
     Yargıtay 8. Ceza Dairesi'nin temyiz incelemesini yaptığı davanın duruşması, dairenin salonunun küçüklüğü nedeniyle ceza genel kurulu salonunda gerçekleştirildi. 
     Duruşmaya sanıklardan sadece Ayhan Çarkın katılırken, sanık Yaşar Öz'ün avukatı dışındaki tüm sanıkların avukatı hazır bulundu. Davanın diğer sanıklarından Sami Hoştan ile Oğuz Yorulmaz'ın Yargıtay'a geldikleri, ancak duruşma salonuna girmedikleri görüldü. Yargıtay 8. Ceza Dairesi Başkanı Naci Ünver, duruşma başlamadan önce avukatlara, savunmalarının hukuki sınırlar içinde kalması uyarısında bulundu. 
     Daha sonra, sanık Korkut Eken'in avukatı Önder Barlas, savunmasını yaptı. Korkut Eken'in ''Basit, aşağılık bir çete yöneticisi olarak nitelenemeyeceğini, uzun yıllar Türk Silahlı Kuvvetleri'nde görev yaptığını, hep ilklere imza attığını'' söyleyen Barlas, Eken'in terör örgütü PKK'ya karşı verilen mücadelede ''büyük bir rol'' oynadığını kaydetti. 
     Eken'in hangi çete örgütünü kurduğunun belli olmadığını savunan Barlas, devletin kolluk gücünü kullanan bir kişinin, silah taşıma yetkisinin bulunduğunu ifade etti. 
     Barlas, şu görüşleri savundu 
     'Bu karar, gerekçesiz bir karardır. Varsayımlar üzerine kurulmuştur. Müvekkilimin Hospro şirketinden silah aldığı ve bu silahları çete mensuplarına dağıttığı söylenmektedir. Biz, mahkemede en az 3 defa gizli celse istedik. Biz, bu silahların nerede olduğunu biliyoruz. Ancak bunları gizli bir celsede açıklamak istedik, kabul edilmedi. Çünkü bunu açıklamamız, Ceza Kanunu'nda da suç olan devlet sırrını açıklamaya girerdi. 
     Hanife Avcı'nın müvekkilim hakkındaki iddiaları, duyumlara ve yoruma dayanmaktadır. Duyum ve yorumla iş olmaz. Ülkesine canı pahasına hizmet eden bir kişiyi bir çete kurucusu olarak nitelemek insafsızlıktır, haksızlıktır, akla ve insafa aykırıdır.'' Sanık Ali Fevzi Bir'in avukatı Adnan Uçar da müvekkilinin suçlu olduğuna ilişkin herhangi bir bilgi ve belge olmadığını, suçlamaların anlatımlara dayandığını ve Türk Ceza Kanunu'nun TCK 313'üncü maddesindeki suçun unsurlarının oluşmadığını savundu. Sanık Sami Hoştan'ın avukatı Hüsamettin Nişancı ise yargılamanın tamamen usule aykırı olarak yapıldığını söyledi. Aynı davada yargılanan Mehmet Ağar hakkındaki işlemler durdurulurken müvekkili hakkında yargılamaya devam edilmesinin usule aykırı olduğunu savunan Nişancı, Tarık Ümit'in kaçırılması ve öldürülmesi olayının müphem olduğunu belirtti. 
     Nişancı, sanığın kendiliğinden teslim olduğunu, bu nedenle cezada indirimi öngören, TCK'nın 59'uncu maddesinin uygulanması gerektiğini savundu. 
     
     Basına suçlama 
     Davanın sanıklarından Haluk Kırcı'nın avukatı Hüseyin Ayan da savunmasında basını suçladı. Sanığa raporlu olmasına rağmen son sözü sorulmadan karar verilmesinin tek başına bozma nedeni sayılacağını iddia eden Ayan, ''1980 öncesindeki kanlı terör eylemlerini yapan sol örgütlerden özellikle 68 kuşağından olanlar, 1980 sonrasında medyayı ele geçirdiler. Bu dava ve Topal davası, bunların baskısıyla açıldı'' dedi. 
     Haluk Kırcı'nın Ömer Lütfü Topal'ın öldürülmesine ilişkin davada da sanık olduğunu, ancak Beyoğlu 1. Ağır Ceza Mahkemesi'nin bu davayla birleştirme isteminin İstanbul 6 No'lu DGM'ce kabul edilmediğini savunan Ayan, ''İstanbul 6 No'lu DGM ve Beyoğlu 1. Ağır Ceza Mahkemesi, sanıklar hakkında beraat kararı vermekten çekiniyor. Çünkü, 68 kuşağının elinde bulundurduğu medyanın baskısı var'' diye konuştu. 
     Sedat Bucak'ın korumalığını yapan sanıklar Enver Ulu, Oğuz Yorulmaz ve Ercan Ersoy'un avukatları da sanıkların terörle mücadelede ''sıcak'' olarak yer aldıklarını, devlet tarafından verilen koruma görevini yerine getirdiklerini, Susurluk'ta meydana gelen kazadaki aracın içinde bulunan silahlarla bir ilgilerinin bulunmadığını ileri sürdüler. 
     Bu sanıkların Abdullah Çatlı'yı ''Mehmet Özbay'' olarak tanıdıklarını öne süren avukatlardan Kemal Ökke, sanıklardan Abdülgani Kızılkaya'nın Şanlıurfa Milletvekili Sedat Bucak'ın yeğeni olduğunu ve özel şoförlüğünü yaptığını, Susurluk'taki kazada aracı kendisinin kullanmadığını, korumaların aracında bulunduğunu belirtti. Bu sanıkların avukatları, sanıkların birbirleriyle sık sık telefon görüşmesi yapmalarının çete örgütü üyeliği için yeterli delil olamayacağını kaydederek, hükmün esas ve usulden bozulmasını istediler. Sanıklardan Ayhan Çarkın'ın avukatı Yadigar Gürbüz ise Çarkın'ın terörle mücadelede önemli rol üstlendiğini, ancak ''terör yaratan'' konumuna getirildiğini ileri sürdü. Gürbüz, iddiaların müphem ve soyut olduğunu savundu. Sanık Ayhan Çarkın da ''bu davayla hukuk devletinin katledildiğini'' öne sürdü. 
     
     Suçlu olsaydım 
     Türkiye Cumhuriyeti Devleti'nin çete devleti gibi lanse ettirildiğini, buna hukukun da alet edildiğini savunan Çarkın, şunları kaydetti 
     ''Bizleri bir çeteye mensup gibi göstermek istediler. Bunların çete devletidir iddiası onaylatılmak isteniyor. Bu yapılmak isteniyor. Eğer bu olursa radikal örgütlere prim verilecektir. Hiç bir partiyle, hiç bir şeyle ilişkim yok. Cumhuriyet ilkelerine karşı yapılacak her şeye yine karşı koyacağım. Çete devleti suçlamaları yapan siyasileri ve bazı raporları hazırlayanları lanetliyorum. Suç işlemedim. Suçlu olsaydım karşınızda olmazdım. Adalet ve hukuka güveniyorum.'' Sanık İbrahim Şahin'in avukatı Uğur Önder, müvekkili hakkında varsayımlara dayalı bir senaryo üzerine mahkumiyet kararı verildiğini, bu kararın usul ve yasaya aykırı olduğunu öne sürdü. Şahin'in, resmi görevi nedeniyle Özel Harekat Dairesi'nde çalışan polislerle biraraya geldiğini ifade eden Önder, ''Müvekkilim ve polisler, kendi iradeleriyle değil, resmi bir görevle biraraya gelmişlerdir. TCK'nın 313 2-4'üncü maddelerine dayanılarak müvekkilim hakkında hüküm kurulamaz. Bu yönde dosyada hiç bir delil yoktur'' dedi. 
     TCK'nın indirimi öngören 59'uncu maddesinin müvekkili açısından uygulanmadığını ifade eden Önder, davanın usul ve esastan bozulmasını istedi. İbrahim Şahin'in avukatları Salim Özdemir ile Celal Nuri Demirtürk ise davanın bozulmasını talep ettiler. Sanıklar Ayhan Akça ve Ziya Bandırmalıoğlu'nun avukatı Selahattin Erkman da yerel mahkemenin ''mış, muş''lu ifadelerle hüküm kurduğunu, müvekkillerinin suçsuz olduklarını savunarak, davanın bozulmasını talep etti. Son sözleri sorulan sanık avukatları, davanın esastan ve usulden bozulmasını istediler. Sanık Çarkın ise beraatini talep etti. Yargıtay 8. Ceza Dairesi Başkanı Naci Ünver, temyiz istemine ilişkin kararın 24 Ekim 2001'de, saat 09.00'da açıklanacağını bildirdi. 







</TEXT>
</DOC>
