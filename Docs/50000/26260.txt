<DOC>
<DOCNO> 26260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/soneko22.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ders kitaplarına yüzde 41 zam 
</HEADLINE>
<TEXT>

     Gelecek eğitim-öğretim yılında okutulacak ders kitaplarına yüzde 41 oranında zam yapıldı. 
     Milli Eğitim Bakanlığı, 2001-2002 eğitim-öğretim yılında okutulacak ilköğretim ve orta öğretim ders kitaplarının listesini, Tebliğler Dergisi'nde yayımladı. 
     Dergide, Milli Eğitim Bakanı Metin Bostancıoğlu imzasıyla bir genelge de yayımlandı. Genelgede, ders kitaplarının okutulma süreleri dikkate alınarak listelerin hazırlanacağı belirtildi. Dönüşümlü olarak kullanılması ve daha çok öğrencinin yararlandırılması amacıyla ders kitaplarının seçiminde değişiklik yapılmaması istenen genelgede, şöyle denildi 
     ''Geçen yıllarda seçilen herhangi bir ders kitabının değiştirilmesini gerekli kılacak bir zorunluluk bulunması halinde ise bu durum, seçimi gerçekleştirilenler tarafından gerekçeleriyle birlikte yazılı olarak tespit edilecek ve Öğretmenler Kurulu'na bilgi verilecektir. Ders kitabı bulunmayan derslerde Bakanlıkça son 10 yıl içerisinde tavsiye edilmiş ve Tebliğler Dergisi'nde duyurusu yapılmış kaynak kitaplardan yararlanılacaktır. Ders kitapları Bakanlıkça belirlenen ve Tebliğler Dergisi'nde duyurulan fiyatlardan daha yüksek bir fiyatla satılamayacaktır.'' 
     Genelgede, Tebliğler Dergisi'nde yer almayan hiçbir kitabın öğrencilere ders kitabı olarak aldırılmayacağı ve kullandırılmayacağı vurgulandı. Ders kitabı seçiminin 6 Temmuz 2001 tarihine kadar tamamlanacağı belirtilen genelgede, okul yönetimleri ve öğretmenlerce belirlenen ders kitapları listelerinin sınıflara göre düzenlenerek kolayca görülebilecek şekilde ilan edileceği kaydedildi. 
     Öte yandan, ders kitapları fiyatları 1 milyon lira ile 6 milyon lira arasında değişiyor. Lise öğrencilerinin ders kitapları ilköğretim öğrencilerinin ders kitaplarına göre daha yüksek fiyattan satılacak. Ders kitapları listesinde en ucuz kitaplar yabancı dil, en pahalı kitaplar ise Matematik kitapları. Kitap fiyatlarına yapılan yüzde 41'lik zam, Nisan ayı itibariyle Toptan Eşya Fiyatları Endeksi'ndeki yüzde 41'lik artış dikkate alınarak belirlendi. Kitap fiyatlarının yer aldığı Tebliğler Dergisi, okullara gönderilecek. 







</TEXT>
</DOC>
