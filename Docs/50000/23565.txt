<DOC>
<DOCNO> 23565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sontur02.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonluk sevinci hastanede bitti, yüzü aşkın kaza var... 
</HEADLINE>
<TEXT>

     Fenerbahçe'nin, Birinci Futbol Ligi'nin 2000-2001 sezonunu şampiyon kapatmasının ardından, bunu kutlayan alkollü bir sürücü, 7 kişinin yaralanmasına neden oldu. 
     Fenerbahçe'nin şampiyonluğunu kutlamak için arabasıyla dolaşan alkollü sürücü Ayhan Bay'ın yol açtığı kazada, 7 kişi yaralandı. Ayhan Bay, kullandığı 06 ELT 51 plakalı otomobiliyle Sanatkar Caddesi'nden Kazım Karabekir Caddesi'ne hızla çıktı. Bu arada Etlik yönüne giden 06 GD 450 plakalı minibüsün sürücüsü Yakup Kaycı, bu araca yol vermek için yavaşladı. Bunun üzerine minibüsün arkasından gelen Abdurrahman Köroğlu yönetimindeki 06 AAV 32 plakalı otomobil, hızını alamayarak önce minibüse, ardından 06 ELT 51 plakalı araca çaprtı. 
     Çarpışmanın etkisiyle 06 AAV 32 plakalı aracın sürücüsü Abdurrahman Köroğlu ile araçların içinde bulunan 6 kişi yaralandı. Yaralılardan Emre, Mehmet, Cem, Onur ve Nurten Köroğlu ile Taner Demirci SSK Eğitim Hastanesi Acil Servisi'ne, Abdurrahman Köroğlu ise Numune Hastanesi Acil Servisi'ne kaldırıldı. 
     Öte yandan, Fenerbahçe'nin şampiyon olmasının ardından Fenerbahçeli taraftarlar, Ankara'nın çeşitli semtlerinde kutlamalar yaptılar. 
     Kızılay, Tunalı Hilmi Caddesi-Esat Caddesi girişi, GMK Bulvarı ve Sıhhiye köprüsü altı kutlamalar sırasında bir süre trafiğe kapatıldı. Kutlamalar sırasında çeşitli semtlerde bazı gruplar arasında kavga çıkarken, maç sonrasında 123 maddi hasarlı trafik kazası meydana geldi. 
     







</TEXT>
</DOC>
