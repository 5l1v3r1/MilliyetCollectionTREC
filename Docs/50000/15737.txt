<DOC>
<DOCNO> 15737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sonspo01.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan liginde sahte pasaport skandalı yayılıyor 
</HEADLINE>
<TEXT>

     İtalyan futbolunda sahte pasaport konvoyuna Vicenza Kulübü de eklendi. 
     İtalya Futbol Federasyonu tarafından yapılan açıklamada, Vicenza'da oynayan Jeda Capucho Neves Jedais ve Dede Leoni Andre Augusto adlı futbolcuların da sahte pasaport kullandıkları iddia edilerek, Disiplin Kurulu'na sevk edildiklerini bildirildi. 
     Bu iki futbolcunun Portekiz pasaportu ile Avrupa Birliği içindeki futbolcular statüsünde gösterildiği belirtilirken, 5 Şubat tarihinde Dede ve Jeda'nın sorgulandığı kaydedildi. Futbol Federasyonu Jeda ve Dede'nin Brezilyalı olduğunu ve yabancı statüsünde oynatılması gerektiğini savundu. 1. Lig takımlarından Vicenza'nın Genel Direktörü Rinaldo Sagramola'nın da olayla ilgisi ve bilgisi olduğundan Vicenza Kulübü adına Disiplin Kurulu'na sevk edildiği ifade edildi. 
     İtalya'da daha önce İnter, Milan, Udinese ve Sampdoria takımları sahte pasaportla oyuncu göstermekten Disiplin Kurulu'na gönderilmişti. Disiplin Kurulu'nun sahte pasaportla oyuncu oynatıldığına karar vermesi halinde oyuncuya 1 yıla kadar sahalardan men, takımına da 2 ile 8 arasında puan düşürme cezası öngörülüyor. 




</TEXT>
</DOC>
