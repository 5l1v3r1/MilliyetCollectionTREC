<DOC>
<DOCNO> 5772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/son/sondun03.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bill Clinton hediyeleri geri veriyor 
</HEADLINE>
<TEXT>

     ABD'nin eski Başkanı Bill Clinton ve eşi Hillary, Beyaz Saray'dan götürdükleri yaklaşık 200 bin dolarlık hediyenin bir kısmını geri vermek zorunda kalacak. 
     Bugüne kadar Beyaz Saray'ı devreden çiftler içinde, maddi tutarı en yüksek hediyelerle ayrılan Clintonların götürdüğü bazı hediyelerin, aslında kendilerine kişisel olarak verilmediği, Beyaz Saray'a hediye edildiği için devletin malı olarak kalması gerektiği ortaya çıktı. 
     Bill ve Hillary Clinton'ın götürdüğü 23 bin dolar değerindeki iki kanepe, sandalyeler, bir Osmanlı sediri ve mutfak masasının aslında Beyaz Saray'a ait olup olmadığı sorgulanıyor. Clinton çiftinin de bu konuda Beyaz Saray'ın demirbaş eşyalarının kaydını tutan ofisle birlikte çalıştığı belirtiliyor. 
     Beyaz Saray yetkililerinin, bu hediyelerin Beyaz Saray malı olduğuna dair kendilerine bir uyarıda bulunmadığını belirten Clinton, ''Bu eşyaların hiçbiri Beyaz Saray'ın onayı olmadan çıkarılmadı. Ancak hata yaptılarsa da bu eşyaları geri göndermeye hazırız'' diye konuştu. 
     



</TEXT>
</DOC>
