<DOC>
<DOCNO> 35326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/sontur16.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan hala umutlu "AİHM kararını düzeltecektir" 
</HEADLINE>
<TEXT>

     Kapatılan Refah Partisi'nin Genel Başkanı Necmettin Erbakan, ''Avrupa İnsan Hakları Mahkemesi AİHM ilk kez böyle bir yanılgı içine düşüyor olabilir, en kısa zamanda düzeltileceği muhakkaktır'' dedi. 
     Tatilini Balıkesir'in Edremit İlçesi'ne bağlı Altınoluk Beldesi'nde geçiren Erbakan, cuma namazını Ayvalıburun Camisi'nde kıldı. Gazetecilere açıklama yapan Erbakan, AİHM'in RP ile ilgili kararı için İngiliz, Avusturya ve Güney Kıbrıslı hakimlerin böyle karar olmaz yorumu getirdiklerini savundu. Erbakan, şu iddialarda bulundu 
     ''Bu üç hakim, Bu karar temel ilkelerimize aykırıdır. Kendi kendimizi inkardır. Dolayısıyla böyle bir karar demokrasilerde halkın seçtiği partilerin kapatılması olmaz dediler. Türkiye'yi temsil eden hakimin durumunu mazur görmek mümkün. Çünkü o, Türkiye'ye bağlıdır. Onunla beraber hareket eden diğer üç hakim, Fransız, Norveçli ve Arnavut hakim bunlar maalesef büyük bir hata içine düştüler. AİHM'in bütün kuruluş esaslarını ihlal edercesine, birtakım yorumlarla siyasi etkiler altında kalarak hatalı karar aldılar.'' 
     ''AİHM ilk kez böyle bir yanılgının içine düşüyor olabilir, en kısa zamanda düzeltileceği muhakkaktır'' diyen Erbakan, burada en önemli konunun, ABD Dışişleri Bakanlığı Sözcüsünün, ''Demokrasilerde seçimlerle gelen partilerin kapatılması diye bir olayın mümkün olmayacağı'' sözleri olduğunu bildirdi. 
     Erbakan, gazetecilerin Saadet Partisi'nden istifalarla ilgili bir soru üzerine, ''Bunların hepsi boş sözler, Saadet Partisi görülmemiş bir heyecan ve coşkuyla bütün yurt sathına yayılmaktadır. Şu bir hafta içinde 81 ilde teşkilatlarını kurmak için canla başla hamlelerini yürütmektedir'' diye konuştu. 
     Yenilikçiler konusundaki bir soruyu Erbakan, ''Recai Bey geçen hafta çok güzel bir söz söyledi. Bunu geçen hafta da söylemiştim. Yine tekrarlıyorum Bunlar bizim arkadaşlarımızdır. Biz bunların hakkında ne iyi ne kötü hiç bir şey söylemeyiz Ben de Recai Beyin tavsiyesine uyuyorum'' diye yanıtladı. 
     Camiden ayrılırken bir grup, ''Mücahit Erbakan'' sloganı attı. 
     







</TEXT>
</DOC>
