<DOC>
<DOCNO> 41303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/sonspo11.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazio'nun Teknik Direktörü "Eğer böyle oynarsak Türkiye'de bitmişiz" 
</HEADLINE>
<TEXT>

     Galatasaray'ın Avrupa Şampiyonlar Ligi'nde 11 Eylül Salı günü karşılaşacağı SS Lazio takımında, Perugia karşısında alınan beraberlik tedirginlik yarattı. 
     İtalyan basınında yer alan haberlerde, ligin 2. haftasında da berabere kalan SS Lazio'da, teknik direktör Dino Zoff'un koltuğunun tehlikede olduğu savunuldu. Haberlerde, ''Boşta olan Zaccheroni, Salı günü Lazio'nun neler yapacağını bekliyor. Lige iyi başlamayan Lazio, Avrupa Şampiyonlar Ligi'ne de kötü başlarsa, Lazio Kulübü Başkanı Sergio Cragnotti, Zoff'un yerine teknik direktörlüğe Zaccheroni'yi getirmeye hazır'' denildi. 
     Yapılan kritiklerde, Perugia deplasmanında alınan 0-0'lık beraberlikte, FC Juventus'tan yeni transfer edilen Kovaçeviç kötü bir futbol oynadığı için eleştirildi. Teknik direktör Zoff ise, Stam, Couto ve Nesta'dan oluşan yeni savunmadan memnun olduğunu açıklarken, ''Ne olursa olsun eğer Salı günü Türkiye'de böyle oynarsak bitmişiz'' dedi. 






</TEXT>
</DOC>
