<DOC>
<DOCNO> 27404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/siyaset/asiy.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca kuralını bu kez de bozmadı 
</HEADLINE>
<TEXT>
Erbakan kızının düğününe geç geldi 
Elif Erbakan ile Mehmet Altınöz, Çırağan Sarayı’ndaki nik hla dünya evine girdi. Törene, Tayyip Erdoğan ile Gül çağırılmadı 
     EMİNE TÜRKER, ASLI ÖKTENER, ÖMER ERBİL İstanbul 

     Kapatılan RP'nin yasaklı lideri Necmettin Erbakan, kızının düğününe de geç geldi. Elif Erbakan ile işadamı Mehmet Altınöz'ün Çırağan Sarayı'ndaki düğünlerinde konukları Erbakan ailesi adına büyük kızları Zeynep Baykoç ve eşi Faruk Baykoç karşıladı. Recep Tayyip Erdoğan ile Abdullah Gül'ün çağrılmadığı düğüne Erbakan ailesinden ilk gelen ise Fatih Erbakan oldu. 
     Çırağan Sarayı'ndaki düğün için sabah saatlerinden itibaren hummalı bir çalışma vardı. Esma Dekorasyon Organizasyon şirketinin Bursa'dan gelen elemanları, masa ve sandalyeleri, beyaz saten örtüler ve kırmızı güllerle süslediler. Peçetelerde ise "E" ve "M" harflerinin işli olduğu dikkat çekti. Bahçedeki kokteyl alanında yer alan masalarda ise kırmızı örtü tercih edildi. 
     
     Dekolteler de vardı 
     Düğün saat 19.30'da kokteylle başladı. Kokteyl sırasında Türk Klasik Müziği parçaları çalınırken, davetlilere meyve suyu ikram edildi. Türbanlı kadınların çoğu masa başı yerine sarayın teras tarafındaki banklarda gruplar halinde oturmayı tercih etti. Davetli kadınlar arasında "modern" dekolte kıyafetliler de yer aldı. Erkek davetliler ise gruplar halinde masa başında toplandılar. Düğün sahibi Necmettin Erbakan ise her zaman olduğu gibi, kızının düğününe de de bir saat rötarla saat 20.30 sıralarında gelebildi. Erbakan'a iki araç dolusu koruma eşlik etti. 
     
     Nik hı Gürtuna kıydı 
     Nik hı İstanbul Büyükşehir belediye Başkanı Ali Müfit Gürtuna kıydı. Elif Erbakan nik h masasına babası Necmettin Erbakan'ın kolunda geldi. Elif Erbakan'ın şahitliğini FP Genel Başkanı Recai Kutan, damadınkini, FP Milletvekili Lütfü Doğan yaptı. 
     Törenin ardından yemeğe geçildi. Düğün mönüsü, karışık börek tabağı, mevsim salata, iç pilav, ıspanaklı tavuk, sebze, fıstıklı çikolata, parfe ve meyve suyundan oluştu. Ardından da çay kahve servisi yapıldı. 
     Havai fişek gösterileri, yaklaşık 600 davetli tarafından ilgiyle izlendi. 
     Düğüne katılanlar arasında Nazlı Ilıcak, Azmi Ateş, Şevket Kazan, Bahri Zengin, Cevat Ayhan, Rıza Ulucak, Lütfü Esengün ve Ali Oğuz da vardı. Düğünde güvenlik, saray yetkilileri ve Erbakan'ın korumaları tarafından sağlandı. Genç çift balayını İtalya'nın Venedik kentinde geçirecek. 
     
     ÇIRAĞAN’DAN NOTLAR... 

</TEXT>
</DOC>
