<DOC>
<DOCNO> 45423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sondun14.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban, havadan gıda yardımı yapılmasına karşı... 
</HEADLINE>
<TEXT>

     Afganistan'daki Taliban yönetimi, ABD'nin bu ülkeye havadan paraşütle gıda yardımı yapılması planına karşı çıkarak, tüm karayollarının yardım konvoylarına açık olduğunu bildirdi. 
     Taliban rejiminin Dışişleri Bakanlığı'ndan yapılan açıklamada, planlanan havadan yiyecek yardımı, Afgan halkının öfkesini yatıştırmaya yönelik bir Amerikan propagandası olarak yorumlandı. 
     Açıklamada, ''ABD, bu tip taktiklerle Afgan halkına, onlara karşı bir düşmanlığı olmadığını anlatmak istiyor. Gerçekteyse ABD'nin düşmanlığı, Afgan halkı da dahil olmak üzere tüm Müslümanlara yöneliktir'' denildi. 
     Dünya Gıda Programı, kışın ulaşılamaz ücra noktalarda bulunan 100 bin aileye her ay paraşütle 5 bin ton yiyecek atabilmek amacıyla hava koridorları oluşturmak istediklerini, bunun için Kabil'deki Taliban rejimiyle temasa geçtiklerini duyurmuştu. 
     Öte yandan, BM Çocuk Fonu UNICEF'in Afganistan'a göndereceği 40 ton insani yardım, Türkmenistan'ın doğusundaki Türkmenabat'a geldi. 
     Danimarka'nın başkenti Kopenhag'dan dün gece bir charter uçağıyla gelen insani yardımda gıda, tek kullanımllık şırınga ve elektrik jeneratörleri bulunuyor. 
     Yardım, bu sabah kamyonlarla Afganuistan'a taşınmaya başladı. 
     Japonya da Afgan mülteciler için 6 uçak gıda ve yardım malzemesi gönderecek. 
     Pakistan'ın başkenti İslamabad'a Salı günü ulaşacak yardımda 315 çadır, 200 battaniye ve 400 su konntenyerinden oluşan 36 ton yardım malzemesi bulunuyor. 
     






</TEXT>
</DOC>
