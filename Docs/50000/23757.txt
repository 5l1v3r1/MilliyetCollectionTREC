<DOC>
<DOCNO> 23757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/dunya/dun01.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’ye Kıbrıs muhtırası 
</HEADLINE>
<TEXT>

Ankara, Yunanistan dışındaki 14 AB ülkesine birer mektup göndererek Rum kesiminin AB üyesi olmasının bölgedeki barışı etkileyecek bir krize yol açacağını bildirdi 
     YORGO KIRBAKİ Atina 

     Türkiye, Kıbrıs Rum Kesimi’nin AB üyeliğine kabulünün doğuracağı sorunlar hakkında şimdiden AB’yi uyardı. Atina’ya ulaşan haberlere göre, Yunanistan hariç AB’ye üye 14 ülkenin başkentlerindeki Türk Büyükelçileri, dişişleri bakanlıklarına giderek bu konuda bir uyarı mektubu sundular. 
     Atina’da "ültimatom" olarak değerlendirilen dört sayfalık mektupta, Kıbrıs sorunu çözümlenmeden Rum Kesimi’nin AB üyeliği halinde KKTC’nin Türkiye’ye entegrasyonundan bahsedildiği ve Türkiye’nin adımlarını Rumların üyeliğe doğru gidişatındaki adımlarla paralel atacağı belirtildi. 
     
Üyelik başvurusu yasadışı’      Mektupta, Rumların AB üyeliğinin çözüm için gayretleri ortadan kaldıracağı vurgulanırken, soruna çözüm sağlanmadan Rumların AB üyeliğinin Kıbrıs’ta iki halkı, Yunanistan’ı, Türkiye’yi, AB’yi ve genel olarak bölgedeki barış ve istikrarı etkileyecek bir krize neden olabileceği hatırlatıldı. 
     Türk Dışişleri Bakanlığı tarafından kaleme alınan mektupta ayrıca, Kıbrıs Cumhuriyeti’nin 1960’da ilanından sonra hazırlanan anayasaya da atıfta bulunuldu. Kıbrıs anayasasındaki bazı maddelere değinilerek, hukuki bazı tezlere de yer verilen mektupta bu şekilde "Kıbrıs Cumhiriyeti"nin AB’ye üyelik başvurusunun yasadışı olduğu da belirtildi. Mektupta, Rum Kesimi’nin üyeliği konusunun dondurulması istendi. 
     Türk Dışişleri’nin mektubu Rum Filelefteros gazetesinde yayınlandı. Yunan hükümeti yetkililerinin mektupla ilgili bir yorum yapmaktan kaçındıklarını belirten Yunan gazeteleri ise "Ankara’dan yeni tehditler" ve "Ankara, Atina hariç, 14 başkente ültimatom verdi" şeklinde başlıklar kullandılar. 
     



 DÜNYA 













</TEXT>
</DOC>
