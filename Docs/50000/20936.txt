<DOC>
<DOCNO> 20936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/guncel/gun08.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğurmak mı, büyütmek mi gerçek annelik 
</HEADLINE>
<TEXT>

ÇAPRAZ ATEŞ 
     ESRA KURT 

     Anneler Günü'nde, annelerimize en değerli hediyeyi, sevgimizi sunuyoruz. Çocuklarını kendi doğuranlar, evlat edinenler ya da tüp bebek sahibi anneler hepsi bu mutluluğu yaşayacak. Peki bir bebeği doğurmak mı, yoksa büyütmek mi gerçek annelik Bu konudaki görüşler şöyle 
     
     Kahraman Eroğlu SHÇEK İstanbul İl Müdürü 
Büyütmek daha önemli      Bence, büyütmek anneliktir. Herkes doğurabilir. Çocuğun aydınlık günlere yetişmesi için, büyütülmesinin daha önemli olduğunu düşünüyorum. 5 - 6 tane çocuk doğurmuş anne geliyor bize, çocuklarının hepsi içler acısı. Çocuk, dünyaya geldiğine pişman. Çocuğun geleceğe güvenle bakan bir insan olarak yetişmesi için, büyütmek anneliktir. En zor koşullarda çocuğu büyüten bakan annelerin yanı sıra, çocuğunu sokağa atan anneler de var. İstanbul'da yılda 300 - 350 çocuk sokağa terk ediliyor. Ben onlara anne demiyorum 
     
     Doğudan Bayülgen Okan Bayülgen'in annesi 
Doğurmak fizyolojik olay      Bana göre büyütmek annelik. Sorumluluk çıkıyor ortaya. Doğurmak fizyolojik bir olay, saygı duyuyorum ama annenin sorumluluğu var. Çocuğu ülkesine, ailesine, önce kendisine yararlı, ayakları üstünde duran, sorumluluk taşıyan birey olarak yetiştirmekte, annenin büyük payı var. Bu sorumluluk öylesine büyük ki ülkeye, insanlığa yayılıyor. O itibarla asıl annelik, büyütmek. 
     
     Kadir Savan Süleymaniye Hastanesi Başhekimi 
Temel ilke doğurmak      Anne olmanın temel ilkesi doğurmaktır. Annelik duygusunu hissetmek, anlamak çok zor birşey. Zor olduğu için de önemli ve anlamlıdır. Doğurmadan annelik duygusunu taşımak zor. İnsanı sevmek başka şey, kendi içinden doğurduğu bir şeyi sevmek farklı birşey. Annelik duygusunu, o olayı yaşadığınız sürece anlarsınız. Doğum sonucunda oluşan annelik farklıdır. Anne olmak çok önemli, onun için dokuz ay bebeği taşımak, büyütürken doğurduğu çocuğunun sorunlarıyla başa çıkmaktır önemli olan. En önemli şey doğurma, doğurduğu bebeğini büyütmektir. 
     
     Prof. Dr. Zekeriya Beyaz Marmara Üniversitesi İlahiyat Fakültesi Dekanı 
Manevi ruh vermek önemli      Her ikisi de anneliktir. Her ikisi de kutsaldır. Doğurmak da kutsaldır, onu büyütmek de kutsaldır. Bazen kadınlar doğuramaz ama büyütür, o da kutsaldır. Doğurmak kadar, ona manevi ruh vermek de önemlidir. İnsan psikolojik, biyolojik ve sosyolojik olmak üzere üç varlıktan oluşur. Biyolojik varlığı bedeni, psikolojik varlığı ruhsal dünyası, sosyolojik varlığı yetişmesidir. Büyütme, insanı insan yapan, üç unsurdan biridir. Anne kavramı, doğuran kadın demektir, anne doğuran kişidir. O nedenle, müslümanlıkta çocuk yapmak hayatın devamını sağlamaktır. Bu da doğumla mümkündür. 
     



 GÜNCEL 






















</TEXT>
</DOC>
