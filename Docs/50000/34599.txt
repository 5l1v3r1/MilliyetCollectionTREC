<DOC>
<DOCNO> 34599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sontur07.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara Bölgesi'ne yağmur geliyor... 
</HEADLINE>
<TEXT>

     Yurdun kuzey ve batı kesimlerinde yer yer mevsime uygun sağanak yağış bekleniyor. Sıcak hava ise yurdun iç, doğu ve güneydoğu kesimlerinde etkisini sürdürecek. 
     Devlet Meteoroloji İşleri Genel Müdürlüğü'nden alınan bilgiye göre, yarın, Marmara'nın doğusu, İç Ege, İç Anadolu'nun kuzeybatısı, Batı ve Doğu Karadeniz ile Doğu Anadolu'nun kuzeyinde yer yer sağanak yağış olacak. 
     1 Ağustos Çarşamba günü İç Ege, Marmara'nın güneydoğusu ve Doğu Karadeniz'de yağış beklenirken, yurdun diğer yerleri az bulutlu ve açık geçecek. 
     2 Ağustos Perşembe günü ise Marmara'nın güney ve doğusu, Kuzey ve İç Ege, İç Anadolu'nun kuzeybatısı, Doğu Karadeniz'in doğusu ile Bolu, Zonguldak ve Düzce'de yağış bekleniyor. 
     Hava sıcaklıkları ise önümüzdeki üç gün iç, doğu ve güneydoğu kesimlerinde etkisini sürdürmeye devam edecek. Sıcaklıklar, Marmara, Karadeniz, Ege ve Batı Akdeniz ile İç Anadolu'nun batısında mevsim normalleri civarında seyredecek. 
     Meteoroloji uzmanları, geçen yıl Temmuz ayında yaşanan hava sıcaklıklarının rekor sıcaklıklar olduğunu hatırlatarak, bu ayın ikinci yarısından itibaren yurdun bazı yerlerinde ''rekor olmayan sıcaklıkların'' kaydedildiğini söylediler. 
     Uzmanlar, sıcaklıkların nem ile birlikte bunaltıcı bir etki yarattığını ifade ettiler. 
     Bu ayın ikinci yarısından itibaren görülen en yüksek hava sıcaklıkları Ankara'da 38, İstanbul'da 35, Diyarbakır'da 43, İzmir'de 37.5, Adana'da 35.5, Samsun'da 32 ve Erzurum'da 33 derece olarak kaydedildi. 
     
     
     
     
     







</TEXT>
</DOC>
