<DOC>
<DOCNO> 13082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/siyaset/siy03.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece Kur’an okunurken başını örttü 
</HEADLINE>
<TEXT>

Pakistan’ın kuruluş yıldönümü törenlerinde Kuran okununca, Olcay Kıvrıkoğlu şalla başını örttü. Kuran okunması bitince başını açtı 
     UTKU ÇAKIRÖZER İslamabad 

     Genelkurmay Başkanı Orgeneral Hüseyin Kıvrıkoğlu ve eşi Olcay Kıvrıkoğlu, 7 günlük Güney Asya ziyaretinin son durağı Pakistan’da, ülkenin kuruluş kararının 61. yıldönümü törenlerine "Onur konuğu" olarak katıldılar. Türkiye’deki 29 Ekim kutlamalarına benzeyen askeri geçit töreni Kur’an okunarak başlayınca, Bayan Kıvrıkoğlu, beraberinde getirdiği şalla başını örttü. Kur’an okunmasının hemen ardından Pakistan ordusu sancak töreni için ayağa kalkan Olcay Kıvrıkoğlu, selamlama sırasında hareket edemediğinden başındaki şalı çıkaramadı. Sancak geçişi sonrasında "rahat" pozisyona dönüldüğünde başını açan Olcay Kıvrıkoğlu, "Atatürk Türkiyesi’nin kadınının" farkını ortaya koydu. 
     
Yardımları unutmadık      Pakistan Savunma Bakanı ile yeni bir askeri işbirliği anlaşması imzalayan Orgeneral Kıvrıkoğlu, 7 günlük Bangladeş - Pakistan gezisini değerlendirirken, "Türkiye’nin geleceği için bir güneş gibi doğan Atatürk’ün, bu ülkelerin de yolunu aydınlattığını görmekten büyük kıvanç duydum" dedi. 
     Pakistan ve Bangladeş’i oluşturan Müslüman halkın kurtuluş savaşına katkısını vurgulayan Kıvrıkoğlu, "Buradaki halk, eşinin parmağındaki yüzüğü, kolundaki bileziği Mustafa Kemal’e gönderdi. 
     Kurtuluş Savaşı’nda kullanılan silahlar bu yardımla alınabildi. Hatta İş Bankası’nın kuruluşunda da bu halkın gönderdiği paranın bir kısmı kullanıldı. O zor dönemimizde yapılan bu hayati yardımı unutamayız" diye konuştu. 
     


 SİYASET 















</TEXT>
</DOC>
