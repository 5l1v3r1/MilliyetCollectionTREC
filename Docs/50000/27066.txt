<DOC>
<DOCNO> 27066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sonspo11.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Ümit'ten Okan'a tam destek... 
</HEADLINE>
<TEXT>

     Galatasaraylı futbolcu Ümit Davala, gelecek sezon İtalya Ligi takımlarından FC Inter'de forma giyecek olan takım arkadaşı Okan Buruk'a tam destek verdi. 
     İnternetteki ''www.umitdavala.com'' adlı sitesine Okan'ı konuk eden Ümit Davala, Okan'a karşı fazla nankörlük yapıldığını savunurken, insanların geçmişi çabuk unatmamalarını, hizmetleri bir kalemde silip atmamalarını istedi. 
     Ümit Davala'nın sorularını yanıtlayan Okan Buruk ise gözünü Galatasaray Kulübü'nde açtığını, evi ve ailesiyle geçirdiğinden fazla zamanı, Florya'da futbolla geçirdiğini vurgulayarak, şunları kaydetti 
     ''Çok mutlu ve acı olaylar yaşadım. A takıma çıktığım andan itibaren ise hep verici oldum, alıcı değil. Hatta ayağımı bile veriyordum. Bu olay sonrasında iyileşemedim diye beni neredeyse zorla başka kulüplere gönderiyorlardı. Direndim. Çünkü ben gerçek Galatasaraylıyım. Hiçbir zaman pişmanlık duymadım. Efsane isimlerle birlikte futbol oynadım. Çok büyük başarılar kazandık. 
     Bugün beni hiç hak etmediğim suçlamalarla karşı karşıya bırakıyorlar. Bazı köşe yazarları hakkımda söylemediklerini bırakmıyorlar. Galatasaray'da oynadığım süre içinde gerçek Galatasaraylılığı öğrenmeye çalıştım. Eğer bunu başarabildiysem, öğrendiğim en büyük şey, bu kulübün kendine ihanet edeni asla cezasız bırakmadığıdır. Eğer ben yazıldığı gibi kırmızı kart gördüğüm maçta bilinçli olarak agresif oynadıysam, bu büyük kulüp bunun cezasını bana anında verirdi. Ben vicdanen çok rahatım. Ekmeğini yediğim ve canımdan çok sevdiğim kulübüme asla ihanet etmedim. Bonservisimden para kazandırmadığım için suçlanıyorum ve bunu asla aklım almıyor. Bizler profesyonel futbolcularız ve bu işi ekmek paramız için yapıyoruz. Transfer söz konusu olunca elbette duygularımızı bir tarafa koyup, mantığımız ile hareket etmeliyiz. Ben ve Emre, bize gelen teklifleri en iyi şekilde değerlendirdik. Ama bunu yaparken 'Aman bedava gidelim' gibi bir düşüncemiz asla olmadı. Bunda benim suçumun olduğunu düşünmüyorum.'' 
     Avrupa'da futbol oynamanın, her Türk futbolcusu gibi kendisinin de küçüklük hayali olduğunu kaydeden Okan Buruk, Ümit Davala'nın internet sitesinde yaptığı sohbeti şu sözlerle noktaladı 
     ''Bundan 5 yıl önce sokaktaki herhangi birine '3 tane Türk futbolcusu Inter'de oynayacak' dense, adam harhalde size deli gözüyle bakardı. Bugün biz ben, Emre ve Hakan Şükür, birlikte Inter gibi bir takımda Galatasaraylı Türk futbolcular olarak mücadele edeceğiz. Türkiye ile birlikte Galatasaray'ın adını da İtalyanlar'a ve tüm dünyaya tanıtacağız. Umarım Türkiye'ye geri döndüğümüzde adımızı İtalya tarihine de altın harflerle yazdırmış Türk futbolcular olarak döneriz. Sonuç olarak benim söylemek istediğim, bize yapılan eleştirilerde insanların yürüklerinin sesiyle düşünmeleri.'' 






</TEXT>
</DOC>
