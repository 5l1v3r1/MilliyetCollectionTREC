<DOC>
<DOCNO> 11193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sonspo03.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'yi Rize'de zorlu bir 90 dakika bekliyor 
</HEADLINE>
<TEXT>

     Birinci Futbol Ligi'nde 11 sezon aradan sonra mücadele eden Çaykur Rizespor, kendi sahasında yaptığı maçlarda iyi bir performans ortaya koyarak, dikkatleri üzerine çekiyor. 
     Yeşil-mavili takım, bu sezon sahasında yaptığı 12 lig maçında 9 galibiyet, 2 yenilği ve 1 beraberlik elde etti. Karadeniz ekibi, söz konusu karşılaşmalarda kalesinde gördüğü 11 gole, rakip filelere 26 gol bırakarak karşılık verdi. 
     Çaykur Rizespor, ligde ''dört büyükler'' içerisinde yer alan takımlardan Trabzonspor ve Beşiktaş ile kendi sahasında karşılaşırken, bu iki güçlü takımı da yenme başarısını gösterdi. Ligin 11. haftasına lider giren Trabzonspor, söz konusu haftada Çaykur Rizespor'a 2-1 yenilerek, liderlik koltuğuna veda ederken, ligde kötü günler yaşamaya başladı. 
     Beşiktaş ile de ligin 20. haftasında karşılaşan yeşil-mavili takım, rakibini 5-1'lik sonuçla yenerek, tarihinde ''dört büyükler'' ile yaptığı maçlardaki en farklı galibiyetini aldı. 
     Uzun bir aradan sonra Birinci Lig'de mücadele eden ve başarılı sonuçlar alan Çaykur Rizespor, taraftarının da büyük desteğini görüyor. Yeşil-mavili takımın taraftarları yaklaşık 13 bin kişilik Rize Atatürk Stadı'nı tamamen doldururken, takımlarına maç boyunca büyük destek veriyorlar. 




</TEXT>
</DOC>
