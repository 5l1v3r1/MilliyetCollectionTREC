<DOC>
<DOCNO> 4681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/son/sontur18.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da binin üzerinde ev arandı 
</HEADLINE>
<TEXT>

     Diyarbakır'da, Emniyet Müdürü Gaffar Okkan ile 5 polis memurunun şehit edilmesi saldırısını gerçekleştirenlerin yakalanması amacıyla başlatılan operasyonlar aralıksız sürüyor. 
     Şehitlik Semti Sezai Karakoç Bulvarı'nda 24 Ocak'ta Emniyet Müdürü Okkan ile 5 polisin şehit edilmesi ve 4 polis memurunun yaralanması olayını gerçekleştiren saldırganların yakalanması için Emniyet Müdürlüğü Terörle Mücadele Şubesi ekiplerince başlatılan operasyonlara ara verilmeden devam ediliyor. 
     Operasyonlar, saldırının hemen ardından İçişleri Bakanı Sadettin Tantan ve Emniyet Genel Müdürü Turan Genç ile birlikte Diyarbakır'a gelen Emniyet Genel Müdür Yardımcısı Ramazan Er tarafından bizzat yönetilirken, saldırıdan bu yana gerçekleştirilen operasyonlarda binin üzerinde evde arama yapıldığı öğrenildi. 
     Terörle Mücadele Şubesi'nde görevli 7 ayrı ekip, bugün Şehitlik Semti'nde bazı evlere operasyon yaptı. Operasyonlarda, ismi açıklanmayan bir kişi gözaltına alındı. 
     
     



</TEXT>
</DOC>
