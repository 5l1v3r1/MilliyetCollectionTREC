<DOC>
<DOCNO> 35179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/guncel/agun.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşitlik ne yerde ne de gökte... 
</HEADLINE>
<TEXT>

Erkek öğrencilerden 145 puan isterken, kızlardan160 puan talep eden Hava Harp Okulu, kontenjanın sınırlı olmasını gerekçe gösterdi 
     EZELHAN ÜSTÜNKAYA - UTKU ÇAKIRÖZER Ankara 

     Hava Harp Okulu Komutanlığı seçme sınavları için kız ve erkek adaylardan farklı puan istenmesi, "kadın - erkek ayrımcılığı" tartışması yarattı. Savaş pilotu olmak isteyen erkek adaylardan 145 - ÖSS puanı istenirken, kız adaylar için baraj 160 puan olarak belirlendi. 
     Hukukçular ve akademisyenler uygulamanın hem Anayasa'ya, hem de Türkiye'nin 1985'te imzaladığı Birleşmiş Milletler BM "Kadınlara Karşı Her Türlü Ayrımcılığın Önlenmesi Sözleşmesi"ne CEDAW aykırı olduğuna dikkat çektiler. Hava Kuvvetleri Komutanlığı farklı puan uygulamasına "kontenjan azlığını" gerekçe göstererek, "Harp Okulu'na 300 öğrenci alıyoruz ve bayan kontenjanımız sadece yüzde 2. O nedenle daha iyileri alabilmek için barajı bayanlar için daha yüksek tuttuk" açıklamasını yaptı. Uygulamayı eleştiren Orta Doğu Teknik Üniversitesi'nden Prof. Dr. Feride Acar, "Kadın subay alma tatbikatı, Türkiye'de yeni başladı. Sayı eşit olmayabilir ama başvuru alımları eşit olmalı. Uygulama 'Kadınlarla erkekler eşit değil' izlenimi veriyor" diye konuştu. 
     Acar, uygulamaya çözüm yolu da önerdi "İki taraf için aynı puan ilan edilsin. Yüksek puanlar arasında sıralama yapılsın." Türkiye'de yasalarda ayrımcı hükümlerin olduğuna dikkat çeken Acar, dünyanın bu konumdaki en geri ülkesinin Türkiye olduğunu vurguladı. 
     
Uygulama hukuka ters      Hukukçular, uygulamanın Anayasa'nın 10. maddesi ve Türkiye'nin de taraf olduğu kısa adı CEDAW olan BM sözleşmesine aykırı olduğunu söylüyor. 
     
     ANAYASA 
     10. madde Herkes dil, ırk, renk, cinsiyet, din, mezhep ve benzeri sebeplerle ayrım gözetilmeksizin kanun önünde eşittir. Devlet organları ve idare makamları, işlemlerinde eşitlik ilkesine uygun hareket etmelidir. 
     
     SÖZLEŞME 
     2. madde Taraf devletler kadınlara karşı ayrımı ortadan kaldırıcı politika izlemeyi kabul eder. 
     5. madde Taraflar her iki cinsten birinin aşağılığı veya üstünlüğü fikrine veya kadın ile erkeğin kalıplaşmış rollerine dayalı önyargıların ve diğer bütün uygulamaların ortadan kaldırılmasını sağlamak amacıyla davranış kalıplarını değiştirmekle yükümlüdür. 
     7. madde Taraflar, ülkenin siyasal ve kamusal yaşamında, kadınlara karşı ayrımı önlemek için tüm önlemleri alacaklar. 
     10. madde Taraflar eğitimde erkeklerle eşit hakka sahip olmalarını sağlamak için kadınlara karşı ayrımı önleyen önlemleri alacaklar. 
     



 GÜNCEL 














</TEXT>
</DOC>
