<DOC>
<DOCNO> 16998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/spor/spo02.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'den yakın takip 
</HEADLINE>
<TEXT>

Kaiserslautern köşeye sıkıştı, Yönetim Kurulu bonservis fiyatını 17 milyon marka çıkardı. FIFA da Basel’in Alman kulübüne gönderdiği 3 milyon franga el koydu 
     YUSUF KOBAL 

     Yılan hikayesi gibi 
     FENERBAHÇE, transferi yılan hikayesine dönen Murat Yakın olayında yeni bir taarruz başlattı. İsviçre’deki mahkemenin FIFA’nın verdiği kararı bozması üzerine harekete geçen yönetim, Kaiserslautern’e giden futbolcu için fiyatı iki katına çıkardığını ve 17 milyon mark istediğini bildirdi. Dış İlişkiler Sorumlusu Ertuğrul Hataylı, bedeli Yakın’ın Fenerbahçe’den aldığı maaş ve milli olması gibi kriterlere göre belirlediklerini söyledi. 
     
     FIFA devreye girdi 
     MURAT Yakın’ın Kaiserslautern’e gitmesi iki kulüp arasında sorun yaratmış, bonservis bedelinde bir türlü anlaşma sağlanamamıştı. Daha sonra da Kaiserslautern, "Futbol hayatı bitti" dediği Murat Yakın’ı İsviçre’nin Basel Kulübü’ne satmıştı. Basel ise müthiş bir performans gösteren Murat Yakın için Kaiserslautern’e 3 milyon frank gönderdi. Ancak Fenerbahçe’nin uyarısıyla devreye giren FIFA, bu paraya el koydu ve Alman kulübüne yollamadı. 
     
     Oulare de sorun oldu 
     FIFA, iki kulüp arasındaki bonservis olayını çözmeye çalışırken, bir diğer sorun da İspanya’nın Las Palmas Kulübü’ne kiralık olarak giden Oulare’de çıktı. Las Palmas Kulübü’nün kiralama bedeli olarak belirlenen 1 milyon markı hala ödeyemediği ortaya çıktı. İspanyol ekibinin maddi açıdan güç durumda olduğu, nisan ayı sonuna kadar tanınan süreye de uymayacağı öğrenildi. Böylece Oulare, Las Palmas Kulübü iflas ederse bedava oynamış olacak. 
     
Ümitlere gol yağdı      GAZİANTEPSPOR maçının hazırlıklarına devam eden Fenerbahçe, ümit takımı ile oynadığı maçın 10 - 1 kazandı. Teknik Direktör Mustafa Denizli, forvette Balic ile Andersson’a yer verirken, Yusuf’u kenara aldı. Serhat ve Yusuf ilerleyen anlarda oyuna girdi. Mustafa Denizli, defansta da Uche’yi denedi. 
     BASIN, taktik çalışması nedeniyle maçın ilk bölümüne alınmadı. Golleri, Andersson 5 , Yusuf 2 , Ogün, Serhat ve Semih attı. Milli Takım Teknik Direktörü Şenol Güneş de Samandıra’ya geldi ve oyuncuların son durumunu gördü. Düz koşu yapan Rüştü’nün Gaziantep maçında oynayacağı, Johnson’un tedavisinin ise sürdüğü belirtildi. 
     
     


 SPOR 

























</TEXT>
</DOC>
