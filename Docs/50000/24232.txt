<DOC>
<DOCNO> 24232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/yasam/yas03.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Masa başı göreve atandı 
</HEADLINE>
<TEXT>
Orkestra şefine afiş basma cezası 
Antalya Devlet Senfoni Orkestrası Şefi İnci Özdil, Güzel Sanatlar Müdürlüğü’ne danışman memur yapıldı. Gerekçe ise İnönü’yü anma konserine afiş bastırmak 
     ÖMER ERBİL İstanbul 

     İNCİ Özdil, dünyanın 6’ncı, Türkiye’nin ilk ve tek kadın orkestra şefi... 1983’te Ankara Konservatuvarı piyano bölümünü bitirdi. Devlet bursu ile İngiltere’ye gönderildi. 1988’de Kraliyet Akademisi Orkestra Şefliği bölümünü birincilikle tamamladı. Kültür Bakanlığı tarafından Antalya’da Devlet Senfoni Orkestrası kurmakla görevlendirilen Özdil, 1999’da orkestrayı açtı. Geçen yıl aralık ayında Antalya Kültür Merkezi’nde düzenlenen "İnönü’yü Anma Konseri" Özdil’in başına dert oldu. 
     
     Konser beğenildi 
     BÜTÇE yetersizliği nedeniyle afiş bastırılamayınca Özdil’in menajerliğini de yapan annesi, 15 afiş ve 200 el broşürü bastırdı. Konser olumlu tepkiler aldı. Ancak Kültür Bakanlığı soruşturma açtı. Müfettiş, "Bakanlığın izni olmadan afiş bastırdığı sabit görüldü" diye rapor hazırlayınca, Özdil, geçici görevle Güzel Sanatlar Genel Müdürlüğü’ne danışman memur olarak gönderildi. Orkestranın Müdür Vekili İlyas Çopur, olayı doğruladı ve Özdil’in personelle anlaşamadığını iddia etti. 
     



 YAŞAM 
























</TEXT>
</DOC>
