<DOC>
<DOCNO> 46993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/soneko21.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Oral "Vergi gelirlerinde hedef üzerinde gelişme görüldü" 
</HEADLINE>
<TEXT>

     Maliye Bakanı Sümer Oral, ekonomik programın en önemli unsuru olan faiz dışı bütçe fazlasında baştan beri devam eden olumlu çizginin sürdüğünü ve bütçenin Eylül sonunda 11 katrilyon 81 trilyon lira faiz dışı fazla verdiğini bildirdi. 
     Oral, 2001 yılı bütçesinin ilk 9 aylık uygulama sonuçları konusunda yaptığı yazılı açıklamada, Ağustos ayı sonunda 10 katrilyon 228 trilyon lira olan faiz dışı bütçe fazlasının Eylül sonunda 11 
     katrilyon lirayı aştığını belirtti. 
     Bütçede yıl sonu itibarıyle 11.4 katrilyon liralık bir faiz dışı fazla öngörüldüğüne dikkati çeken Oral, Eylül sonu rakamlarının bu konudaki olumlu çizginin devam ettiğini ortaya koyduğunu vurguladı. 
     Ocak-Eylül döneminde faiz hariç giderlerin 25 katrilyon 292 trilyon lira, faiz giderlerinin 29 katrilyon 515 trilyon lira olduğunu ifade eden Maliye Bakanı, bütçe gelirlerinin ise 36 katrilyon 373 trilyon lira olarak gerçekleştiğini kaydetti. Oral, Bu çerçevede bütçede 9 aylık açığın da 18 katrilyon 434 trilyon lira olduğuna işaret etti. 
     Yılın 9 aylık döneminde 27 katrilyon 439 trilyon lira vergi geliri elde edildiğini de bildiren Maliye Bakanı Oral, ''Vergi gelirlerinde hem Eylül ayı içinde, hem de yılbaşından bu yana 9 aylık dönemde program ile öngörülen hedeflerin üzerinde bir gelişme kaydedilmiştir'' açıklamasında bulundu. 
     Oral, özellikle dahilde alınan katma değer vergisinin Ağustos ve Eylül ayları tahakkuk ve tahsilatında görülen artışın, ekonomik canlanma açısından önemli ve olumlu bir gelişme olduğunu vurguladı. 
     Maliye Bakanı, bütçe dengelerinin korunmasının sağlıklı bir kamu maliyesinin temel boyutu olduğunu da vurguladı ve bunun sıkı bir maliye politikasını ve kararlı bir uygulamayı gerektirdiğine dikkat çekti. Oral, progamın uyulamaya konulduğu 2000 yılı başından bu yana bütçe sonuçlarının öngörülen hedeflerin üzerinde gerçekleştirildiğini, bu uygulamanın ödünsüz bir biçimde sürdürüleceğini de ifade etti. 
     






</TEXT>
</DOC>
