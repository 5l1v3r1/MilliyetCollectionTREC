<DOC>
<DOCNO> 23173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/soneko15.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomiye Fenerbahçe dopingi... 
</HEADLINE>
<TEXT>

     Şampiyonluk yarışı, ekonomiye de canlılık getirdi. 
     Ligde son haftaya girilirken, 3 puan farkla şampiyonluğun en büyük favorisi gösterilen Fenerbahçe'nin logolu ürünleri adeta kapışılıyor. On binlerce FB bayrağı satılırken, sarı lacivet kumaşlara büyük talep oluştu. 
     Ercan Saatçi'nin bugün piyasaya çıkardığı ''Fenerbahçe Marşları 2'' kasetinin şimdiden 50 bin adet sattığı bildirildi. Fenerbahçe Sportif A.Ş. Satış Müdürü Birol Ekşi, bayrak ve forma satışlarında büyük artış olduğunu söyledi. 
     Satışların tam hızını aldığını belirten Ekşi, ''Önümüzde şampiyonlar ligi var. Hedefimiz 250 bin forma satmak'' dedi. Bayrak satışı 2-3 ay önce yok denecek kadar azken, Fenerbahçe'nin şampiyonluk rotasına girmesiyle son 1 ayda bayrak satışlarının oldukça arttığını belirten Ekşi, ''Sezon başından bu yana 25-30 bin adet bayrak sattık. Şu an günlük satış adedimizin yarısı bayrakla yapılıyor'' dedi. 
     Öncelikli ürünün forma olduğunu ve en çok bu ürünün satıldığını anlatan Birol Ekşi, şunları kaydetti 
     ''Forma dışında FB logolu tişört, şapka, atkı, bayrak, anahtarlık,bayan spor giyimi, kırtasiye ürünleri, bebek tulumları, kravat, gömlek ve triko ürünler var. Şapka 6.5 milyon, orijinal forma 23 milyon lira. Taklitle mücadele için ayrıca 13 milyon liraya taraftar forması var. Tişörtlerin fiyatı 10 ile 22 milyon lira arasında değişiyor.'' 
     
     Sarı kumaş stoku yapılıyor 
     İHKİB Başkanı Nuri Artok da, sarı ve lacivert renk kumaşa ciddi bir talep olduğunu dile getirerek, ''Özellikle sarı stoku yapılıyor. Ne olur ne olmaz diye. Laciverte doğru da imalat ve satış artışı var. Saten tipi bayrak yapılan kumaşlarda da ciddi bir talep var'' dedi. Artok, bu durumun ciddi anlamda bir ekonomik hareketlilik yarattığını ifade ederek, ''Sektör için belli bir hareketlilik getirdi'' dedi. Nuri Artok, 300-500 bin adede yakın bir forma satışı ve bir o kadar da bayrak satışı gerçekleştiğini zannettiğini bildirdi. 
     
     Fenerbahçe kaseti şimdiden 50 bin sattı 
     Bu arada, Ercan Saatçi'nin bugün piyasaya çıkardığı ''Fenerbahçe Marşları 2'' kasedi de şimdiden 50 bin adet sattı. Doğan Müzik Genel Koordinatörü Eylem Öztürk, kasede çok büyük talep olduğunu, satışta diğer pop müzik sanatçıların kasetlerini solladığını söyledi. İlk günden 50 bin adet kaset satışı gerçekleştiğini belirten Öztürk, ''CD'ye de çok büyük talep var. Yarın CD'si piyasaya çıkacak''diye konuştu. Öte yandan, trilyonlarca liranın döndüğü piyasada FB logolu ürünlerde yaşanan satışların büyük bölümünün lisans ücreti ödenmemiş korsan ürünlerden oluştuğu tahmin ediliyor 







</TEXT>
</DOC>
