<DOC>
<DOCNO> 48876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/siyaset/asiy.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller’e borcumuz yok 
</HEADLINE>
<TEXT>

"Sizi iktidara getirdik. Bize borcunuzu ödeyin" diyen Çiller’e, Ecevit, "İktidar için bir partiye ricacı olmadık. Kimseye borcumuz da, kimseden alacağımız da yok" dedi 
     ANKARA Milliyet 

     Başbakan Bülent Ecevit dünkü grup toplantısında, DYP Genel Başkanı Tansu Çiller’in, "Sizi, azınlık hükümetiyle sandığa gitmek için iktidara getirdik. Bize borcunuzu ödeyin, sıra sizdedir" açıklamasıyla ilgili olarak şu görüşleri dile getirdi "Son seçimlere gidilirken illa iktidar bizde olsun diye herhangi bir partiye ricacı olmadık. İddialı partiler birbirlerine güvenemediler. Seçimlere kadar hükümeti bize emanet ettiler. Bizim kimseye borcumuz da yoktur, kimseden alacağımız da yoktur. Biz iktidara başkalarının desteğiyle değil, kendi gücümüzle geldik." 
     Ecevit, süratli bir çözüm bulunup referandumun gündemden çıkarılmaması durumunda, Türkiye’nin dört ayının "havanda su döverek geçirileceğini" belirterek şunları söyledi "Bir Anayasa maddesinin Cumhurbaşkanı tarafından referanduma götürülmesi neredeyse’ yeni bir krize neden oldu. Oysa Türkiye’nin sonucu belli olan bir referandumla yitirilecek zamanı yoktur. Onun için, milletvekili ödenek ve yollukları konusunda bir an önce, Cumhurbaşkanı ile Meclis arasında uzlaşmaya varılmalı ve referandum konusu Meclis’in ve ülkenin gündeminden çıkarılmalıdır." 
     Başbakan, muhalefetin, referandumun erken seçimi ve hükümet değişikliğini zorunlu kıldığı iddialarını yanıtlarken de, "Bunun gerçekle ilgisi yok, çünkü referandum nedeni olan Anayasa değişikliğinden, iktidar kadar muhalefet partileri de sorumlu" dedi. 
     



 SİYASET 












</TEXT>
</DOC>
