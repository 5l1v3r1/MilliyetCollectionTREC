<DOC>
<DOCNO> 13949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/son/sondun10.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dananın kuyruğu kopacak, Miloseviç bugün tutuklanacak 
</HEADLINE>
<TEXT>

     Yugoslavya Devlet Başkanı Voyislav Koştunitsa'nın, ordu birliklerine, teslim olmaya direnen eski Devlet Başkanı Slobodan Miloseviç'in silahlı özel muhafızlarla korunan evinin bulunduğu alandan çekilmesi talimatı verdiği bildirildi. 
     Televizyon kanalı B92'ye göre, Yugoslavya Genekurmay Başkanı Neboysa Pavkoviç, orduya böyle bir talimat verildiğini doğruladı. Yugoslavya'da ordu muhafız tugayı, bütün askeri binaların, aralarında Miloseviç'in halen oturduğu evin de bulunduğu resmi ikametgah ve temsil binalarının güvenliğini sağlıyor. 
     Ordu, Sırp hükümetinin, bazı ordu üyelerinin Miloseviç'in tutuklanmasını engellediği yönündeki suçlamalarını reddetmişti. Pavkoviç, Sırbistan İçişleri Bakanlığı ile ordunun işbirliği içinde olduğunda ısrar ederken, ''Hiç kimsenin orduyu görevlerini yerine getirmemekle suçlamasına gerek yok'' dedi. Öte yandan Başbakan Zoran Cinciç, Miloseviç'in bugün sona ermeden tutuklanacağını bildirdi. 
     Resmi Tanjug ajansına göre, Cinciç, ''Sırbistan İçişleri Bakanlığı'nın eski Devlet Başkanı Slobodan Miloseviç'i gün içinde tutuklama görevi var. Tutuklamanın yapılacağından şüphe yok'' dedi. 




</TEXT>
</DOC>
