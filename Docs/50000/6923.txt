<DOC>
<DOCNO> 6923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/ekonomi/aeko.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hac İhlas’a takıldı 
</HEADLINE>
<TEXT>

150 hacı adayının ibadet birikimi İhlas Finans’ta eridi. Şahsi hesapların yanı sıra turizm acentalarının hac için aldıkları paralar da bu hesaplarda battı 
     EYLEM TÜRK 

     Hacca gitmek amacıyla yaptıkları birikimi İhlas Finans’a yatıran hacı adayları kurumun faaliyetlerine son verilmesi üzerine mağdur kaldı. Paralarını seyahat acentasına yatıranlarla, şahsi kayıt yaptıran yaklaşık 150 hacı adayının, Hac ibadeti tehlikeye girdi. 
     Özellikle Antalya Bölgesi’nde faaliyet gösteren Atay adlı seyahat acentasının sahibi Eyüp Atay, 90 hacı adayının parasını yatırdıkları İhlas Finans’la bir buçuk aydır yazıştıklarını ve paralarını geri istediklerini söyledi. 
     Şirketin bölge müdürlerinin kendilerini sürekli oyaladığını anlatan Atay, "Ödenmezse hacılar mağdur olacak ama biz başka bir yerden para bulmaya çalışıyoruz" diye konuştu. 
     Türkiye’de hacı adaylarını Diyanet ve TÜRSAB’a bağlı seyahat acentalarının götürdüğünü hatırlatan Atay şöyle devam etti 
     "Bu seyahat acentaları kayıt işlemi sırasında TÜRSAB’a teminat mektubu yatırmak zorundadır. Bu da kişi başına 1430 dolar. İhlas’tan 90 hacı için 130 bin dolarlık teminat mektubu aldık ve TÜRSAB’a verdik. Hacılardan aldığımızı parayı da oraya yatırdık. Şirket zor duruma girince paramızı istedik. Ancak ödeme yapamadılar." 
     
     TÜRSAB icraya verdi 
     TÜRSAB’tan teminat mektuplarını devreye sokmasını istediklerini ifade eden Atay, "Şu anda 10 günlük bir süre kaldı. TÜRSAB girişimde bulundu ama bir şey alamayınca ihtiyati haciz kararı aldı. Bireysel bazda da para alamayan hacı çok" dedi. 
     


 EKONOMİ 















</TEXT>
</DOC>
