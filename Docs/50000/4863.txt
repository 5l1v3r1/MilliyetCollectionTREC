<DOC>
<DOCNO> 4863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sontur21.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "DSP Meclis'teki tartışmaların tamamen dışında kaldı" 
</HEADLINE>
<TEXT>

     Başbakan Bülent Ecevit, DSP'nin TBMM'deki tartışmaların ve kavgaların tamamen dışında kaldığını belirterek, ''Fakat engelleyici çatışmalar, saldırılar gitgide ağırlaşarak devam etmektedir. Buna rağmen meclis çalışmalarının olabildiğince barış içinde sürdürebilmesi için koalisyon ortağı partiler olarak elimizden geleni yapmaya devam edeceğiz'' dedi. 
     Başbakan Ecevit, çeşitli konulara ilişkin açıklamalarının ardından gazetecilerin sorularını da yanıtladı. 
     Ecevit, bir soru üzerine dün gece Meclis Genel Kurulu'nda, TBMM Başkanvekili Ali Ilıksoy'a not yazmadığını, Milli Eğitim Bakanı Metin Bostancıoğlu'nun notunda da tahrik edici bir şey bulunmadığını söyledi. Ecevit, ''Ben, not falan hazırlamadım, kaldı ki bizim istediğimiz bütün engellemelere rağmen, saldırılara rağmen, Meclis çalışmalarının düzenli bir şekilde sürmesiydi'' dedi. 
     Ecevit, ''Meclis çalışmalarında özellikle son günlerde iktidar ve muhalefet milletvekilleri arasında çok gergin bir ortam yaşanıyor. Sizce neden bu kadar tepkili olaylar meydana geliyor ve iş kaba kuvvete kadar gidiyor'' sorusuna karşılık, kaba kuvvetin nedenini veya mazeretini söyleyebilecek durumda olmadıklarını ifade etti. 
     DSP'nin bu tartışmaların ve kavgaların tamamen dışında kaldığını kaydeden Ecevit, koalisyon ortağı partilerin de yasama çalışmalarını kesintisiz olarak sürdürmek istediğini belirtti. 
     Ecevit, ''Fakat bu konuda, sizlerin de gözlemleyebildiği gibi engelleyici çatışmalar, saldırılar gitgide ağırlaşarak devam etmektedir. Buna rağmen Meclis çalışmalarının, yasama çalışmalarının olabildiğince barış içinde sürdürülebilmesi için koalisyon ortağı partiler olarak elimizden geleni yapmaya devam edeceğiz'' dedi. 
     Ecevit, Telekom'un özelleştirilmesi için tek maddelik bir yasa çıkarılmasına ilişkin son durumun ne olduğu yönündeki soruyu yanıtlarken de, '' O konuda bilgim yok. İlgili bakan arkadaşımıza sorabilirsiniz'' dedi. 
     Beyaz Enerji Operasyonu soruşturmasını yürüten Ankara DGM Cumhuriyet Savcısı Talat Şalk ile ilgili olarak ne tür bir işlem yapılacağının sorulması üzerine de Ecevit, ''Adalet Bakanlığı ve Dışileri Bakanlığı'na düşen görevler vardır. Bu konuda, gerekli önlemleri alacaklardır'' diye konuştu. 
     Başbakan Ecevit, bir başka soru üzerine Diyarbakır Emniyet Müdürü Gaffar Okkan ve 5 polis memurunun şehit edilmesine ilişkin saldırı hakkında kendisine ulaşan yeni bir bilgi olmadığını söyledi. Ecevit, bir başka soruyu yanıtlarken, Diyarbakır Emniyet Müdürlüğü'ne atanacak ismin henüz belli olmadığını bildirdi. 




</TEXT>
</DOC>
