<DOC>
<DOCNO> 11318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sondun07.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorola 7 bin kişiyi daha işten çıkarıyor 
</HEADLINE>
<TEXT>

     Dünyanın ikinci büyük cep telefonu ve modem üreticisi Amerikan iletişim cihazları devi Motorola şirketi, personel sayısını 7 bin kişi daha azaltacağını açıkladı. 
     Şirketten yapılan açıklamada, indirimin özellikle cep telefonu bölümünü etkileyeceği belirtilerek, böylece geçen yılın Aralık ayından bu yana işter çıkarılanların sayısının 12 bine ulaşacağı kaydedildi. 
     Personel indirimine, duraklamaya giren Amerikan ekonomisinin yanı sıra tüm dünyada cep telefonu satışlarının düşmesi ve stokların elde kalmasının yol açtığı bildiriliyor. Son indirimle Motorola'nın toplam personel sayısının yüzde 10'unu tasfiye edeceği ifade edildi. 
     Uzmanlar, Motorola'nın, tüketici tarafından aranan ucuz cep telefonlarını üretmeye yanaşmaması yüzünden büyük çapta müşteri kaybına uğradığını ve cep telefonu pazarında lider konumunda bulunan Finlandiyalı Nokia firması ile arasındaki farkın açıldığını belirtiyorlar. 
     Motorola'nın personel indiriminden özellikle cep telefonu bölümünün imalat, mühendislik ve idari kısımlarında çalışanlarin etkileneceği belirtildi. ABD'nin yanı sıra Meksika, Avrupa ve Asya ülkelerinde fabrikaları bulunan Motorola'nın toplam personel sayısı 140 bine ulaşıyor. Motorola'nın 1998 yılında da 20 bin kişiyi işten çıkarttığı bildirildi. Cep telefonu piyasasında Motorola'nın payı yüzde 13, Nokia'nın payı ise yüzde 34. 



</TEXT>
</DOC>
