<DOC>
<DOCNO> 7457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sontur35.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta yaşam normale döndü 
</HEADLINE>
<TEXT>

     Bağdat'ta bombardıman sonrası kesintili olarak devam eden uçaksavar ateşinin TSİ 21.00'de kesildiği ve başkentte yaşamın normale döndüğü bildirildi. Saatin geç olmasından dolayı halk evine çekildi ve hava saldırısından sonra benzin istasyonları önünde oluşan kuyruklardan da eser kalmadı. 
     Elektriklerin de kesilmediği Bağdat'ta, bir saat aralıklarla çalan siren seslerinin kesilmesinden sonra kent her zamanki sessizliğine gömüldü. Irak televizyonları, normal yayın akışlarını değiştiriken, sadece ulusal marşlara, "devrimci şiirlere" ve haberlere yer verdi. Sağlık Bakanı Mübarek'in hastane ziyaretlerini de sık sık gösteren televizyonlar, Bağdat'ın Ramazan semtinde bombardımanda yaralanan üç kadının görüntülerine yer verdi. Televizyonlar, halkı, ABD saldırganlığına direnmeye davet eden dini konuşmalar da yayınladı. Öte yandan, Gençlik-TV, AFP'ye dayanarak verdiği haberde, Fransa'nın saldırıdan haberi olmadığını sık sık duyurdu. 
     Irak Sağlık Bakanı Dr. Ümit Mithat Mübarek, Amerikan ve İngiliz savaş uçaklarının düzenlediği hava harekatında çok sayıda kişinin yaralandığını söyledi. Mübarek, Irak Devlet Başkanı Saddam Hüseyin'in oğlu Uday'ın sahip olduğu Gençlik-TV'ye yaptığı açıklamada, bombardıman sonucu çok sayıda sivilin yaralandığını belirterek, yaralılardan bazılarının durumunun ciddi olduğunu söyledi. 




</TEXT>
</DOC>
