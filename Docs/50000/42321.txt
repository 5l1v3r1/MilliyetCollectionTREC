<DOC>
<DOCNO> 42321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/soneko04.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş yarın Londra'ya gidiyor... 
</HEADLINE>
<TEXT>

     Devlet Bakanı Kemal Derviş, geçtiğimiz yaz boyunca iki kez programına aldığı, ancak son dakika gelişmeleri nedeniyle iptal etmek zorunda kaldığı Londra gezisini yarın başlatıyor. 
     Yarın öğleden sonra Türk Hava Yolları'na THY ait tarifeli bir uçakla İngiltere'nin başkenti Londra'ya gelmesi beklenen Bakan Derviş, temaslarına ise 17 Eylül Pazartesi günü erken saatlerde başlayacak. 
     Bakan Derviş'in Londra'daki ilk teması göreve gelmesinden bu yana kendisiyle yapılmış önemli röportajlara yer veren Financial Times adlı günlük ekonomi gazetesinin muhabir ve yazarlarıyla yapacağı sabah kahvaltısı olacak. Sabah yerel saatle 07.30'da başlaması planlanan kahvaltının yaklaşık bir saat sürmesi bekleniyor. 
     Derviş, daha sonra İngiltere Ticaret Bakanı Barones Symons ile Dışişleri Bakanlığı'nda bir görüşme gerçekleştirecek. Tamamen iki ülke arasındaki ticaret hacminin geliştirilmesine amacına yönelik olarak programa alınan bu görüşmenin ardından Bakan Derviş'in bir sonraki durağının ise önemli bir ulaslararası reyting kuruluşu olan Standart and Poors'un Londra'daki merkezi olabileceği belirtiliyor. Ancak programın bu maddesinin henüz kesinlik kazanmadığı kaydediliyor. 
     Bakan Derviş, Londra temaslarının ilk günü olan 17 Eylül Pazartesi günü son olarak Dış Ekonomik İlişkiler Kurulu'nun DEİK vereceği akşam yemeğine katılacak. 
     Bakan Derviş'in gezisinin ikinci günü temasları da 18 Eylül Salı sabahı DEİK konferansıyla başlayacak. Bakan Derviş, bu toplantıda da Türk ekonomisindeki önemli gelişmeleri uluslararası finans çevreleri ve bankacılara anlatmak üzere bir konuşma yapacak. Konferansa, Devlet Bakanı Kemal Derviş'in yanı sıra, Hazine Müsteşar Yardımcısı Hakan Özyıldız, Merkez Bankası Başkan Yardımcısı Fatih Özatay, Kamu Bankaları Ortak Yönetim Kurulu Başkanı Vural Akışık, İMKB Başkanı Osman Birsen, Bankacılık Düzenleme ve Denetleme Kurulu BDDK Başkan Yardımcısı Ceyla Pazarbaşıoğlu'nun da katılması bekleniyor. 
     Bakan Derviş'in bir sonraki durağının ise İngiliz Sanayici ve İşadamları Konfederasyonu Başkanı Digby Jones ile yapacağı yuvarlak masa toplantısı olması bekleniyor. 
     Derviş iki günlük yoğun temas trafiğinin akşam bölümünde ise Türkiye'nin Londra Büyükelçiliği rezidansında bir grup İngiliz gazeteciyle biraraya gelecek ve Finans Bakanlığı Müsteşarı Gas O'Donnel ile bir görüşme gerçekleştirecek. 
     Türkiye'nin Londra Büyükelçisi Korkmaz Haktanır tarafından onuruna verilecek resepsiyona da katılacak olan Bakan Derviş'in, 19 Eylül Çarşamba günü İngiltere'den ayrılması bekleniyor. 
     Hazine Müsteşarlığı'ndan dün yapılan açıklamada, Devlet Bakanı Kemal Derviş'in katılacağı toplantılardan 17 Eylül'de Londra'da düzenlenecek olan ''Yatırımcı Toplantısı''nın yakın bir gelecekte yapılmak üzere ertelendiğine yer verilmişti. Açıklamada, daha önce, Londra programına katılacağı belirtilen Juha Kahkonen'in ise Londra'ya gitmeyerek çalışmalarını Ankara'da sürdüreceği ifade edilmişti. 






</TEXT>
</DOC>
