<DOC>
<DOCNO> 30115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/soneko07.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı Aydın "IMF daha önce de erteleme yapmıştı" 
</HEADLINE>
<TEXT>

     İnceleme ve açılışlarda bulunmak üzere İzmir'e gelen Koray Aydın, Adnan Menderes Havaalanı'nda, gazetecilerin sorusu üzerine, IMF'nin Türkiye'yi İcra Direktörleri toplantısı gündeminden çıkarmasının abartılacak bir olay olmadığını belirtti. IMF'nin geçen yıl da çeşitli dilimlerin ödenmesinde bu tür ertelemeler yaptığını ifade eden Aydın, şöyle dedi 
     ''Bu çok anormal bir durum değil. Ama biz milletçe olaylara abartılı yaklaşıyoruz. İnanılmaz derecede olayları flaş hale getirip, aşırı abartılı hale sokup sonunda kendimizi sıkıntıya sokuyoruz. Dünyada bütün yatırımcılar, finans kuruluşları, ülkeleri geziyor, yakın takibe alıyor. Bununla ilgili kamuoyunda o ülke içinde yapılan tartışmalar da onların o ülkeye bakış açılarını olumlu ya da olumsuz yönde etkiliyor. Ama çok tartışarak, abartarak, bu konuda kendi kendimize zarar verdiğimizi düşünüyorum.'' Koray Aydın, Türkiye'nin bir dizi işlem yaptığını, bu işlemlerle ilgili IMF'nin eksik bilgilenmesinin olabileceğini, ekonomiden sorumlu Devlet Bakanı Kemal Derviş'in yurtdışında bulunduğunu ve ABD'ye giderek İMF yetkililerini bilgilendireceğini kaydetti. 
     
     Erken seçim 
     Bayındırlık ve İskan Bakanı Aydın, gündemde erken seçim olup olmadığı sorusuna da şu yanıtı verdi 
     'Türkiye'nin gündeminde erken seçim yok. Bunun lafını dahi etmeyin, soru haline bile getirmeyin. Türkiye'nin şu anda seçim yapacak durumu yok. Bu kadar krize girmiş bir ülkede seçim lafının edilmesi bile yanlış. Bu kararın alınmasında krizin etkisi olduğunu kabul edeceğiz. Hükümetin işleyişi olarak hiçbir sıkıntımız yok. Yaşadığımız krizin hükümete etkisi vardır ama hükümetin uyum ve işbirliği içinde gittiğini söyleyebilirim.'' 
     Koray Aydın, bir başka soru üzerine de Bakanlar Kurulu'nda bazı konuşmaların dışarıya abartılı aktarıldığını, Bakanlar Kurulu'nun toplanma amacının konuları müzakere etmek olduğunu söyledi. Otoyol ve köprülere zam kararının hükümet kararı olarak uygulandığını, Şubat krizinin bakanları kaynak arayışına yönelttiğini ve otoyollara zam kararının gündeme geldiğini anlatan Aydın, ''Şubat krizi bütün dengeleri alt üst etmiştir. Biz Ocak ayında hükümetin enflasyon politikası çerçevesinde bir zam yapmıştık. Fakat krizden sonra hükümetin kararı olarak köprü ve otoyol zamları uygulandı'' dedi. 







</TEXT>
</DOC>
