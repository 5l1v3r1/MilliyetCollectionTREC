<DOC>
<DOCNO> 14632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sontur11.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazar Emin Çölaşan ile Melih Gökçek bu kez mahkemelik 
</HEADLINE>
<TEXT>

     Ankara Büyükşehir Belediye Başkanı Melih Gökçek'in, yazdığı bir haberde kişilik haklarına hakaret ettiği gerekçesiyle Hürriyet Gazetesi yazarı Emin Çölaşan hakkında açtığı 10 milyar liralık manevi tazminat davası başladı. 
     Ankara 12. Asliye Hukuk Mahkemesi'nde bugün görülen davanın ilk duruşmasına, davacı Gökçek'in avukatı M. Ali Alan ile davalı Çölaşan'ın avukatı Demet Derviş katıldı. Dava dilekçesinin tebliğ edilmesinin ardından söz verilen avukat Derviş, cevap dilekçesini hazırlamak için süre istedi. 
     Yargıç Recep Kömürcü, davalı avukatına cevap dilekçesini hazırlaması için 10 gün kesin süre verilmesine ve tarafların ekonomik ve sosyal durumlarının araştırılması için ilgili emniyet müdürlüğüne yazı yazılmasına karar vererek, duruşmayı erteledi. 
     Dava dilekçesinde, 10 Ekim 2000 tarihli Hürriyet Gazetesi'nin Ankara Eki'nin 5. sayfasında ''işte Ankara'' başlığı ile bir haber verildiği belirtiliyor. Dilekçede, haberde şöyle denildiği kaydediliyor 
     ''Bir Başkent'te yaşıyoruz ki, hangi komediyi yazayım size Fazilet Partisi Genel Başkan Yardımcısı Veysel Candan, bizim İ. Melih'e 'hıyar' demiş. Gece uykum kaçtı. İ. Melih'e hıyar diyenin ağzını yırtarım. Sabaha kadar kabus gördüm. Hıyarı yoğurda doğruyorum, içine sarımsak katıp cacık yapıyorum. Vıcık vıcık bir şey oluyor. Turan Yılmaz'ın haberine göre bu durumu İ. Melih bile doğrulamış ve 'bana hıyar dedi' demiş. Hemen dava açsın, Genel Başkan yardımcısından tarifeye göre 15 milyar lira tazminat istensin.'' 
     Dava dilekçesinin sonunda ise davalı Çölaşan'dan yasal faizi ile 10 milyar lira manevi tazminat talep ediliyor. 




</TEXT>
</DOC>
