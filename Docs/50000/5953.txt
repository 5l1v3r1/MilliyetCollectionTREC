<DOC>
<DOCNO> 5953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sonspo07.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş’ta Hamdi Tüzün "Avrupa'da ileride kilit olabilecek oyuncuları yetiştirmeyi amaçlıyoruz'' 
</HEADLINE>
<TEXT>

     Beşiktaş’ta, altyapı genel koordinatörlüğüne getirilen Serpil Hamdi Tüzün, bugün bir basın toplantısı düzenleyerek, projeleriyle ilgili bilgi verdi. 
     Serpil Hamdi Tüzün, yönetim kurulu üyeleri Seyfi Karaca ve Mete Düren ile birlikte Akaretler’deki kulüp binasında düzenlediği toplantıda, Beşiktaş’ta farklı bir model uygulayacaklarını kaydederek, "Biz ekip olarak en iyisini yapmaya çalışacağız. Avrupa’da ileride kilit olabilecek oyuncuları yetiştirmeyi amaçlıyoruz" dedi. 
     Beşiktaş’ta geçen yıllarda uzun süre görev yaptığını hatırlatan Tüzün, "Çok karışık duygular içindeyim. Serdar Bilgili ve tüm yöneticilerimize, bana tekrar Beşiktaş’ta çalışma imkanı verdikleri için teşekkür ediyorum. Amacımız altyapıda başarılı olmak ve bu başarının kalıcı olmasını sağlamaktır" diye konuştu. 
     Yönetim kurulu üyesi Seyfi Karaca ise Serpil Hamdi Tüzün ile yeniden çalışacakları için çok mutlu olduklarını bildirdi. 
     Tüzün’ün, Beşiktaş’a uzun yıllar emek verdiğini belirten Karaca, "Özkaynaktan birçok futbolcu yetiştirmiş olan Serpil Hamdi Tüzün, inanıyorum ki yine bizim için mükemmel oyuncular yetiştirecektir" dedi. 
     Bu arada şimdilik altyapıda herhangi bir idari değişiklik yapılmayacağı ve Tüzün’ün koordinatör olarak strateji belirleyeceği açıklandı. 
     




</TEXT>
</DOC>
