<DOC>
<DOCNO> 22944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sondun05.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD siyasetine bomba düştü... 
</HEADLINE>
<TEXT>

     ABD'de iktidardaki Cumhuriyetçi Parti'ye mensup senatör James Jeffords'ın bugün öngörülen istifasıyla, Başkan George Bush'un partisinin, kongrenin üst kanadı olan Senato'da çoğunluğu Demokrat Parti'ye kaptırması bekleniyor. 
     ABD siyasetine bomba gibi düşen, Ermeni ve Rum lobilerinin yararlanması beklenen bu gelişmeden, Türkiye'nin olumsuz etkilenmesinden kaygı duyuluyor. 
     ABD siyasetini günlerdir sarsan Jeffords'ın istifası konusunda son açıklamaları yapan hem Cumhuriyetçi, hem Demokrat kaynaklar, Vermont eyaleti senatörünün Cumhuriyetçi Parti'den ayrılmakta kararlı olduğunu kendilerine ilettiğini belirttiler. 
     Jeffords'ın istifasıyla, 100 üyeli kongrede Cumhuriyetçiler ile Demokratlar arasında mevcut 50-50'lik denge, Demokratlar lehine bozulacak. Şu andaki dengede eşitliği, Senato Başkanı sıfatını taşıyan ABD Başkan Yardımcısı Dick Cheney'nin oyu Cumhuriyetçiler lehine bozuyor. 
     Jeffords'ın beklenen istifasıyla, Senato'nun kontrolünün Demokratlar'a geçmesinin ardından, Başkan Bush'un yasa tasarılarını Senato'da kabul ettirmesinin çok zorlaşacağı belirtiliyor. Demokratlar'ın Senato'da çoğunluğu ele geçirmesiyle birlikte, Senato komitelerinde de başkanlıkları bu parti devralacak. Bu çerçevede, kilit önemdeki Dış İlişkiler Komitesi'nde başkanlığın, Türk dostu Cumhuriyetçi senatör Jesse Helms'ten Türkiye karşıtı kıdemli Demokrat senatör Joseph Biden'a devredilmesi bekleniyor. Rum-Yunan lobisine destek veren Biden, aşırı Türkiye karşıtlığıyla tanınan Rum asıllı Demokrat senatör Paul Sarbanes ile çok yakın çalışıyor. 
     Diplomatik gözlemcilere göre, Biden'ın muhtemel başkanlığında Senato Dış İlişkiler Komitesi'nin Rum ve Ermeni lobilerinin telkinlerine daha açık faaliyet göstermesi ve Biden'ın, Türkiye karşıtı tasarıların önünü açması ihtimali güçlü bulunuyor. Başkan Bush'un 24 Nisan açıklamasında soykırım terimini kullanmamasından hayal kırıklığına uğrayan Ermeni lobisi, ilgisini rakip Demokrat Parti'ye yöneltti. Bu çerçevede, Dış İlişkiler Komitesi'nin Demokratlar'ın kontrolünde olması, Türkiye açısından endişe verici bir gelişme olarak değerlendiriliyor. 
     






</TEXT>
</DOC>
