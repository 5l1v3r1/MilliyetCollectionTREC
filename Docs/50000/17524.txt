<DOC>
<DOCNO> 17524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/son/sonspo04.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Sözcüsü Atilla Kıyat "Baliç olayında karar Denizli'nin" 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, ilk yarısını 3-0 yenik kapamalarına karşın 90 dakika sonunda sahadan 4-3 galip ayrıldıkları Gaziantepspor maçının yıllar boyu unutulmayacağını söyledi. 
     Atilla Kıyat, 3-0 gibi farklı skorlu bir yenilgiden 4-3 galibiyete ulaşmalarında en büyük pay sahibinin seyirci olduğunu belirterek, şöyle konuştu 
     ''Gaziantepspor karışısında ilk yarıda çok kötü bir futbol ortaya koyduk. Karışılaşmanın ikinci yarısında ise hiçbir futbol takımına nasip olmayacak seyirci desteğiyle bitime 19-20 dakika kala 4 gol bularak sahadan galip ayrıldık. Ancak bu galibiyette seyircimizin hakkını vermek zorundayız. Dünyanın hiçbir yerinde görülmeyecek bir seyirci desteğiyle karşı karşıya kaldık. Maç 3-0 aleyhimize sürerken, seyircimiz takımlarını galipmiş gibi destekledi ve sahadan galibiyetle ayrılmamızı sağladı. Bu galibiyet de şampiyonluk yolunda hedefimize emin adımlarla yürümemizi ve bütünleşmemizi gözler önüne serdi.'' 
     Kıyat, Gaziantepspor maçının ilk yarısında forma giyen ve daha sonra yerini Rapaiç'e bırakan Elvir Baliç'in maç bitimini beklemeden stadı terk etmesiyle ilgili olarak da şunları söyledi 
     ''Takımda yapılacak değişiklikler hakkında karar verecek tek yetkili teknik direktördür. Bu nedenle Mustafa Denizli'nin devre arasında yaptığı değişiklikle de ne kadar haklı olduğunu maç sonunda gördük. Bu konuda yorum yapmayacağım. Baliç olayında karar teknik direktörümüz Mustafa Denizli'nindir. Bize bir rapor verirse yönetim olarak görüşürüp değerlendiriz.'' 




</TEXT>
</DOC>
