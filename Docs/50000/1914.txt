<DOC>
<DOCNO> 1914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sontur15.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk ve yağışlı hava geliyor 
</HEADLINE>
<TEXT>

     Yurdun, hafta sonunda Karadeniz ve Orta Akdeniz üzerinden gelen soğuk ve yağışlı havanın etkisine gireceği bildirildi. 
     Meteoroloji Genel Müdürlüğü'nden yapılan açıklamaya göre, halen normalin üzerinde seyreden hava sıcaklığı Pazar gününden itibaren kuzey bölgelerimizden başlayarak zamanla tüm yurtta 8-10 derece azalacak. 
     Cumartesi günü Karadeniz'de yağmur şeklinde başlayacak yağışlar Pazar gününden itibaren sıcaklığın azalmasıyla birlikte kuzey ve iç bölgelerde karla karışık yağmur ve kar şekline dönüşecek. Soğuk hava ve kar yağışı, gelecek hafta ortasına kadar kuzey ve iç bölgelerde, hafta sonuna doğru doğu bölgelerde etkili olacak. Bu arada, rüzgar, Batı Karadeniz, Marmara ve Ege'de Pazar ve Pazartesi günü kuvvetli ve fırtına şeklinde esecek. Soğuk hava, kar yağışı ve buzlanmanın neden olacağı olumsuz hava koşullarına karşı ilgililerin önlem almaları istendi. 




</TEXT>
</DOC>
