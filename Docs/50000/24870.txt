<DOC>
<DOCNO> 24870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/guncel/agun.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya dövize doyacak 
</HEADLINE>
<TEXT>
150 uçakla 33 bin turist 
Antalya’ya dün 33 bin turist indi. Dönüşe geçen turistler de gelince Dış Hatlar Terminali mahşer yerine döndü... 
     Antalya Havalimanı, 2001 yaz sezonunu son derece hareketli geçiriyor. Geçtiğimiz günlerde 1 milyonuncu turisti karşılayan Antalya Havalimanı, dün de 33 binle "günlük turist sayısı rekoru"nu kırdı. Antalya'ya bir günde gelen en fazla turist sayısına geçen yıl 13 Ağustos'ta ulaşıldığını belirten DHMİ Antalya Havaalanı yetkilileri, "Geçen yılın rekoru 32 bindi. Bu yıl bu rekoru 3 Haziran'da kırdık. Ağustos ayına kadar bu rekoru da kırabiliriz" dedi. 
     
Personel kapıları açıldı      Yetkililer, tarifelere bakıldığında, saat 24.00'e kadar 150 uçağın iniş yaptığını, bu uçaklarla 33 binin üzerinde turist geldiğini, 152 uçağın kalkışıyla da, Dış Hatlar Terminali'nde toplam 70 bin kişilik bir yoğunluk yaşandığını dile getirdi. Öte yandan, yoğun yolcu giriş - çıkışı nedeniyle çeşitli önlemler alınırken, yolcu kapılarının yanı sıra personelin kullandığı kapılar da turistlere açıldı. 
     
2005'te hedef 10 MİLYON      Bu yıl Antalya'ya gelecek turist sayısının 5 milyona ulaşacağını söyleyen Akdeniz Turistik Otelciler Birliği AKTOB Başkan Yardımcısı Osman Ayık, "Ekonomik kriz nedeniyle yerli turist sayısında bu yıl yüzde 25 düşüş var, ancak yabancı turist talebi bu açığı kapatacak" diye konuştu. Kasım ayına dek tüm odaların dolması halinde, Antalya'nın ancak 6.5 milyon turist ağırlayabileceğini söyleyen Ayık, sözlerini şöyle sürdürdü 
     
     'Bu hedef hayal değil' 
     "İldeki otellerin 12 ay boyunca açık kalması halinde 10 milyona yakın turist konuk edilebilir. Ancak asıl hedefimiz 2005. 2005'te Antalya'ya 10 milyon, Türkiye genelinde de 20 milyon turist hedefleniyor. Bu hedef hayal değil. Beş yıl içinde Antalya bölgesinde nitelikli yatak sayısı 300 bine ulaşacak. Ayrıca AksuLara bölgesine kurulacak tesislerde, 20 bin yeni yatak turizme kazandırılacak." 
     
Beş turist de yatla geldi...      ABD'den üç yıl önce yatla dünya turuna çıkan bir aile, Antalya'ya geldi. Setur Marina'da yatlarında konaklayan aile, iki ay boyunca Türkiye sahillerini gezecek. Massachusetts eyaletinin Boston kentinde borsacılık yapan baba Michael Fitzgerald ve ekonomi doktoru anne Judy Roberts, Elizabeth 12 , Megan 9 ve Christopher 6 adlı üç çocuklarıyla seyahat ediyor. ABD'li aile, bugüne kadar Galapagos Adaları, Fransız Polinezyası, Tonga, Fiji, Yeni Zelanda, Avustralya, Endonezya, Singapur, Malezya, Tayland, Sri Lanka, Maldiv Adaları, Umman, Eritre, Sudan, Mısır ve Güney Kıbrıs'ı gezmiş. 
     
     Çocuklar yatta ders alıyor 
     Baba Fitzgerald, çocuklarının eğitimini, ABD'de uygulanan ev okulu programıyla yatta sürdürdüklerini belirterek, "Çocuklar, gezi boyunca sadece Yeni Zelanda'da beş ay okula gitti. Diğer zamanlar hep yatta çalıştılar. 20 derste bir, sınav oluyorlar" dedi. 
     



 GÜNCEL 















</TEXT>
</DOC>
