<DOC>
<DOCNO> 43125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/guncel/gun08.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İslamda intihar saldırısı var mı 
</HEADLINE>
<TEXT>

ÇAPRAZ ATEŞ 
     SERHAT OĞUZ 

     ABD’ye yapılan terörist saldırıdan sonra İslam aleminde başlayan, "İntihar saldırısının dinde yeri var mı " tartışması, farklı yorumlara neden oldu. Bir taraf, İslam’ın intiharı kesinlikle reddettiğini belirtirken, diğer taraf ise savaşta mecbur kalınması halinde uygulanabileceğini söyledi. İşte görüşler 
     
     Necati Tayyar Taş İstanbul Müftüsü 
Kesinlikle yasak      İslamın, barış, sevgi, şefkat, tolerans, af gibi, pekçok mukaddes evrensel değer ve kıymetleri var. İslam, şiddet, hiddet, şantaj, terör, suikast ve komployu reddetmiş ve kesinlikle yasaklamıştır. Savaşta bile savunmayı emreden, mecbur kalmadıkça öldürmeyi yasaklayan, gaddarlık ve işkenceyi en sert şekilde meneden, mabetlere, din adamlarına, kadınlara, çocuklara, yaşlılara, hatta hayvanlara ve yeşilliklere dokunmamayı ferman eden İslamın mensupları, hiçbir gerekçe ile terör yapamazlar ve intihar girişiminde bulunamazlar. Çünkü İslam’da uğruna herşeyin feda edildiği en muazzam hak, insan hayatıdır. İnsan hayatının İslam’da dokunulmazlığı vardır. Devletin, hukukun ve adaletin vereceği cezayı, fertler infaz edemez. Bu eylem ve çatışmalarda ölen, öldürülen eşkiyanın, teröristlerin cenaze namazı kılınmaz. 
     
     Emine Şenlikoğlu İslamcı yazar 
İslami kaynaklarda yok      Ben defalarca Kuran’ı, hadis - i şerifleri okumuş bir insanım. İntihar saldırısının bir benzerini hiçbir İslami kaynakta görmedim. Peygamber dilinden verilen, cevaz dediğimiz böyle bir olay hiç yok. Benimde aklım bu işin nasıl olduğuna ermiyor. ABD’deki saldırıyı yapanlar henüz tespit edilemedi. Filistinlilerin çok mu canına tak etti artık, dayanamadıkları için dini ölçülerini mi kaybediyorlar Ya da Amerika’da olan olaydaki gibi. İslam’da intihar yok. Bir ayet var, size karşı savaş açana karşı savaşmak var, sizinle nasıl savaşıyorlarsa öyle savaşın diye. Ancak intiharı aradığım halde hiçbir kaynakta bulamadım. Benim gördüğüm kadarıyla yok. Ama dünyanın bilmediği birşey var. Bir Filistinli aileyle görüştüm, artık canımıza tak etti diye, bütün mahalle ölmeyi planlamışlar. İsrail bize bomba yağdırıyor, bizi bu hale İsrail getiriyor diye. Herhalde devamlı bunalımlar, baskılarla, dini kuralları soruşturmadan yapıyorlar. 
     
     Prof. Dr. Zekeriya Beyaz 
Savaşta olabilir      İntihar etmek haramdır, çünkü bir insanı öldürmektir. Fakat Çanakkale Savaşı’nda olduğu gibi savaş halinde öyle anlar gelir ki, Mustafa Kemal gibi "Ben sizi ölüme gönderiyorum" denebilir. Böyle şartlar oluşabilir. Aksi takdirde durup dururken yapılan intiharlar hiçbir şekilde uygun bulunamaz. İki cihat vardır, birisi bilimle akılla yapılandır. 
     İkincisi, Müslümanların ülkesi, hakları taarruza uğrarsa, onlara karşı yapılan bir savunma savaşıdır. ABD’de yapılan cinayettir, işine gücüne giden sade vatandaşları, masum insanları öldürmeyi kimse kabul edemez. Bu olsa olsa cinayettir. Eğer hakları saldırıya uğrarsa, vatanları tehlike altına girmişse, Mustafa Kemal’in dediği gibi "Seni ölüme gönderiyorum" denilebilir. Bunun oluşabilmesi için ulus halinde saldırıya uğramak, Müslüman bir halkın hukukunu korumak gerekir. 
     Cephe gerisindeki masum insanlara saldırılamaz, silahsız savaşa katılmayan insanlara saldırmak cinayettir. Bu Filistin’de de aynıdır. Karşınızdaki silahlı olursa ölüm de olur, intihar da olur, herşey olur. Savaşta eni boyu olmaz. Bir taraf diğerine nasıl saldıracaksa saldırır. 
     
     Prof. Dr. Saim Yeprem 
Çaresiz kalırsa      İlim adamları farklı kriterlere göre, farklı sonuçlara ulaşabiliyorlar. Genel anlamda İslam dininin, intihar anlamına gelecek bu cins faaliyetlere müsait yorumlanabileceği bir metni olduğu görüşünde değilim. Bir Müslüman, hangi maksatla olursa olsun gayri meşru bir yol seçmemelidir. Cihat anında, düşman nasıl saldırıyorsa sizde öyle saldırın sözünden yola çıkmak bir yorum. Burada kişinin kendini öldürmesi, seçilecek tek yol olarak kabul edilmemelidir. Mecbur kalındığı takdirde, zaten mecburiyetin şartları uygulanır. Normal şartlarda tercih edilecek yol olarak kabul edilmemeli. Olağanüstü şartlar kendi kurallarını zaten kendi koyar. Adamın başka çaresi yoksa, su içmesi veya domuz eti yemesi gerekir, aksi halde ölecek denildiği takdirde başka çıkış yolu yoktur. 
     



 GÜNCEL 























</TEXT>
</DOC>
