<DOC>
<DOCNO> 38326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/guncel/gun01.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ilaçlara dikkat 
</HEADLINE>
<TEXT>

ABD’de, kolesterol düşürücü beş ilacın yan etkilerinden 14 yılda 81 kişinin öldüğü bildirildi. Aynı ilaçlar, ülkemizde de satılıyor... 
     ABD'deki bir tüketici örgütü, Türkiye'de de satılan, statin grubu kolesterol düşürücü 5 ayrı ilacın ciddi kas ve böbrek hasarına yol açabildiği uyarısında bulundu ve bu ilaçlarla ilgili yeni önlemlerin alınmasını istedi. 
     Amerikalı yetkilileri uyaran "Public Citizen" adlı örgüt, 1987'den beri kolesterol ilaçlarının yan etkilerinden 81 kişinin öldüğünü açıkladı. Piyasadan çekilen Baycol Lipobay adlı ilacın 31 kişinin ölümüne yol açtığı, Amerikan Gıda ve İlaç Dairesi FDA tarafından açıklanmıştı. 
     "Public Citizen" sağlık araştırma grubu uzmanlarından Dr. Sidney Wolfe, söz konusu ilaçları kullanan hastalara, ilaçların ölüme neden olabilecek yan etkileriyle ilgili açıklama yapılmadığını, bunun ciddi tehlike oluşturduğunu öne sürdü. 
     
     Böbrek yetmezliğine neden oluyor 
     Dr. Wolfe, ilacı kullanan hastalarda kas ağrıları başladığında doktorların hastalara ilacı bıraktırmaları gerektiğini söyledi. Hastalarda çizgili kas hücrelerinin ölmesi ile böbrek yetmezliğine yol açabilen ilaçlar ise Lipitor, Mevacor, Pravachol, Zocor ve Lescol olarak sıralandı. 
     Amerikalı yetkililer, Dr. Wolfe'un eleştirisini katı olarak nitelendirdi. FDA'nın, Pfizer firmasından, popüler kolesterol ilacı Lipitor'un üzerine, halkın anlayacağı dilde uyarı yazılmasını ve bir broşürün hazırlanmasını istediği belirtildi. Kolesterol ilacı Lipobay, çizgili kas hücre erimesine rabdomiyoliz yol açarak böbrek yetmezliğine neden olduğu gerekçesiyle 8 Ağustos'ta üretici firma Bayer tarafından piyasadan çekilmişti. 
     
     Resmi kayıtlar 31 diyor 
     Dr. Wolfe, FDA raporlarının 1997 yılından beri meydana gelen 772 rabdomiyoliz vakasını kapsamadığını açıkladı. Dr. Wolf'un araştırmasına göre, 772 vakanın 387'si, Lipobay ilacından kaynaklanıyor. Dr. Wolfe, statin grubundan diğer bazı ilaçlardan kaynaklanan 385 vaka daha saptadığını ve bu ilaçların 81 kişinin ölümüne yol açtığını kaydetti. 
     FDA uzmanları ise bu ilaçlardan meydana gelen ölümlerin resmi kayıtlarda 31 olduğunu, tüm rabdomiyoliz vakalarının, kolesterol ilaçlarından kaynaklanmadığını açıkladı. Dr. Wolfe, ABD'de 8 milyon kişinin bu ilaçları kullandığına ve risk oranının çok düşük olduğuna değinerek, yine de önlem alınmasıyla ölümlerin en az orana indirilebileceğine işaret etti. 
     
     Zocor ve Mevacor, internette uyardı 
     Zocor ve Mevacor ilaçlarının imalatçısı Merck Co firması, internetteki sitelerinde, kendi ilaçlarıyla ilgili olarak halkın anlayacağı dilde uyarıda bulunduğunu açıkladı. 
     
     UZMANI NE DİYOR 
Hayat kurtarıyor’      Memorial Hastanesi Kardiyoloji Uzmanı Doç. Dr. Deniz Şener, Mevacor, Lipitor, Pravochol ve Lescol'ün ülkemizde de kullanıldığını bildirdi. Şener, "Deneyimimize dayanarak söyleyebilirim ki, ilaçlar bu uyarılara rağmen hastalarda kullanılmaya devam edilmeli" dedi. 
     Koroner kalp hastalarında beyin damarlarındaki tıkanıklığa bağlı felç ve kalp damarlarındaki tıkanıklığa bağlı kalp krizini bu ilaçların büyük ölçüde engellediğini kaydeden Şener, şunları söyledi "Şimdiye kadar kendi hasta gruplarımızda bu ilaçların söylenildiği gibi ciddi yan etkileriyle karşılaşmadık. Böbrek yetmezliğine yol açsa bile, kalp krizi ve inme riskinden koruması çok daha büyük bir artıdır. Ancak bu ilaçların Türkiye'de kontrolsüz kullanımı söz konusudur. Bu uyarılardan sonra, artık gerçekten kolesterolü yüksek olan hastalara reçete etmeye gayret edilmesi gerekiyor." 
     
Bir yılda 14 milyar dolarlık ilaç satıldı      Statin grubu ilaçların, karaciğerde kolesterol üretimini düşürerek, kalp hastalıkları riskini önlediği biliniyor. Geçen yıl, 14 milyar dolar değerinde statin grubu ilaç satıldığı açıklandı. Uzmanlar, statin grubu ilaçların satışının 2005 yılına kadar 20-25 milyar dolara ulaşacağını belirtiyor. 
     



 GÜNCEL 





karşı ne yapılır 








</TEXT>
</DOC>
