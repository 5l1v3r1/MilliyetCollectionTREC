<DOC>
<DOCNO> 35712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/soneko06.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gecelik faiz oranları 5 puan düşürüldü 
</HEADLINE>
<TEXT>

     Merkez Bankası, Temmuz ayı enflasyonunun, yıl sonu ve yılın ikinci yarısına ilişkin enflasyon tahminlerine uygun bir düzeyde gerçekleştiğini açıkladı. 
     Merkez Bankası'ndan yapılan yazılı açıklamada, Banka'nın yasasında belirtilen fiyat istikrarını sağlamak temel amacı doğrultusunda enflasyondaki mevcut gelişmeleri ve enflasyonun yakın gelecekte izleyeceği eğilimin öncü göstergelerindeki hareketleri yakından izlediği belirtildi. 
     Açıklamaya göre, Temmuz ayı enflasyonu, yıl sonu ve yılın ikinci yarısına ilişkin enflasyon tahminlerine uygun bir düzeyde gerçekleşti, özellikle tüketici enflasyonu bir ölçüde de özel imalat sanayi fiyat artışları piyasa beklentilerinin oldukça altında kaldı. Öte yandan, enflasyonun öncü göstergelerindeki hareketler, enflasyondaki bu olumlu gelişmenin gelecek aylarda da sürmesi olasılığının son derece yüksek olduğuna işaret ediyor. 
     Çeşitli anketlerden türetilen ileriye yönelik enflasyon bekleyişlerinin bu öncü göstergelerden bir tanesi olduğu vurgulanan Merkez Bankası açıklamasında, bir diğer öncü gösterge olan döviz kurlarının belli bir istikrara kavuştuğu kaydedildi. Enflasyon üzerinde bir iç talep baskısının mevcut olmadığı kaydedilen açıklamada, ''İç ve dış piyasalarda, ekonomimizin gerçekleştirilen yapısal reformlar, kur rejimi, uygulanmakta olan para ve maliye politikaları açısından Arjantin ekonomisine kıyasla önemli olumlu farklılıklara sahip olduğu gerçeği giderek daha iyi anlaşılır hale gelmiştir'' denildi. 
     
     Faiz oranları 
     Bu değerlendirmeler çerçevesinde, Banka'nın piyasadaki fazla likiditeyi çekmek için belirlediği bankalararası para piyasası ve İMKB Repo, Ters Repo Pazarı faiz oranlarının bugünden itibaren gecelik O N yüzde 67'den yüzde 62'ye, 7 günlük vadede yüzde 71'den yüzde 68'e ve 14 günlük vadede de yüzde 72'den yüzde 69'a düşürüldüğü açıklandı. 







</TEXT>
</DOC>
