<DOC>
<DOCNO> 45006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/spor/spo15.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Saygısızlığa ceza      RULİ DAVRANOĞLU - Atina 

     AEK - Hibernian arasındaki UEFA Kupası maçında terör kurbanları için yapılan saygı duruşunu bozdukları gerekçesiyle ev sahibi Yunan takımına 22 milyar lira para cezası verildi. AEK, dün Atina’daki ABD Konsolosluğu’na da özür ziyareti yaptı. Yunan takımının başkanı Somiyadis, geliri terör mağdurlarına verilmek üzere özel maç oynayacaklarını açıkladı. 
     
Adakan gururlu      ABD’DE yapılan Dünya Yelken Şampiyonası’nda Enver Adakan, finn sınıfında beşinci oldu. Şampiyonada 57 sporcu arasında büyük bir başarıya imza atan Adakan, daha önce de Sidney Olimpiyatı’nda yine finn sınıfında sekizinci olarak, şeref diploması almıştı. 
     
Ronaldo kadro dışı      INTER’İN talihsiz yıldızı Ronaldo, iki yıl aradan sonra ilk kez çağrıldığı Brezilya Milli Takımı aday kadrosundan çıkarıldı. 18 aylık dönemin ardından yeniden döndüğü yeşil sahalarda bu kez baldırından sakatlık geçiren Ronaldo üç hafta dinlenecek. 
     
Terim benimsendi      MİLAN’IN kaptanı Maldini, Fatih Terim’in sistemini benimsediklerini söyledi. Maldini, "Fatih Terim kazanma zihniyeti aşılıyor. Bir yenilgi aldık diye projesini tartışamayız. Hocamızın düşünceleri doğrultusunda ilerlemekte kararlıyız. Bence Terim’in seçilmesindeki en büyük etken çok iyi motivasyon gerçekleştirmesi" dedi. 
     
Futbol nankör      FIRAT Üniversitesi Beden Eğitimi ve Spor Yüksek Okulu’nun yaptığı araştırma sporcuların yakınmalarını gözler önüne serdi. 1. ve 2. Lig’deki 173 oyuncunun denek olarak alındığı araştırmada, yüzde 77.5’inin, nankör meslek olduğuna inandıkları halde futbol oynamayı sürdürdükleri belirlendi. 
     
Bıçaklı saldırı      İNGİLTERE 1. Ligi takımlarından Watford’un oyuncusu Paolo Vernazza, evine giren hırsız tarafından bıçaklı saldırıya uğradı. Polis, dün sabahın erken saatlerinde Arsenal genç takımından eski arkadaşı Andrew Douglas ile birlikte Londra’daki evine gelen Vernazza’nın içeride bulunan hırsızın saldırısına uğradığını açıkladı. 
     
     Eley iki ay yok 
     ÜLKER’İN yeni transferi William Bud Eley’in karın kasında adale yırtığı tespit edildi, ABD’li pivotun yaklaşık 2 ay sahalardan uzak kalacağı belirtildi. Durumu bugün çekilecek MR’dan sonra belli olacak Eley, Ülker’in 6 Ekim’de Efes Pilsen ile oynayacağı Cumhurbaşkanlığı Kupası maçında oynayamayacak. 
     
Anna klasiği      TENİS kariyerinden çok güzelliği ile dikkat çeken Rus raket Anna Kournikova, ülkesinde bu kez de 17 yaşındaki isimsiz bir rakibe teslim oldu. Moskova’daki Kremlin Cup Tenis Turnuvası’na wild card ile giren dünya klasmanında 251. sıradaki Galina Fokina, Kournikova’yı 75 dakika süren mücadelede 6 - 2, 1 - 6 ve 6 - 2’lik setlerle yendi. 
     
Aybaba imzaladı      GAZİANTEPSPOR, teknik direktörlüğe Samet Aybaba’yı getirdi. Aybaba ile Tevfik Lav, ortak basın toplantısı düzenleyip, devir teslim töreni yaptı. Lav, "Samet Aybaba’nın takımı daha da iyi yerlere getireceğine inanıyoruz" derken, Aybaba da, "Önce problemleri tesbit edeceğiz, ardından hedefi çizeceğiz" diye konuştu. 
     
Sporun Keyfi CNN Türk’te      HAFTA içinde her gün CNN Türk, saat 23.45’te "Sporun Keyfi" adlı bir kuşak ekrana getirecek. Pazartesi "Motorsport Ekstra", salı "Avrupa’dan Futbol", çarşamba Faik Gürses’le "Spor Portre", perşembe "Gilette World Sports" ve cuma günü "Futbol Analiz" sporun nabzını tutacak. 
     



 SPOR 
























</TEXT>
</DOC>
