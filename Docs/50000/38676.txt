<DOC>
<DOCNO> 38676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/ekonomi/eko02.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk hayat öpücüğü küçük işletmelere 
</HEADLINE>
<TEXT>

Reel sektöre destek programı çerçevesinde öncelik küçük ve orta boy işletmelere verilecek. Halk Bankası’na erken itfa yoluyla 200 trilyonluk kaynak yaratılacak 
     ZÜLFİKAR DOĞAN Ankara 

     Sanayi ve üretimin canlandırılması, reel sektörün içinde bulunduğu sorunların çözümü konusunda üç haftadan bu yana yapılan toplantılarda, ilk uygulama Halk Bankası tarafından başlatılacak. 
     Devlet Bakanı Kemal Derviş, Halk Bankası’na Hazine tarafından verilen k ğıtların bir bölümünün önümüzdeki günlerde "erken itfaya" tabi tutularak, küçük ve orta boy işletmelere KOBİ yönelik kredilere "hareket kazandırılacağını" söyledi. 
     Halk Bankası için düşünülen erken itfanın eylül ayı başına kadar uygulamaya konulacağı belirtildi. Miktarın ne olacağı konusu ise önümüzdeki günlerde Kamu Bankaları Ortak Yönetim Kurulu, Hazine, Merkez Bankası, Halk Bankası yönetiminin bir araya geleceği toplantıda belirlenecek. Ancak her koşulda tutarın 150 - 200 trilyon lira düzeyinin altında olmayacağı kaydediliyor. 
     
     Enerji çok pahalı’ 
     Bunun yanı sıra, bankacılık kesimi ile reel kesimi bir araya getiren toplantıda kurulması kararlaştırılan varlık yönetim şirketi’nin oluşum, sermaye yapısı ve yönetim biçimini belirlemek üzere bir komite oluşturuldu. Komitede, TOBB, TÜSİAD, Bankalar Birliği ve BDDK yer alacak. 
     Komitenin önümüzdeki günlerde uzmanlar düzeyinde çalışmaya başlayacağı, belirlenecek kuruluş yapısıyla ilgili önerilerin, dört kurumun yönetimlerine sunulmasıyla da kuruluş sürecine geçileceği bildirildi. 
     Öte yandan sanayi - üretim kesimine sağlanabilecek sınırlı kolaylıklar arasında düşük fiyatlı enerji konusu öne çıktı ve enerjide fiyat indirimine gidilmesi talebi Derviş’e iletildi. 
     Ancak Derviş, bu konudaki taleplerin büyük ölçüde haklı olduğunu belirterek, şöyle konuştu "Söyledikleriniz doğru. Üretim desteği için elektrik fiyatlarını, enerji maliyetlerini düşürmemiz lazım. Ancak bazı özel santral yatırımlarında, projelerde öyle elektrik anlaşmaları yapılmış ki, kilovatsaat başına 14 - 15 centi bulan fiyatlar var. Bu fiyattan alınıyor. Sanayi bunu kaldıramaz, bu enerji fiyatıyla rekabet edemez, ürettiği ürünün maliyetini karşılayamaz. Bunun gibi ya da buna benzer bazı anlaşmaları iptal etmek ya da bu projelerden vazgeçmek zorundayız. Adeta dudakları uçuklatan, herkesi hayrete düşüren fiyatlardan yapılmış anlaşmalar var." 
     
     Kaynak olursa vergi iner’ 
     Toplantılarda, işadamları başta KDV olmak üzere vergi oranlarına yönelik indirim talebini de gündeme getirdi. 
     Derviş ve Hazine Müsteşarı Faik Öztrak ise "Daha düşük oran, daha çok vergi geliri yaklaşımı doğru. Ancak bunu test etmek için uygulayıp denemek gerekir. Bu aşamada belirlenen gelir hedeflerinde düşüşe yol açacak bir indirime gidilmesi zor. Bu kaybı telafi edecek bir kaynağın gösterilmesi halinde, bunu görüşebiliriz" dedi. 
     
Avrupa’dan 100 milyon dolar      Reel sektörün rehabilitasyonu çerçevesinde, Avrupa Yatırım Bankası’ndan AYB KOBİ’lere mali destek sağlanacak. Kredinin, KOBİ’lerin yeniden yapılandırılması çerçevesinde kullandırılacağı belirtiliyor. AYB’nin, deprem sonrası vermeyi taahhüt ettiği 600 milyon Euro’luk mali yardım programı içinde yer alan bu kredinin, en kısa sürede sağlanacağı ifade ediliyor. AYB’nin yanı sıra Japonya’dan da ilave bir mali kaynağın sağlanarak KOBİ’lere kullandırılabileceği kaydediliyor. 
     
Dünya Bankası raporu hazır      Reel sektörün yeniden yapılandırılması için, 7 Ağustos’ta Türkiye’ye gelen Dünya Bankası’nın Lieberman başkanlığındaki reel sektör değerlendirme raporunu Dünya Bankası yönetimine sundu. Geri dönmeyen kredileri satın almak üzere kurulacak varlık yönetim şirketi’ne mali katkıda bulunacak olan Dünya Bankası’na bağlı IFC, sağlayacağı mali desteğin miktarını bu rapor çerçevesinde belirleyecek. 
     



 EKONOMİ 























</TEXT>
</DOC>
