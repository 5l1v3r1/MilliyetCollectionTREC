<DOC>
<DOCNO> 26721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/ekonomi/eko05.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk penaltıyı kurtardı 
</HEADLINE>
<TEXT>

MHP’nin sekiz tütün eksperinin maaşını 120 milyon artıracak önergesi Bakan Karakoyunlu’nun itirazıyla üçüncü oylama sonucunda reddedildi 
     ANKARA Milliyet 

     Tütün yasa tasarısı, dün TBMM Sanayi Komisyonu’ndan jet hızıyla geçti. 
     Komisyonda eleştirileri yanıtlayan Devlet Bakanı Yılmaz Karakoyunlu, "Tasarı IMF’nin dayatması olarak değil, kalkınma planlarının öngörüsüne uygun olarak hazırlandı" dedi. 
     Karakoyunlu, "Topu taça attınız" şeklinde laf atılması üzerine, hiç futbol oynamadığını belirterek, topu taça atamayacağını söyledi. "Ama isterseniz ben kalede olurum, sizin attığınızı tutarım" diyen Karakoyunlu MHP’li üyelerden gelen ilk topu da kurtardı. Milyonlarca insanı ilgilendiren tasarının kabul edildiği görüşmelerde MHP’liler, sekiz - on tütün eksperinin ek göstergesini arttırarak emekliliğinde 120 milyon lira fazla maaş ve yüzde 30 fazla emekli ikramiyesi alması için önerge verdi. 
     Komisyon görüşmelerine tasarıya karşı çıkan ANAP’lı üyeler katılmazken, "Figüran olmak istemiyoruz" diyen DYP ve FP’liler görüşmeleri terk etti. Toplantıya MHP ile DSP’den dörder üye katıldı. MHP Tokat Milletvekili Reşat Doğru "üç yıllık yüksek okul mezunu olan ve sonra bir yıl lisans tamamlama programına katılıp tütün teknolojisi mühendisi unvanı alan, ancak bu unvanın özlük haklarından yararlanamayan sekiz - on tütün eksperinin, mühendislerin özlük haklarından yararlanmasını" öngören bir önerge verdi. İki kez oylanan önerge MHP’li başkanın Evet’iyle dörde dört oyla kabul edildi. DSP’li üyelerin ve Bakan Karakoyunlu’nun Devlet Personel Yasası’na aykırı olduğu ve tasarıyı Anayasa’ya aykırı duruma düşereceği gerekçesiyle karşı çıkması üzerine üçüncü kez yapılan oylamaya ANAP’lı Kemal Sönmez ile DSP’li Abdülsamet Turgut da çağrıldı ve önergenin reddedilmesi sağlandı. Üye olmadığı komisyonda önergesiyle bir saatten fazla tartışma yaratan Doğru’nun eskiden TEKEL’in sözleşmeli doktoru olduğu ve kardeşinin TEKEL’de tütün eksperi olarak çalıştığı öne sürüldü. 
     
     Kurul üye sayısı arttı 
     MHP’lilerin verdiği ve kabul edilen bir diğer önergeyle yedi üyeden oluşması öngörülen Tütün, Tütün Mamulleri ve Alkollü İçkiler Piyasası Düzenleme Kurulu’nun üye sayısı sekize çıkarıldı. 
     
     



 EKONOMİ 





















</TEXT>
</DOC>
