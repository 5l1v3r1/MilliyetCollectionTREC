<DOC>
<DOCNO> 23768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/ekonomi/eko06a.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa düştü dolar yükseldi 
</HEADLINE>
<TEXT>
Piyasalarda buğday fırtınası 
Buğday taban fiyatının yarattığı siyasi gerginlik borsayı yüzde 6.16 düşürürken, dolar 16 bin lira arttı. Faizler yeniden yüzde 80’i aştı 
     ORHAN TEKEOĞLU 

     Para ve sermaye piyasaları şimdi de "buğday" kriziyle sarsıldı. Devlet Bakanı Kemal Derviş ile Tarım Bakanı H. Yusuf Gökalp’in buğday taban fiyatındaki anlaşmazlığı, siyasi bir krize dönüştü. Paniğe kapılan borsa hızla inişe geçerken, dolar 16 bin lira birden fırladı. Faizler yeniden yüzde 80’in üzerine çıktı. 
     İlk seansta yüzde 2.30 gerileyen endeks, buğday fiyatının Bakanlar Kurulu’nda belirlenememesinin yarattığı endişeyle ikinci seansın ortalarında hızla inişe geçti. Endeks gün sonunda 737 puanlık düşüşle 11.230 puanda indi. Hisse senetlerinin değer kaybı yüzde 6.16 olurken, son 10 günlük düşüş yüzde 11.83’e ulaştı. 
     
     Hızlı düşüş hacimsiz oldu 
     Dün en yüksek oranlı kayıplar holding, turizm ve ticaret hisselerinde gerçekleşti. Dünkü hızlı düşüşe karşın 297.8 trilyonluk işlem hacmi oluştu. 
     Uzmanlar, borsadaki düşüşte buğday taban fiyatının belirlenmesinde çıkan anlaşmazlıkla ilgili tedirginliğin etkili olduğunu belirterek, bugün yapılacak 13 ay vadeli tahvil ihalesinin de piyasaların yönü açısından önem taşıdığını kaydettiler. 
     
     Dolar 16 bin lira arttı 
     Dünkü Bakanlar Kurulu toplantısından sonra buğday taban fiyatının açıklanmaması, döviz ve faiz piyasasını da endişelendirdi. Öğlen saatlerinde 1 milyon 112 bin lira düzeyinde bulunan dolar, günü 1 milyon 121 bin liradan kapattı. Dolar cumartesi gününe göre 16 bin liralık artış gösterdi. Alman Markı da 8 bin liralık artışla 493 bin liraya çıktı. Dün bono faizleri de yükseldi. En çok işlem gören 6 Mart 2001 vadeli bononun faizi iki puan artarak yüzde 80’in üzerine çıktı. Bono faizleri geçen hafta yüzde 76’ya kadar düşmüştü. 
     



 EKONOMİ 



















</TEXT>
</DOC>
