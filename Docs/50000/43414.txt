<DOC>
<DOCNO> 43414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sondun23.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröristler 200 bin dolara, milyarlarca dolarlık zarar vermiş 
</HEADLINE>
<TEXT>

     Amerikan ekonomisine milyarlarca dolarlık zarar veren teröristlerin, 11 Eylül saldırılarını ''kotarmak'' için sadece 200 bin dolar masraf yaptıkları tahmin ediliyor. 
     New York Times gazetesi, uzman polislerin görüşlerine dayanarak, teröristlerin ABD'yi canevinden vuran saldırılara hazırlanırken 200 bin dolar civarında para harcamış olabileceklerini yazdı. Gazeteye göre, bazı hava korsanlarının pilotluk eğitimi, otel veya kira masrafları, uçak biletleri, otomobil kira giderleri ve olası suç ortaklarına verilen paralar bu toplama dahil bulunuyor. 
     USA Today gazetesi de, FBİ yetkililerine dayanarak, teröristlerin saldırıda bulundukları güzergahlarda düzenli olarak defalarca seyahat ettiklerini, bu sırada mürettebatın davranışlarını gözlediklerini, güvenlik önlemlerini incelediklerini, genellikle uçaklarda kaç yolcu bulunduğunu saptadıklarını yazdı. 
     Gazeteye göre, teröristlerin eyleme hazırlık amacıyla yaptıkları uçuşlar, yolcu listelerinden ve güvenlik kameralarındaki görüntülerden anlaşıldı. 
     Gazete, teröristlerin uçuş ''keşiflerine'' Nisan'da başladıklarını ve şu anda hayatta olan işbirlikçileri bulunduğunu bildirdi. 






</TEXT>
</DOC>
