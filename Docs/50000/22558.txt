<DOC>
<DOCNO> 22558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sondun02.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak gemisini film galasına gönderen Pentagon'a eleştiri yağmuru 
</HEADLINE>
<TEXT>

     ABD'de bu hafta sonu gösterime girecek ''Pearl Harbor'' filminin açılış partisinin yapılması için Pasifik'teki nükleer kapasiteli en geniş uçak gemisini Pearl Harbor'a gönderen ABD Savunma Bakanlığı Pentagon, eleştiri yağmuruna tutuldu. 
     Amerikan basınına göre, Disney şirketinin 135 milyon dolarlık tarihi filmi ''Pearl Harbor'' için düzenlenecek 2500 kişilik davet, John C. Stennis uçak gemisinin güvertesinde veriliyor. Sırf bu parti için Stennis gemisi, bulunduğu San Diego limanından Hawaii'deki Pearl Harbor'a gönderilirken, güvertede seyirciler için dev bir tribün kuruldu. 
     Kongre tarafından savunma harcamalarının dikkatle incelendiği bir sırada, Pasifik kanadının bu en büyük uçak gemisiyle bir Hollywood filmi için böyle bir ''özveride'' bulunulması tepki topladı. Bazı kongre yetkilileri, bu girişimin, millete nasıl hizmet ettiğinin anlaşılamadığını belirterek, Pentagon'u eleştirdi. 
     Adının açıklanmasını istemeyen bir kongre üyesi, ''hepimiz özelleştirmeden yanayız ama bu biraz fazla ileri gitmek olmuyor mu Bir sonraki adım ne olacak Steven Spielberg filmi için nükleer denizaltımızı mı kiraya vereceğiz '' dedi. 
     Stennis gemisinin güvertesindeki partiye, askeri yetkililerin yanı sıra Hollywood'un önde gelen isimleri ve Washington politikacılarının katılması bekleniyor. Disney'in, Ben Affleck, Alec Baldwin, Josh Hartnett gibi ünlü aktörlerin rol aldığı filminin yapımında sağlanan askeri asistanlık için orduya 1 milyon dolar yardım yaptığı belirtiliyor. Ancak geminin San Diego'dan Pearl Harbor'a gidiş masraflarını da Disney'in karşılayıp karşılamadığı bilinmiyor. 







</TEXT>
</DOC>
