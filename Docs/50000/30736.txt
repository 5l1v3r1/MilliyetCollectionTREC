<DOC>
<DOCNO> 30736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sontur12.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Bize haksızlık yapılıyor" 
</HEADLINE>
<TEXT>

     Başbakan Bülent Ecevit, ABD'de IMF ve Dünya Bankası yetkilileri ile temaslarını sürdüren Ekonomiden Sorumlu Devlet Bakanı Kemal Derviş ile dün gece görüştüğünü, bugün kendisinden yeni bir haber almadığını belirtirken, Türkiye'ye yapılan haksızlığın Derviş tarafından giderilebileceğini umduğunu söyledi. 
     Başbakan Ecevit, Başbakanlık'tan ayrılırken gazetecilerin sorularını yanıtladı. ABD'de bulunan Kemal Derviş ile görüştüğünü, Derviş'in ABD'deki çalışmalarının sürdüğünü ve yeni bir haber almadığını belirterek, "Kendisi herhalde Türkiye'ye yapılan haksızlığı bütün yönleriyle ve gerçekliğiyle iletiyordur" dedi. 
     Ecevit, Derviş'in temaslarından olumlu bir sonuç alınacağını dilediğini kaydederken, "Türkiye, IMF ve Dünya Bankası ile olan ilişkilerini son derece ayrıntılı bir şekilde izlemiştir. Onun için Türkiye'ye yardımların aksatılması çok büyük bir haksızlıktır. Bu haksızlığı Derviş'in giderebileceğini umarım" diye konuştu. Ecevit, IMF'nin Telekom'un yönetimi ile ilgili istekleri bulunduğunu anımsatan bir gazetecinin, "Bu istekler gözönünde bulundurulacak mı" sorusuna ise, "Dediğim gibi Sayın Derviş'in görüşmeleri devam ediyor, bu konuları da kapsıyor görüşmeler, şu sırada bir şey söyleyebilecek durumda değilim. Zaten ABD'deki ilişkiler ile ilgili görüşlerimi Sayın Derviş büyük bir saydamlık içinde açıklıyor" karşılığını verdi. 
     Ecevit, bir başka gazetecinin, "IMF ile ilişkilerde bir güven bunalımı yaşandığını düşünüyormusunuz. Türkiye'nin üzerine fazlamı geliniyor" yolundaki sorusuna da, "Böyle bir genellemede bulunmak istemem fakat dediğim gibi Telekom'la ilgili olarak ileri sürülen iddiaların gerçekle ilgisi yok. Emlakbank ile ilgili iddialar vardı. Bunların da gerçek olmadığı anlaşıldı. Faizlerin yüksekliğinden şikayet ediliyordu bu IMF ile birlikte saptadığımız politikaların sonucudur. Yine çözümünüde birlikte bulmamız gerekir. Bunu Sayın Kohler'e telefon görüşmemizde de belirttim" yanıtını verdi. 
     Ecevit, Kohler ile yeni bir görüşme yapıp yapmadığı yönündeki soruya da, "Hayır" yanıtını verirken, Kemal Derviş'in ABD'de olduğunu ve görüşmeleri onun yaptığını söyledi. Başbakan Ecevit, 9'uncu Cumhurbaşkanı Süleyman Demirel'in erken seçim istediğinin anımsatılması üzerine ise, "Artık onlara beni karıştırmayın" dedi. Ecevit, Cumhurbaşkanı Sezer tarafından veto edilen memurların yargılanması ile ilgili yasayı ise henüz görmediğini bildirdi. 






</TEXT>
</DOC>
