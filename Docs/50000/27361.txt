<DOC>
<DOCNO> 27361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/son/sontur10.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS sona erdi 
</HEADLINE>
<TEXT>

     Öğrenci Seçme Sınavı ÖSS , saat 12.30'da sona erdi. 
     Sınavı gerçekleştiren Öğrenci Seçme ve Yerleştirme Merkezi'nin ÖSYM Başkanı Dr. Fethi Toker, sınavın yurt genelinde sakin geçtiğini, şu ana kadar ÖSYM'ye bir sorun iletilmediğini bildirdi. 
     Toker, türban yasağıyla ilgili olarak da, ''Bu adayların uyması gereken bir kural'' diye konuştu. Fethi Toker, sınav sorularının ve yanıtlarının saat 16.00'dan itibaren basın kuruluşlarına verileceğini kaydetti. Üniversitede okumak isteyen 1 milyon 473 bin 906 adayın başvurduğu ÖSS saat 09.30'da başladı. Sabahın erken saatlerinden itibaren sınav yerlerine gelerek heyecanla beklemeye başlayan adaylar, kimlik kontrolleri yapılarak ve güvenlik taramasından geçirildikten sonra sınav salonlarına alındılar. 
     
     Türban yasağı 
     Yükseköğretim Kurulu'nun YÖK ÖSS'ye türbanla girilmesini yasaklaması nedeniyle, bu yıl ilk kez türbanlı adayların sınav salonlarına girilmesine izin verilmedi. Bazı adayların salon girişine kadar türbanla geldikleri ve türbanlarını çıkardıktan sonra sınav salonuna girdikleri gözlendi. Salonlara yerleştirme işlemi tamamlandıktan sonra salon başkanı sınavda uyulacak kuralları adaylara hatırlattı ve soru kitapçıkları dağıtıldı. 
     
     Güvenlik önlemleri 
     ÖSS, Türkiye'de 81 il ve 63 ilçe olmak üzere 144 sınav merkezi ile Kuzey Kıbrıs Türk Cumhuriyeti'nin KKTC başkenti Lefkoşa'da gerçekleştirildi. 
     Adaylar sınava 5 bin 226 binada, 76 bin 405 salonda girdiler. Sınav merkezlerinde 216 bin 426 personel görev aldı. Ankara'dan gönderilen ÖSYM temsilcisi, özürlü temsilcisi, koruma kuryesi, ödeme kuryesi ve nakil kuryesi olarak toplam 1268 öğretim üyesi ve görevli de sınav merkezlerinde görev yaptı. Adaylara, sözel ve sayısal alanlardan test usulü toplam 180 soru yöneltildi ve 3 saat süre verildi. Güvenlik görevlileri, sınavın sorun yaşanmadan tamamlanabilmesi için sınav süresince önlemler aldı. Ankara'da, polis telsizinden sık sık anonslar yapılarak, sınav merkezlerine yakın yerlerde gürültü yapanların uyarılması istendi. Adayların, sınavın başlamasından itibaren 1.5 saat içinde salondan ayrılmalarına, sınav süresince konuşmalarına, birbirlerinden kalem, silgi alıp vermelerine, sigara, pipo, puro içmelerine ve başkalarını rahatsız edecek şekilde bir şeyler yiyip içmelerine izin verilmedi. Sınavla ilgili kurallara uymayan ve kopya çektikleri belirlenen adayların sınavı iptal edilecek. 
     
     Sınav sonuçları 
     2001-ÖSS sonuçlarının Temmuz ayının son haftası içinde adaylara duyurulması planlanıyor. Sınav sonuçları, sınav sonuç gazetesi, 900'lü telefon hatları ve internet aracılığıyla adaylara duyurulacak. Ayrıca, tüm adaylara postayla iletilecek. 
     Sınavı kazanmak için sözel, sayısal ve eşit ağırlıklı alanların herhangi birinden en az 105 puan almak gerekiyor. Lisans programlarına girebilmek için ise en az 120 puan almış olma koşulu bulunuyor. 105-119.9 arasında puan alan adaylar, Açıköğretim programlarını tercih edebilecekler. Ancak Açıköğretimin İngilizce Öğretmenliği programı için, en az 110 puan almak gerekiyor. Üniversitelerin ön lisans 2 yıllık yüksekokullar ve lisans 4 yıllık fakülteler programları ile özel yetenek sınavıyla öğrenci kabul eden programlarına, toplam 319 bin 664 öğrenci yerleştirilecek. Ön lisans programları için 125 bin 936, lisans programları için 180 bin 917, özel yetenek programları için de 12 bin 811 öğrenci kontenjanı ayrıldı. Böylece, bugün yapılan ÖSS'ye 1 milyon 473 bin 906 adayın girdiği göz önüne alınırsa, adaylardan 1 milyon 154 bin 242'si açıkta kalacak. 
     
     Yerleştirme 
     2001-ÖSYS Yükseköğretim Programları ve Kontenjanları Kılavuzu ve tercih formu, bu ay içinde adayların adreslerine postayla gönderilecek. Adaylar, sınavı kazanmaları halinde, tercih formunu doldurarak, ÖSYM'ye gönderecekler. ÖSYM, sınav sonuçları ile mezun oldukları alanları göz önünde bulundurarak, adayları üniversitelere yerleştirecek. Yerleştirme işlemi Ağustos ayı içinde tamamlanacak. Üniversitelere kayıtlar da Eylül 2001'de başlayacak. 







</TEXT>
</DOC>
