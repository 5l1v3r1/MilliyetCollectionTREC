<DOC>
<DOCNO> 41658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/guncel/gun05.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm uçağından kocasını aradı 
</HEADLINE>
<TEXT>
Uçağımız kaçırıldı’ 
İkiz kulelere çarpan American Airlines uçağında ölen kadın yolculardan biri telefonla kocasını arayarak "Teröristler pilot kabininde" diye haber verdi... 
     ABD’de Boston - Los Angeles iç hat seferini yaparken teröristlerce kaçırılarak New York’taki Dünya Ticaret Merkezi ikiz kulelerinden birinin yıkılmasında kullanılan American Airlines uçağında bulunan kadın yolculardan birinin, ölmeden önce kocasını telefondan iki kez aradığı ortaya çıktı. 
     CNN televizyonunun haberine göre, bu yolcu 1955 doğumlu Barbara Olson. CNN, bayan Olson’un fotoğrafını da yayınladı. Kadının kocasına elinde bıçak ve karton kesecekleri bulunan kişilerin uçağı kaçırdıklarını, pilotlarla yolcuları uçağın arka tarafına topladıklarını ve uçağı teröristlerin kullandığını söylediği kaydedildi. Olson, eşinin uçağı kaçıranların milliyeti ya da niyetleri hakkında bilgi vermediğini de belirtti. 
     
     Üçüncü bina da çöktü 
     CNN televizyonu, Dünya Ticaret Merkezi kompleksindeki 47 katlı Building 7 adı verilen üçüncü binanın da çöktüğünü duyurdu. Bu bina, ikiz kulelerin çökmesi sırasında hasar görmüştü. 
     Korkunç saldırının ardından başkent Washington’daki federal binalarda ve Beyaz Saray’da bayraklar yarıya indirildi. Pentagon ve Dünya Ticaret Merkezi’ne yönelik saldırıların ardından, Beyaz Saray’ın önündeki Amerikan bayrağının yarıya indirildiği görüldü. 
     
Herkes gökte uçak aradı      Uçakların önce Dünya Ticaret Merkezi’ni, sonra da Pentagon’u vurmasından sonra, bir uçağın da Pittsburg’da düşmesinin ardından ne yapacağını şaşıran Amerikalıların gözleri gökyüzüne çevrildi. 
     Gökten her an yeni bir uçak bekleyen Amerikalıların bu paniği, ister istemez güvenlik güçleriyle medyaya da yansıdı. Fransız Haber Ajansı AFP, Boston’dan kaçırılan yeni bir uçağın Washington’a yöneldiğini duyurdu. 
     Bunun ardından İngiliz haber ajansı Reuters, bu kez Pentagon kaynaklarına dayanarak, söz konusu uçağın Pentagon’a doğru gelmekte olduğunu bildirdi. Bu paranoya havası, Amerikan Hava Kuvvetleri’ne de yansıdı. Yetkililerin tüm ticari uçuşları yasaklamasının ardından, olaylar sırasında havada bulunan uçaklar apar topar yere indirildi. İndirilemeyen uçaklar da Kanada’ya yönlendirildi. 
     
76. kattan koşarak indi ve kurtuldu      New York’ta hava saldırısına uğrayan Dünya Ticaret Merkezi’nin kulelerinden birinin 76. katında işyeri bulunan İtalyan yurttaşı, onca merdiveni koşarak inmeyi ve faciadan kıl payı kurtulmayı başardı. 
     İtalyan ANSA ajansına göre, Food And Wine adlı firmanın başkanı Lucio Caputo, uçağın binaya çarpmasından sonra merdivenlere fırladı ve aşağı inmeye başladı. 50. katta herkesi durduran itfaiyecilerden sıyrılmayı başaran İtalyan, binadan çıkıp otomobiline bindi ve 200 metre uzaklaştıktan sonra karısını telefonla aramak için durdu. Tam o sırada dev bina arkasından gürültüyle çöktü. 
     
Tarifeli ölüm makineleri      Washington, düşmanlarının nükleer, biyolojik, kimyasal silahlarla yapacağı saldırılardan çok çekiniyordu. Irak lideri Saddam Hüseyin, kimyasal silah yaptığı için defalarca Amerikan savaş uçaklarının hedefi olmuştu. Ancak Amerika hiç tahmin etmediği silahlarla vuruldu. Bu akıl almaz eylemle 20 binden fazla insan öldüren teröristler, katliam yaparken, içinde yolcu bulunan tarifeli uçakları ve bir kamyonu kullandı. United Airlines ve American Airlines’a ait, içinde yüzlerce yolcu taşıyan Boeing 767 ve 747 tipi uçaklar, art arda belirlenen hedeflere kamikaze yapıyordu. İnsanların yolculuk yapmak için kullandığı araçlar birer ölüm makinesine dönüşmüştü. Dünya Ticaret Merkezi’nin ikiz kuleleri ve Pentagon’u yolcu uçakları yerle bir etti. Son yolcu uçağı ise Pennsylvania’da düştü ya da Amerikan savaş uçakları tarafından düşürüldü. 
     



 GÜNCEL 































</TEXT>
</DOC>
