<DOC>
<DOCNO> 16377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/spor/spo01.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum’un taktiği tuttu 
</HEADLINE>
<TEXT>

Bursa’da futbolcularına "Gol için son ana kadar bekleyin" dedi, Beşiktaş 89. dakikadaki golle güldü 
     BİLAL MEŞE 

     BEŞİKTAŞ Teknik Direktörü Daum’un Bursa’daki oyun taktiği tuttu. Maça üç saat kala futbolcularıyla toplantı yapan Alman hoca, "Defansif oynayın, gol için son ana kadar bekleyin. Belki göze hoş gelmeyen futbol oynayabiliriz. Kulaklarınızı kapatın, rakibi orta alanda karşılayın. Yeter ki maçı kaybetmeyelim" diye konuştu. 
     DAUM’un dediği gibi, Siyah - Beyazlı takım da 89. dakikada Bursaspor’u devirdi. Golle birlikte adeta havalara uçan Daum, karşılaşma sonrası oyuncularına, "Oyun taktiğimizi iyi uyguladınız ve Avrupa şansımızı sürdürdük. Yeter ki siz benim dediğimi yapın. Eleştirileri de kafanıza takmayın. Önemli olan üç puandı, onu da aldık" dedi. 
     SİYAH-Beyazlı takım, Samsun maçının hazırlıklarına da dün başladı. Cezası biten Nouma ise salonda ayrı olarak çalıştı. Daum’un, Nouma’yı Samsunspor maçında oynatmayı düşünmediği belirtildi. Alman hocanın, Fransız futbolcuyu "Formsuz" gerekçesiyle yedek kulübesinde oturtmayı planladığı öğrenildi. 
     
     Okan’a veto 
     BEŞİKTAŞ Başkanı Serdar Bilgili’nin Bursaspor maçından sonra Teknik Direktör Daum’a transfer listelerinde bulunan Okan’la ilgili görüşlerini sorduğu öğrenildi. Ancak Daum’un Bursasporlu futbolcu için "Golcü olabilir. Ancak aradığım tipte bir santrfor değil" dediği ve bu transferi istemediği ifade edildi. 
     BURSA galibiyeti yönetimde büyük sevinç yarattı. Bilgili, "Çok önemli bir galibiyet aldık" diye konuşurken, Daum’a da, "İşi sıkı tutun, yönetim olarak da yanınızdayız" dedi. Yönetici Hasan Gocay da, "Zirvede tablo her an değişebilir. Kapatılmayacak fark yok. Geçmişte bunun örneklerini yaşadık" yorumunu yaptı. 
     


 SPOR 























</TEXT>
</DOC>
