<DOC>
<DOCNO> 41533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/yazar/guclu.html </URL>
<DATE> 2001/09/11/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Okullar açıldı ama... 
</HEADLINE>
<TEXT>

     Geçen hafta Anadolu'daydık. Adana, Sivas, Kayseri, Nevşehir ve Konya. İstanbul'daki sorunlar neyse orada da aynı. Hayatından memnun birini bulana aşk olsun. 
     İstanbul'a döndüğümüzde gelen mesajlar dağ gibi yığılmıştı. Bir bir okumaya çalıştım. Onlar da sorun yüklü. Yani değişen bir şey yok. Ha İstanbul'da olmuşsunuz, ha Hakkari de... 
     Okullar dün açıldı. Ama eskiden yaşadığımız o ilk gün coşkusunun esamesi yok. Öğrenci de, veli de, öğretmen de gergin. Okul yöneticileri ise iyice bunalmış durumda. Ne devlet para gönderiyor ne de vatandaşın verecek gücü kalmış. Daha ilk günden son günün yorgunluğu içindeler. Belli ki kayıt dönemi canlarına tak ettirmiş... 
     Anadolu'yu gezerken hep dikkatimizi çekti. Okuma çağında olan yüz binlerce çocuk sokaklardaydı ve okulların açılması umurlarında değildi. Kimi çalışmak zorundaydı kiminin de ailesinin gönderecek gücü yoktu... 
     Anayasa'ya göre ne çocukların ne de velilerin böyle bir lüksü olmadığını ve Mili Eğitim Bakanlığı'nın bu konuda yetersiz kaldığını daha önce yazmıştık. Nitekim Çalışma ve Sosyal Güvenlik Bakanlığı'nın bu konuda hazırladığı bir araştırma da bu savımızı doğruladı. DİE'nin verilerine dayanılarak yapılan araştırmaya göre 6 14 yaş arasındaki çocuklardan yani temel eğitim çağındaki çocuklardan bir milyon 434 bini okula gitmiyor. Bir başka ilginç veri ise okula giden çocuklardan 3 milyon 72 bini aynı zamanda bir işte çalışıyor. Yani aile bütçesine katkıda bulunuyor... 
     Bunlar resmi rakamlar ama hepimiz de biliyoruz ki, gerçek rakamlar resmi rakamların çok üzerinde. Adana'da son sayımın sağlıklı yapılmadığını, göçerlerden çoğunun sayılmadığını devlet yetkililerinin kendileri açıkladılar. Durum böyleyken, yani okuma çağındaki milyonlarca öğrenci okula gidemezken, sınıf mevcutları yurdun pek çok yerinde 100 kişiye çıkarken, trilyonlarca harcanarak yapılan yatılı bölge okulları boş duruyormuş. Hadi canım sen de demeyin. Açıklayan Milli Eğitim Bakanlığı'nın ta kendisi. Bakanlık her zaman olduğu gibi suçu kendinde arayacağına bu kez de vatandaşa atmış. Onlar her türlü önlemi alıyormuş ama ah o vatandaş yok mu, çocuğunu okula göndermiyormuş. Bakın bu konuda bizi aydınlatmak amacıyla gönderdikleri yazıda ne diyorlar 
     "Bakanlığımız ilköğretim çağındaki çocuklarımızın devamları konusunda gerekli önlemleri almaktadır. Yazınızda değindiğiniz Adana, Siirt, Diyarbakır ve Batman illerinde yeterli sayı ve kapasitede yatılı ilköğretim okulu YİBO ile pansiyonlu ilköğretim okulu PİO bulunmaktadır. Bu illerimizdeki çocuklarımız söz konusu okullarımızdan hiçbir ücret ödemeden, aksine gereksinimleri bakanlığımızca karşılanarak yararlanabilmektedirler. Şu anda Adana'da 3004, Siirt'te 1468, Diyarbakır'da 2563, Batman'da 628 boş kapasite ilköğretime devam edecek öğrencileri beklemektedir..." 
     Meğerse okul yok, hoca yok, pansiyon yok diye hep boşuna yazmışız. DİE ve Çalışma Bakanlığı'nın verileri de şişirmeceymiş Kim demiş okul yok diye Aha orada bomboş duruyorlar... 
     İşte eğitimi bu zihniyet yönetiyor. Yüz binlerce öğrenci sokakta ama okullar boş duruyor. On binlerce öğretmen yıllardır tayin bekliyor ama okullar öğretmensiz. Ve onlar hala kendilerini haklı çıkarma peşindeler... 
     
     







Anayasa ve ulusal güvenlik 


Bir mucize bekleniyor... 


Her çocuğa bir bardak süt 


Boşa beklemeyin Mesih gelmeyecek 


Okullar açıldı ama... 


En iyi olasılık senaryosu 


Yargıca bak yargıca... 


TÜSİAD, AB, Anayasa 


Avrupalı cep’e doymuş, yenisini de istemiyor 


Tasfiyeye mani yok 


Genelde Isparta’da durum eyidir eyi... 


Sadrazamlar şehri Isparta konuşuyor 


</TEXT>
</DOC>
