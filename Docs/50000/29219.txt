<DOC>
<DOCNO> 29219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/spor/spo01.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamer, Beşiktaş’ta 
</HEADLINE>
<TEXT>

Beşiktaş, Trabzonspor’u ikna etti, genç futbolcuyu renklerine bağladı. Dün takımıyla Almanya’ya giden Tamer bugün dönecek ve sözleşme imzalayacak 
     KARTAL YİĞİT 

     BEŞİKTAŞ, uzun süredir peşinden koştuğu Tamer için son bir girişim daha yaptı ve Trabzonspor’u ikna etmeyi başardı. Asbaşkan Yıldırım Demirören ve Fikret Orman, dün sabah Trabzonspor Başkanı Özkan Sümer ile masaya oturdu. Yaklaşık iki saat süren pazarlık, Sümer’in 900 milyar lira bonservis bedeli istemiyle açıldı. 
     DEMİRÖREN ise, Tamer’in Beşiktaş’ta oynamak istediğini, ancak bonservis bedeli olarak 800 milyar lira ödeyebileceklerini söyledi. Özkan Sümer de bu teklife olumlu yanıt verince transfer gerçekleşti. Gelişmelerden habersiz olarak Trabzonspor’un Almanya kampına katılan Tamer, bugün dönecek ve sözleşme imzalayacak. 
     
Milli Takım’a dev fırsat      DÜNYA Kupası Grup Elemeleri’nde mücadele eden A Milli Takımımız, finallere kalması halinde ABD’de her yıl düzenlenen Nike Turnuvası’na katılacak. 12 - 17 Mayıs 2002’deki turnuvaya Brezilya, Arjantin, Hollanda, İtalya gibi ünlü takımların katılacağını hatırlatan Menajer Can Çobanoğlu, girişimlerin yapıldığını ve olumlu yanıt alındığını söyledi. Çobanoğlu, bu turnuvada son provayı yaptıktan sonra Japonya’ya geçeceklerini söyledi. 
     
Hakemlerin kader haftası      AY başında kondüsyon testinden geçen klasman hakemleri hafta sonunda 7 merkezde yazılı sınava tabi tutulacak. Merkezi sistemle Ankara, İzmir, İstanbul, Adana, Trabzon, Diyarbakır ve Antalya’da yaklaşık 1900 klasman hakemi ve gözlemcinin katılacağı sınav sonuçları bir hafta sonra açıklanacak ve yeni sezon klasmanları belirlenecek. Sınavda başarısız olan hakemler bir alt klasmana inerken, gözlemcilerin de kategorileri düşürülecek. 
     
Ahmet-Mehmet tamam      SİYAH - Beyazlılar, Ayhan’a karşılık Galatasaray’dan aldıkları Ahmet ve Mehmet’le dün üçer yıllık sözleşme imzaladılar. Ahmet’e 400, Mehmet’e ise 230 milyar lira verileceği belirtildi. Galatasaray’dan ayrıldığı için üzgün olduğunu söyleyen Ahmet, "Ama Beşiktaş’a geldiğimden dolayı da mutluyum" dedi. Mehmet ise, şampiyonluk yaşamaya geldiğini ifade etti. 
     
Hülle hazırlığı      BEŞİKTAŞ, İlhan ve Tümer’le anlaşmasına rağmen Samsunspor’u bonserviste indirim için ikna edemeyince hülle hazırlığına girişti. Yönetici Fikret Orman, "Bizim önerdiğimiz rakamlara inmiyorlar. Ancak bu iki oyuncu için görüşmeleri sürdüreceğiz ve her ikisini de renklerimize bağlayacağız. Bunun için gerekirse FIFA’ya, hülle yoluna da gidebiliriz" dedi. Siyah - Beyazlı yöneticilerin hülle için Bulgaristan’ın Levski Sofya ve Beroe takımlarıyla temasa geçeceği belirtildi. 
     



 SPOR 

























</TEXT>
</DOC>
