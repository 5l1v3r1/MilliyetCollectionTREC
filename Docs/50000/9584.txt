<DOC>
<DOCNO> 9584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/sontur18.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı "Kişiliğimi korudum" 
</HEADLINE>
<TEXT>

     Kartal Özel Tip Cezaevi’nde tutuklu bulundukları sırada mektuplarla birbirlerini tehdit ettikleri öne sürülen organize suç örgütü elebaşıları Alaattin Çakıcı ve Nuri Ergin ile bu mektupları yayınlayan 6 gazetenin 5 sorumlu yazıişleri müdürünün yargılanmasına devam edildi. 
     İstanbul 1 No’lu DGM’deki duruşmaya, başka davalardan tutuklu olan Alaattin Çakıcı getirildi. Yine tutuklu olan Nuri Ergin ile tutuksuz sanıklar sorumlu yazı işleri müdürleri Eren Güvener, Doğan Satmış, Hasan Çakkalkurt, Semra Uncu ve Saffet Serdar Akbıyık ise duruşmaya katılmadı. 
     Duruşmada sorgusu yapılan Çakıcı, Fransa’dan Türkiye’ye iade edilmesinin ardından 11 ay boyunca, spekülasyon yaratılmak amacıyla hakkında gazetelerde aslı olmayan haberler çıktığını ileri sürdü. Fransa’da 16 ay tecrit hayatı yaşadığını, Kartal’da da 80 kişilik blokta 8 koğuş olmasına rağmen tek başına kaldığını söyleyen Çakıcı, ayrıca bilgisayara bağlı 2 kamerayla Ankara’dan izlendiğini iddia etti. 
     Kamuoyunda herkesin kendisini tanıdığını, propaganda yapmasına gerek olmadığını kaydeden Çakıcı, "Kendi kişiliğimi korumak amacıyla bir defaya mahsus bir açıklama yaptım. Amacım propaganda yapmak değildi" dedi. 
     Mahkeme heyeti, dosyanın, esas hakkındaki görüşünü hazırlaması için DGM Cumhuriyet Savcılığı’na gönderilmesini kararlaştırarak duruşmayı erteledi. 
     




</TEXT>
</DOC>
