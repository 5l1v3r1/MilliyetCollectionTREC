<DOC>
<DOCNO> 43476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sontur10.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep mesajı DGM'lik oldu 
</HEADLINE>
<TEXT>

     Arkadaşına cep telefonundan terör örgütü elebaşı Abdullah Öcalan'ın resmini ve onunla ilgili mesaj gönderdiği öne sürülen kişinin yargılanmasına Diyarbakır DGM'de başlandı. 
     Diyarbakr 3 No'lu DGM'de görülmeye başlanan duruşmada, tutuklu sanık Muhyeddin Aydın 23 hazır bulundu. Kimlik tespitinin ardından hazırladığı iddianameyi okuyan savcı, anık Aydın'ın arkadaşı Levent Akkuş'a cep telefonundan terör örgütü elebaşı Abdullah Öcalan'ın resmini ve onunla ilgili mesaj yolladığını belirterek, sanığın bu eylemiyle terör örgütünün propagandasını yaptığını söyledi. 
     Sanık Muhyeddin Aydın ise savunmasında, terör örgütü elebaşının resmini cep telefonuna yüklediğini ve bunu arkadaşı Hamdi Aydın'ın telefonundan aldığını belirtti. Davaya konu olan mesajı ise kendisinin göndermediğini ileri süren Aydın, ''Telefonumu dükkanda bırakıyorum. Ben olmadığım sırada başka biri benim telefonumdan göndermiş olabilir. Levent Akkuş benim askerlik arkadaşımdır'' dedi. 
     Sanık avukatı Mustafa Özer ise sözlü mesajın müvekkilinin telefonundan başkası tarafından gönderilmiş olabileceğini ileri sürerek, ''Propagandanın aleniyet unsuru gerçekleşmemiştir. Ayrıca yardım yataklık suçundan anılan örgüt menfaatine yasal unsurlar gerçekleşmemiştir. Bu nedenle müvekkilimin tahliyesini talep ediyorum'' diye konuştu. Mahkeme, verdiği kısa aradan sonra sanığın tutukluluk halinin devamına ve cep telefonundan başka cep telefonlarına aynı tür mesajların gönderilip gönderilmediğinin tespiti için Turkcell şirketine yazı yazılmasına karar vererek, duruşmayı erteledi. İddianamede, terör örgütünün propagandasını yaptığı belirtilen sanık Aydın hakkında, TCK'nın 40. maddesi ve Terörle Mücadele Yasası'nın 7. maddesi uyarınca 5 yıla kadar hapis cezası isteniyor. 







</TEXT>
</DOC>
