<DOC>
<DOCNO> 1723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sontur08.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersümer "Rapor Bakanlık'ta değil, TEAŞ'ta bekletildi" 
</HEADLINE>
<TEXT>

     Enerji ve Tabii Kaynaklar Bakanı Cumhur Ersümer, Beyaz Enerji Operasyonu'na konu olan yolsuzluk iddiaları ile ilgili Teftiş Kurulu raporunun bakanlıkta değil, TEAŞ Genel Müdürlüğü'nde bekletildiğini bildirdi. Ersümer, raporun incelenerek bir ay içinde ''Dava açılması'' istemiyle TEAŞ'a gönderildiğini ve bundan sonra da 7 kez gereğinin yapılması için yetkililerin uyarıldığını söyledi. 
     Ersümer, Parlamento'da gazetecilerin sorularını yanıtlarken, ''Raporun 13 ay bakanlıkta bekletildiği'' iddialarının doğru olmadığını ifade etti. İddiaları içeren raporun kendilerine 1999 yılı Aralık ayında ulaştığını, 2000 yılı Ocak ayında da ''Dava açılması'' istemiyle Genel Müdürlüğe gönderildiğini kaydeden Ersümer, ''Teftiş Kurulu beklediği süre içinde 7 kez tekid etti, buna rağmen raporla ilgili dava açılmadı'' dedi. Bir gazetecinin ilgili genel müdürlüğün dava açmamasının bakanı da sorumlu kılıp kılmadığı yolundaki sorusu üzerine Ersümer, TEAŞ'ın KİT niteliğinde bir kamu kuruluşu olduğunu, bakanın, kuruluşun tasarruflarına karışma yetkisi olmadığını bildirdi. Ersümer, daha sonra ''Bu görevliler görevden alınmalı'' şeklinde kendilerne ulaşan raporu da onayladıklarını ifade etti. ''Biz görevimizi yaptık'' diyen Ersümer, görevinin bununla sınırlı olduğun, dava açma yetkisinin bulunmadığını kaydetti. 
     Bakan Ersümer, İçişleri Bakanlığı'na ulaşan ve kendisine de iletilen bilgiler arasında, ''Bu bakan burada durduğu sürece birşey yapamayız'' yolunda sözlerin de olduğunu ifade eden Ersümer, ''Bakanlık üç ay dinlenmiş. Benimle ilgisi olsa bu bilgiler bana verilir miydi '' diye konuştu. 
     Soruşturma sonunda bu olaylardan bilgisinin olup olmadığının ortaya çıkacağını, kendisi ile ilgili en küçük bir rahatsızlığının bulunmadığını kaydeden Ersümer, ancak olayların kasıtlı bir şekilde çarpıtılmasından rahatsızlık duyduğunu bildirdi. 
     Bir başka soru üzerine ihbarı yapanı bilmediğini, merak da etmediğini kaydeden Ersümer, ''İhbar ettiği söylenen kişi, 
     soruşturmaya konu olan kararın onaylandığı yönetim kurulunun başkanı, o dönemin genel müdürü'' diye konuştu. 
     Bir yandan polisin, bir yandan jandarmanın, bir yandan da DGM Savcısı Talat Şalk'ın soruşturmayı yürüttüğünü anımsatan Ersümer, herkesin sonucu sabırla beklemesi gerektiğini söyledi. Kendisinin de Savcı Şalk'a, adalete güvendiğini, soruşturma sonunda gerçeklerin bütün açıklığı ile ortaya çıkacağına inandığını bildiren Bakan Ersümer, basını da taraflı, çarpıtılmış haberler yapmaması gerektiği konusunda uyardı. 
     Ersümer, bakanlığın gerçeklerin ortaya çıkması için her türlü katkıyı sağladığını ve bundan sonra da bu yardımları yapmaya devam edeceğini söyledi. 
     Savcı Şalk'ın Mavi Akım Projesi'ni de incelemeye aldığı yolundaki hatırlatmalar üzerine Ersümer, bununla ilgili bilgisi olmadığını ifade etti. Bu süreçte de hangi ihalelerin incelendiği, kimler hakkında soruşturma yürütüldüğü yönünde bilgisi olmadığını kaydeden Bakan Ersümer, ''Bakanlıkta 27 genel müdürlük, 200 binin üzerinde personel var. Bu bakanlık en büyük ihalelerin yapıldığı bir bakanlık. Neyi inceliyorlar, bilmiyorum'' dedi. FP'nin hazırladığı Meclis Araştırması Önergesi ile ilgili sorular üzerine de Ersümer, herkesin Meclis'in denetim görevine saygı duyması gerektiğini, alınacak karara kendisinin de saygı duyacağını söyledi. 




</TEXT>
</DOC>
