<DOC>
<DOCNO> 21985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sonspo04.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Bucks seriyi son maça taşıdı 
</HEADLINE>
<TEXT>

     ABD Profesyonel Basketbol Ligi'nde NBA , play-off çeyrek final mücadelesinde, Doğu Bölümü'nde Milwakuee Bucks, deplasmanda Charlotte Hornets'ı 104-97 yenerek seride 3-3'lük eşitliği yakaladı. 
     Charlotte kentinde 23 bin 500 biletli seyirci önünde yapılan maçın ilk yarısında üstün olan ev sahibi ekip, bu yarıyı 53-41 önde kapadı. İkinci yarıda oyuna ağırlığını koyan Milwakuee Bucks, maçı kazanmayı başarıp, play-off yarı finaline yükselecek takımın belirlenmesi olayını 7. ve son maça taşıdı. 
     Konuk ekipte Sam Cassell, 33 sayı, 11 asist ve 4 ribauntla en etkili isim olarak gözükürken, kariyerinde bir play-off maçında en yüksek sayı miktarına ulaşan ve rakip potaya 29 sayı bırakıp, 6 da ribaunt alan Glenn Robinson da galibiyete büyük katkı yaptı. Bucks'da ayrıca Ray Allen, 23 sayı ve 5 asist, Ervin Johnson ise 13 ribauntluk performanslarıyla göz doldurdu. 
     Ev sahibi ekipte ise David Wesley'in 27 sayı, Jamal Mashburn'ün 24 sayı, 9 ribaunt ve 7 asist, Baron Davis'in 19 sayı, 5 ribaunt ve 6 asist, Elden Campbell'ın da 12 sayı ve 7 ribauntluk performansları, galibiyete yetmedi. 
     2 takım arasındaki 7. ve son maç, 21 Mayıs Pazartesi günü sabaha karşı Milwakuee'de yapılacak ve play-off yarı finaline yükselecek takım belirlenecek. 
     Ligde play-off çeyrek final mücadelesine, yarın sabaha karşı Doğu Bölümü'nde Toronto'da yapılacak Toronto Raptors-Philadelphia 76'ers 2-3 arasındaki 6. maçla devam edilecek. 






</TEXT>
</DOC>
