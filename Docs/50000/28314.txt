<DOC>
<DOCNO> 28314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sontur19.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, protestocu Emlakbank çalışanlarını bina dışına çıkarttı 
</HEADLINE>
<TEXT>

     Kamu Bankaları Ortak Yönetim Kurulu Başkanı A. Vural Akışık'ı protesto eden Emlak Bankası çalışanlarının eylemi sürüyor. 
     Maslak'taki Emlakbank Genel Müdürlüğü'nde geniş güvenlik önlemleri alan polisin uyarısı üzerine, protestocular binayı boşalttı. Emlakbank'ın Ziraat Bankası'na devrinden sorumlu tuttukları Akışık'ın istifasını istiyen banka çalışanları, bina dışında gösterilerini sürdürüyorlar. 
     Akışık'ın, her Cuma olduğu gibi bankanın Yönetim Kurulu toplantısı için Genel Müdürlüğe geleceğini öğrenen banka çalışanları, bina önünde sabah saatlerinden itibaren toplanmaya başladı. Akışık'ın gelmesinden sonra bina içinde toplanan çok sayıda banka çalışanı, Vural Akışık aleyhinde gösteri yapmaya başladı. 
     Akışık ile birlikte Yönetim Kurulu Başkan Vekili Özcan Atalay ve Yönetim Kurulu Üyesi Ahmet Çakaloz, protesto gösterisi nedeniyle konferans salonundan çıkamadı. 
     ''Emlakbank kapatılamaz'' diye bağıran grup, Akışık'ın yanı sıra hükümetin istifası ve yasanın geri çekilmesi yönünde sloganlar attı. Polis, eylem nedeniyle geniş güvenlik önlemleri alırken, Şişli İlçe Emniyet Müdürü Yaşar Güngör Şahin göstericilere, ''tansiyonu yükseltip, kendinize zarar vermeyin, sağduyulu olun'' uyarısında bulundu. 
     Protestocular, uyarının ardından binayı boşalattılar. Emniyet sağlandıktan sonra Akışık ve diğer yöneticiler, asansörle binanın 6. kata çıkarıldılar. Gösteri sırasında, bir çalışanın bayıldığı da görüldü. 
     Bu arada Bank Sen Genel Sekreteri Veysel Kalay, eylemin spontane geliştiğini belirterek, ''aldığım bilgiye göre, Yönetim Kurulu Başkanı Akışık'la görüşme talepleri oldu. Kendileriyle alay edildiği izlenimine kapılarak, tepki göstermeye başladılar. Zorla alıkoyma yok. Dışarıda protesto gösterisi olduğu için çıkamıyorlar'' dedi. 
     Kalay, Emlakbank çalışanlarının yasa geçmesine rağmen kapatılmayı kabul edemediklerini, tepkilerini dile getirmeye devam edeceklerini bildirdi. 
     
     







</TEXT>
</DOC>
