<DOC>
<DOCNO> 23370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sonspo01.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Özberk "Galibiyeti başkanımıza hediye ediyoruz" 
</HEADLINE>
<TEXT>

     Gaziantepspor Teknik Direktörü Sakıp Özberk ise Erzurumspor karşısında alınan galibiyeti kulüplerinin başkanı Celal Doğan'a hediye ettiklerini söyledi. 
     Özberk, mavi-beyazlı ekibin bu maçta çok iyi oynamasına karşın kendi takımının kazanmasını bildiğini belirterek, şunları kaydetti 
     ''Gaziantepsor olarak bu sene lige renk kattık. Şampiyonlar Ligi'nde oynama fırsatını geçen hafta Galatasaray karşısında aldığımız mağlubiyetle yitirmiştik. Burada en azından UEFA'da oynamayı garantilemiş olduk. Elimizdeki mevcut kadroyu dağıtmazsak seneye çok daha iyi yerlerde oluruz. Anadolu'dan şampiyon takım çıkarmak süreç ister. Biz bu süreci yakalamak ve şampiyon olmak istiyoruz.'' 
     Özberk, önümüzdeki sezon takımının başında kalıp kalmayacağı yönündeki soru üzerine ise maçların bittiğini ve görüşmelere başlayacağını kaydetti. 
     Erzurumspor Teknik Direktörü Behzat Çınar, bugün Gaziantepspor ile oynadıkları maçın, mavi-beyazlı ekibin sezonun 1. Lig'deki son maçı olduğunu hatırlatarak, ''Önümüzdeki sezon Erzurumspor'u layık olduğu yere getireceğiz'' dedi. 
     Çınar, maç sonrası soyunma odalarında yaptığı açıklamada, Gaziantepspor karşısında iyi bir futbol ortaya koyduklarını, ancak yakalanan pozisyonları değerlendiremediklerini ifade etti. 
     Maçta özellikle mavi-beyazlı futbolcuların Gaziantepspor kalecisi Ömer'i geçemediklerini belirten Çınar, önümüzdeki sezon Erzurumspor'u tekrar layık olduğu yere getireceklerini kaydetti. 







</TEXT>
</DOC>
