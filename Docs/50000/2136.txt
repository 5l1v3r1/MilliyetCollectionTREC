<DOC>
<DOCNO> 2136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/spor/ygsoze.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yetersizlik 
</HEADLINE>
<TEXT>

     Kritik Halil Özer 

     Bir hazırlık maçında hiç de hoş olmayan görüntüler Kanarya Adaları’ndaki bu güzel atmosfere gölge düşürdü. 12 sarı kart, dört kırmızı kart. Bir derbi maçında bile rastlanmayan olaylar. 
     Galatasaray’ı biliyoruz. Sinirli ama Bayer Leverkusen ondan sinirli. 90 dakika toptan çok birbirlerine vurdular. Hele bir de plajdan tutup getirilen orta hakem, herhalde tatilini bölmenin kızgınlığıyla rezil bir yönetim gösterince iş çığrından çıktı. Kart konusunda rekor kırıldı. "Kim nasıl oynuyor " diye bakmadık. "Kim kime vuruyor, kim kart görüyor" diye baktık. Çirkinlik diz boyuydu. İki taraftan biri uysal olsa bunlar yine olmazdı. İkisi de hırçın, ikisi de kavgacı. Gazoz bir kupa için deymezdi bu kadar. Resmi maç olsa yandı hepsi. 
     Galatasaray’ı tanıyamadık dün. Kötünün kötüsüydü. Savunması tam bir bomba. Hele kanatlar yol geçen hanı. Hatalar diz boyu. Ne bir organize atak. Ne bir kollektif futbol. Belli ki yorgunlar, ama bu kadar da olmaz. Dileriz bu maçtan mesajları almışlardır. Her rakip keklik değil. Hele bir de böyle göze göz oynayan olursa işleri daha da zorlaşıyor. Dünkü öfkeleri, hırsları yetersizlikten kaynaklandı. Saha içini bırakın rakiple didişmeyi, kulübede bile birbirleriyle kavga ettiler. Eee, bu kadarı da pes doğrusu... 
     


 SPOR 



































</TEXT>
</DOC>
