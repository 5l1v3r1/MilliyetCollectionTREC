<DOC>
<DOCNO> 6304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sonspo01.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Scala "Yenilgiyi haketmedik" 
</HEADLINE>
<TEXT>

     Beşiktaş Teknik Direktörü Nevio Scala, Gençlerbirliği karşısında çok iyi futbol oynadıklarını ve galip gelmek için ellerinden geleni yaptıklarını ifade ederek, ''Hak etmediğimiz bir şekilde elendik'' dedi. 
     Scala, karşılaşma sonrası düzenlediği basın toplantısında, Gençlerbirliği karşısında bu sezonun en iyi futbolunu ortaya koyduklarını öne sürerek, ''Bazen futbolda şansa da ihtiyaç duyuluyor. Maalesef bugün girdiğimiz 30'a yakın pozisyonu golle sonuçlandıramadık. Ben takımımın futbolundan mutluyum. Ancak elendiğimiz için de bir o kadar üzgünüm'' diye konuştu. 
     Uzatma bölümünde kırmızı kart görerek takımını yalnız bırakan Nouma'ya da değinen İtalyan teknik adam, şöyle konuştu 
     ''Bugün Nouma, yapması gerekeni maalesef yapamadı. Sahanın en kötüsüydü. Aslında onu ilk yarının sonunda veya maç içinde oyundan almam gerekirdi. Nouma'nın profesyonel sorumluluğu taşıması ve arkadaşlarına karşı borçlu olduğunu bilmesi gerekiyor. Bu konuda çok doluyum ve daha fazla konuşmak istemiyorum.'' 
     Scala, penaltı atışlarındaki oyuncu seçimiyle ilgili sorulan bir soruya da ''Penaltıyı o an kim hissediyorsa o atar. Ümit ve Nihat atmak istemedi. Penaltı atmak büyük bir coşku ve istektir. Bu çalışılarak da kazanılmaz. Şanssızdık'' yanıtını verdi. 
     Nevio Scala, artık Türkiye Kupası defterini kapadıklarını ve tüm güçleriyle lig maçlarına konsantre olmaya çalışacaklarını ifade etti. Beşiktaş'ın, Gençlerbirliği karşısında ortaya koyduğu futbolu lige de yansıtması halinde çok iyi yerlere gelebileceğini kaydeden Scala, ''Bence, bu oyunumuzu ligde de ortaya koyarsak, kesinlikle şampiyon oluruz'' dedi. 
     Scala, futbolcularının bu akşam Fulya Tesisleri'nde kalacaklarını ve kampın devam ettiğini de belirterek, yarın sabah Çaykur Rizespor maçı hazırlıklarına başlayacaklarını sözlerine ekledi. 




</TEXT>
</DOC>
