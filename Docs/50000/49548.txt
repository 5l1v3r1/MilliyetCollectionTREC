<DOC>
<DOCNO> 49548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/yasam/yas07.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayolundan ölüm yoluna 
</HEADLINE>
<TEXT>

Rıfat Aslan'ın aşırı hızlı kullandığı otomobil, köprüden uçup demiryoluna düştü. Araçta, Nesrin Ekiz Can'ın cansız bedeni vardı... 
     SABRİ SEVER İstanbul 

     Aşırı hız, bir kez daha can aldı. Sirkeci Garı yakınında kontrolden çıkarak demiryoluna uçan otomobilin sürücüsü Rıfat Aslan ağır yaralandı yanında bulunan 28 yaşındaki Nesrin Ekiz Can ise hayatını kaybetti. 
     Pastane işleten Rıfat Aslan 33 önceki akşam, yakın bir arkadaşının 34 UE 8790 plakalı Peugeot 206 otomobilini ödünç aldı. Eşinden iki yıl önce ayrıldığı öğrenilen iki çocuk babası Aslan, ağabeyine bir arkadaşıyla buluşmaya gittiğini söyleyerek evden ayrıldı. 
     
     10 metreden düştü 
     Bir daha kendisinden haber alınamayan Aslan'ın kullandığı otomobil, dün saat 06.45 sıralarında, Sahil Kennedy Caddesi Sarayburnu mevkiine geldi. Sirkeci yönüne giden araç, aşırı hız nedeniyle kontrolden çıktı. 
     Gülhane Parkı'na bağlantıyı sağlayan köprünün korkuluklarını aşarak bir ağaca çarpan araç, yaklaşık 10 metre yükseklikten demiryoluna düştü. 
     
     Üç gündür kayıptı 
     Polis ekipleri, kazayı gören vatandaşların ihbarı üzerine kısa sürede olay yerine geldi. Demiryoluna inen polisler, otomobilde bulunan Nesrin Ekiz Can'ın hayatını kaybettiğini gördüler. Polislerin yardımıyla kurtarılan Aslan ise ambulansla Haseki Hastanesi'ne kaldırıldı. 
     Can'ın çantasında yapılan aramada evlilik cüzdanı bulundu. Aslan'ın ağabeyi Cemil Aslan, genç kadını tanımadığı söyledi. Kasımpaşa'da oturan genç kadının eşinin bir lokantada çalıştığı belirtildi. Komşuları Can'ı yaklaşık üç gündür görmediklerini söylediler. 
     Yetkililer, aynı yerde, aşırı hız yüzünden sık sık benzer kazalar meydana geldiğini, sürücülerin uyarıları dikkate almadığını söylediler. 
     



 YAŞAM 





















</TEXT>
</DOC>
