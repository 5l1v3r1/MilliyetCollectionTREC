<DOC>
<DOCNO> 28422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/yazar/sazak.html </URL>
<DATE> 2001/06/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Fazilet'in yerine 2 parti 
</HEADLINE>
<TEXT>

     Refah'tan sonra Fazilet Partisi de Anayasa Mahkemesi tarafından kapatıldı. Son karar için Borsa'nın kapanması beklendi. 
     Ekonomi "bıçak sırtında" olmasa duyarlılık piyasalar yerine, partinin siyasal İslamcı tabanının gösterebileceği tepkiler nedeniyle "cuma cemaati"ne çevrilebilirdi. Ancak Türkiye'de siyasal iklim son aylarda ideolojiden çok, kurdan faizden borsadan etkilendiği için Yüce Yargı da Fazilet davasını İMKB saatine ayarladı. 
     Borsa kapanınca Fazilet'in kaderi de belli oldu. Parti kapatıldı. Nazlı Ilıcak ve Bekir Sobacı'nın üyelikleri düşürüldü. Ancak bu sonuç, "ara seçim"i gerektirmiyor. FP yönetiminin "sine - i millet"e dönerek erken seçimi zorlaması da kolay olmayacak. 
     26 ay süren dava nihayet sonuçlandı. Merve Kavakçı'nın Meclis'e başörtüsüyle girme çabası, partiyi bir kez daha laiklik karşıtı eylemlerin odağı durumuna düşürdü. Fazilet kurulduğu günden bu yana süren "Refah'ın devamı mı, değil mi " tartışması da Anayasa Mahkemesi kararıyla noktalandı. 
     Türkiye'nin odaklandığı Fazilet kararı dün başkent kulislerini de kilitledi. Meclis toplanamadı. Liderler zirvesi, Anayasa paketi konusunda karar alamadan dağıldı. Olağanüstü toplananan Bakanlar Kurulu'nun gündeminde ise 22 Şubat'daki Sezer - Ecevit krizi ertesindeki "hızlı tren geyiği"ni çağrıştıran bir madde vardı. İç kaynak sorunu çözmek üzere daha önce ilan edilmiş "hazine arazilerinin satışı" yeniden ele alındı ve hazırlıklar ilgili bakanların katılacağı komisyona havale edildi. 
     Asıl heyecan Fazilet Partisi'nde yaşandı. 
     Recai Kutan, kararı huzur ve güven içinde beklediklerini belirterek, "partinin kapatılmayacağına" olan inancını yineledi. 
     FP yönetimi bunu söylerken, Erbakan'ın "Fazilet kapatılırsa bu sadece kapıdaki levhanın kelimesinin değişmesine neden olur. Başka bir şey değişmez." mesajı Hoca'nın Milli Nizam Partisi'nden bu yana değişmeyen yeni parti kurma geleneğinin ürünüydü. 
     Fazilet'in son kongresinde Erbakan, "emanetçi" yönetimin devamı uğruna müdahale etmeseydi, bu süreç hiç yaşanmayabilirdi. 
     Erbakan, kendi yasağı sona erinceye dek, partiyi geri planda Humeyni gibi yönetmeye devam edecek. 
     Yenilikçiler de bu gerçeğin farkında ve "Hocasız parti" kurma konusunda hazırlık yapıyorlar. 
     Erbakan mı, Tayyip Erdoğan mı 
     Partinin tabanı şimdi tarihi bir yol ayrımında. 
     Tayyip Erdoğan gelenekçi yörüngeden çıkarak, yeni bir oluşuma önderlik etme konusunda kararlı. Onun yasağı da bir engel gibi gözükse de, kulislerde Erdoğan'ın kurulacak partinin başına geçeceği ve ancak Cumhuriyet Başsavcısı'nın itirazı halinde konumunu gözden geçirebileceği belirtiliyor. Tayyip Erdoğan "veto" yerse Abdullah Gül bu görevi üstlenecek. 
     Fazilet kararı, İslamcı kanadı yol ayrımına getirdi. 
     Yeniden partileşme "bölünme" kaçınılmaz görünüyor. 
     
     







Parti kapatmak 


Ararat yolda... 


Parti ve akım 


The other Turgut 


Kafayı değiştirme zamanı gelmedi mi 


Beklenende beklenmeyenler 


Mahiriz kendimizi paralamakta 


Toz duman içinde eğitim 


Siyaset, hukuk ve erotizm 


Dış etkenin rolü... 


"Vizesiz satış" 


Biz yargıya inanırız ama 


Fazilet'in yerine 2 parti 


Derviş'in medyayla ilk ciddi sınavı 


Göcek kaderini "tekne"lere bağlamış 


</TEXT>
</DOC>
