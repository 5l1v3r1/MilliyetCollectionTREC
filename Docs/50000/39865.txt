<DOC>
<DOCNO> 39865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sontur06.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Psikiyatrist gözüyle Üzeyir Garih'in katili... 
</HEADLINE>
<TEXT>

     İstanbul Üniversitesi İÜ Tıp Fakültesi Psikiyatri Bilim Dalı Başkanı Prof. Dr. Sedat Özkan, Üzeyir Garih cinayetini işlediği sanılan zanlıda antisosyal bir kişilik bozukluğu olduğunu düşündüğünü belirterek, ''Daha önceden cinayet işlemiş bir kişiyi ruhsal ve sosyal yönden rehabilite etmeden topluma sunmak cinayettir'' dedi. 
     Prof. Dr. Özkan, konuyla ilgili yaptığı açıklamada, bu insanlarda sorumluluk ve vicdan duygusunun çok az bulunduğunu ve bu insanların kişiliklerinin uygarlaşma ve sosyalleşme boyutunun ilkel kaldığını söyledi. 
     Psikopat insanların içgüdüsel davrandıklarını, dürtülerini kontrol etmekte güçlük çektiklerini vurgulayan Prof. Dr. Özkan, şöyle devam etti 
     ''Böyle kişilerin davranışlarında beyin değil, içgüdü ve zevk duygusu egemendir. Kişilik gelişmemiştir. Üzeyir Garih cinayetini işlediği sanılan zanlıda da antisosyal bir kişilik bozukluğu olduğunu düşünüyorum. Eğer suçlu bu ise zaten daha önce bir cinayet işlemiş ve 'Af Yasası'ndan yararlanarak dışarı çıkmış... Daha önceden cinayet işlemiş bir kişiyi ruhsal ve sosyal yönden rehabilite etmeden topluma sunmak cinayettir. 'Bu insanı yok edelim' falan demiyorum. 'Rehabilitasyon programına tutmadan topluma salar isek yeni cinayetlere fırsat vermiş oluruz' diyorum.'' 
     Prof. Dr. Özkan, psikopatlığın biyolojik ve beyinle ilgili faktörler ile çevresel koşullardan kaynaklandığını kaydetti. 
     Kaba bir cinayet 
     Bakırköy Ruh ve Sinir Hastalıkları Hastanesi Başhekimi Doç. Dr. Arif Verimli, Üzeyir Garih cinayetinin hunharca, acımasız bir şekilde işlenmiş bir cinayet olduğunu belirterek, ''Cinayet antisosyal davranış gösteren bir kişinin suç işleme biçimine benziyor'' dedi. 
     Cinayeti işlediği sanılan zanlının yakalandıktan sonra öncelikle ''aklı ve şuuru yerinde mi '' diye muayeneden geçmesi gerektiğini kaydeden Doç. Dr. Verimli, şunları söyledi 
     ''Psikopat insanın işleyeceği cinayet genellikle brutal kaba bir cinayettir. Üzeyir Garih de böyle öldürülmüştür. Hunharca, acımasız bir şekilde. Böyle insanlar vicdan duygusundan yoksundurlar. O nedenle normal insanların içini acıtan olgular, bu insanların içini acıtmaz.'' 
     Antisosyal bir kişilik bozukluğu olan ''psikopat'' davranışlar hakkında da bilgi veren Doç. Dr. Verimli, böyle insanlarda kendilerine ait olan patolojik, yani normal olmayan bir haklılık duygusu bulunduğunu ve bu insanların öfkelerini denetleyemediğini söyledi. 
     Doç. Dr. Verimli, bu bozukluğun en önemli tarafının kişinin otorite dinlememesi ve saldırganlık dürtülerini kontrol edememesi olduğunu kaydederek, ''Psikopat insanların önemlice bir kısmının suç işleme potansiyelleri yüksektir. Bu sebeple de sık sık başları kanunla ve polisle derde girer'' diye konuştu. 
     
     
     







</TEXT>
</DOC>
