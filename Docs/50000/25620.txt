<DOC>
<DOCNO> 25620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sontur08.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da köyleri geyik sürüleri bastı... 
</HEADLINE>
<TEXT>

     Ankara'nın Beypazarı İlçesi'nin orman içi köylerinde, koruma altına alınan ve avlanması yıl boyunca yasak olan geyiklerin son yıllarda sayılarının arttığı ve ekili alanlarda büyük tahribat yaptıkları bildirildi. 
     Beypazarı'nın Sekli, Hırkatepe, Kaplan, Kozağaç, Dudaş, Köst, Aşağı Güney, Yukarı Güney, Yıldız köylerinde, domuz sürülerinden sonra geyik sürüleri de köylülere dert oldu. 
     Beypazarı Kaymakamı Nevzat Taşdan, köy gezileri kapsamında orman içi köyleri olan Sekli, Hırkatepe, Kaplan, Kozağaç, Dudaş, Köst, Aşağı Güney, Yukarı Güney ve Yıldız köylerinde, ilginç bir sorunla karşılaştı. Köy ihtiyar heyetleri, Kaymakam Taşdan'a, domuz ve geyik sürülerinin ekili alanlarla bahçelere zarar verdiğinden yakındılar. Köylüler, geyik sürülerinin fasulye başta olmak üzere sebze ekili alanlara zarar verdiğini, ağaçların gövde kabuklarını kemirdiklerini anlatarak, şunları söylediler 
     ''Geyik avı yıl boyu yasak. Geyik vurana 1 milyar lira para cezası veriliyor. Bu cezanın ödenmemesi halinde 3 ay hapis cezası var. Bu duruma çare bulunmasını istiyoruz. Tarlamıza giren geyikleri uzaklaştıramıyoruz.'' 
     Beypazarı Orman İşletme Müdürü Nusrettin Altaş, bu şikayet üzerine, bölgedeki geyiklerin koruma altında olduğunu belirterek, şöyle konuştu 
     ''Bu durumu bir dilekçe ile bize bildirin. Dilekçelerinizi Orman Bakanlığı Milli Parklar ve Av Yaban Hayatı Genel Müdürlüğü'ne ileteceğiz. Genel müdürlükten gelecek cevaba göre, bir çözüm bulunabilir. Belki, bu köylerde belli sürelerde av düzenlenebilir.'' 







</TEXT>
</DOC>
