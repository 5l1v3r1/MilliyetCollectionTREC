<DOC>
<DOCNO> 28510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/siyaset/siy03.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Başkanı şaşırttı 
</HEADLINE>
<TEXT>

İzgi, Fazilet Partisi’nin gerekçeli karar açıklanıncaya kadar, Meclis’teki faaliyetlere katılabileceğini belirtti 
     ANKARA Milliyet 

     TBMM Başkanı Ömer İzgi, FP’nin kapatılması kararının ardından Meclis’teki faaliyetlerini sürdürüp sürdüremeyeceğine ilişkin tartışmalara noktayı koydu. İzgi, "Kararın yürümesi gerekçeli kararın açıklanmasından sonra olur. Bu aşamaya kadar her şey devam eder" dedi. Böylece, FP, kendisinin kapatılmasına neden olan Siyasi Partiler Kanunu’nun SPK 69. maddesinin Anayasa Komisyonu’na geldiği takdirde değiştirilmesi yönünde oy kullanabilecek. 
     İzgi, Başbakan Yardımcısı Devlet Bahçeli’nin Özel Kalem Müdür Arif Fırtına’nın oğlunun sünnet düğününde gazetecilerin sorularını yanıtladı. 
     Bir gazetecinin, "Kapatma kararından sonra FP’nin TBMM’deki durumunun ne olacağını" sorması üzerine İzgi, "Karar kesindir. Ancak yürümesi gerekçeli kararın açıklanmasından sonra olur. O zamana kadar her şey devam eder. Tüzel kişiliği sürüyor" yanıtını verdi. 
     Bir gazetecinin "Ancak RP’de gerekçeli karar beklenmemişti" yönündeki anımsatması üzerine İzgi, "RP’yle ilgili kararda son cümlede kararın verildiği tarihten sonra denmişti" diye konuştu. İzgi’nin sözlerini şaşkınlıkla karşılayan Anayasa Mahkemesi’nin bir üyesi, Başkanvekili Haşim Kılıç’ın "Kararın açıklanmasıyla FP varlığını kaybetmiştir" şeklindeki sözlerini hatırlattı. 
     



 SİYASET 















</TEXT>
</DOC>
