<DOC>
<DOCNO> 45526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/spor/ysaygi.html </URL>
<DATE> 2001/10/07/ </DATE>
<TIME>  </TIME>
<AUTHOR> YAŞAR SAYGI  </AUTHOR>
<HEADLINE>
İnananlar, kazanır 
</HEADLINE>
<TEXT>

     Maç daha başlamadan kendine has bir hava bulmuştu. Hakan Şükür ve Sergen’in tribüne taşınmasıyla birlikte sahadakilerin üstüne ekstra sorumluluk yüklenmişti. Güneş kamuoyunda "sıradan" olarak görülen karşılaşmanın önemini, Türkiye’nin geleceği için kazanılması gerektiğini anlattığını sandığı 18 kişiyle sahaya çıkmayı tercih etti. 
     Mehmet Polat ilk kez ilk onbirde oynadı. Ümit Özat ile birlikte iyi bir ikili oldular. Defansın olumlu top çıkarma yüzdesi oldukça yüksekti. Orta beşlide çok şeyler beklenen Tugay kale yerine yanlara oynamayı tercih edince maçın temposu da düşük oldu. Okan ve Hasan Şaş iki kanada işlerlik kazandırmak için sahada basmadık yer bırakmadılar. 
     Erken gelen golle birlikte Moldova’nın klasik savunma anlayışı da beline kazmayı yedi. Ev sahibi ekip beraberlik için zaman zaman çok etkili olan ataklar da geliştirdi. Bu noktada orta sahanın mücadeleye yeterince katılmamasının da rolü büyüktü. Arif ve Ümit Karan ise pozisyon öldürmek için ikili bir yarış içine girdiler. 
     Ne zaman ki Şenol Güneş sahadaki duranları, yedek kulübesinde oturmaktan sıkılanlarla değiştirdi, korkulu rüya bitti. Önce Nihat ile ikinci golü bulduk. Hemen ardından İlhan nefis bir zamanlama ile farkı üçe çıkardı. 
     Kazanmanın ya da kaybetmenin önemli olmadığı bir maçtı. Ancak bundan sonraki kuralar için bize gereken ülke puanı "rol" yapmak yerine "mücadele" etmeyi tercih edenlerin çabasıyla geldi. Formayı bir sonraki transfer için değil, yüreğiyle giymek isteyenler bu maçın gerçek galipleriydi. 
     



 SPOR 





















</TEXT>
</DOC>
