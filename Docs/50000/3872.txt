<DOC>
<DOCNO> 3872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/yazar/tamer.html </URL>
<DATE> 2001/01/25/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Altınları alamayan RTÜK'ün kapısında 
</HEADLINE>
<TEXT>

     ATV'nin Özkan Uğur'lu "Ağırlığınca Altın" yarışması, sonunda RTÜK'lük oldu. Kazandığı çil çil altınları aylardır alamayan yarışmacılardan Serkan Varan, avukatı kanalıyla ATV'yi RTÜK'e resmen şikayet etti. 
     ATV'nin içinde bulunduğu maddi sıkıntı nedeniyle yarışma programlarında ödül kazananlara paralarını ödeyemediğini, bir ay kadar önce bu köşede duyurmuştuk. O günlerde görüşlerine başvurduğumuz RTÜK Başkanı Nuri Kayış da bu durumdaki yarışmacıların kendilerine başvurabileceklerini belirtmişti. 
     Ekimde yayınlanan programda 512 Cumhuriyet Altını kazanan, ekran önünde kendisine verilen altın kesesi daha sonra program yapımcıları tarafından geri alınan, 3 aydır da ATV tarafından sürekli oyalanarak para ödülünü alamayan Serkan Varan'ın avukatının RTÜK'e başvuru dilekçesinde şöyle deniyor 
     "Yarışmada gerek altın kesesi yarışmacıların eline verilerek, gerekse 'Şu kadar altın cepte' gibi tabirler kullanılarak ödülün yarışma bitiminde teslim edildiği imajı yaratılarak halk yanıltılmaktadır. Uygulamada ise 3 ayı aşkın süreye rağmen müvekkilim yarışmacıya herhangi bir teslimat yapılmadığı görülmektedir." 
     Varan'ın başvurusuyla ilgili olarak RTÜK'ün alacağı tavır, diğer mağdur yarışmacılar için de örnek oluşturacak. Örneğin İzmirli okurumuz Banu Başaran, aynı yarışmadan babasının 2 ay önce 32 altın kazandığını, ancak hala ödülünü alamadığını yazmış. Bir diğer yarışmacı Ali Pamukçu da e - posta mesajında RTÜK'e başvuracağını belirtiyor. 
     Yarışmacılara para ödenmediği halde Ağırlığınca Altın programı sürebildiğine göre gerek sunucu Özkan Uğur, gerekse yapımcı şirket paralarını alıyor olmalılar 
     
Prof. Güvenen'in kulakları çınlasınDPT Türkiye'nin enerji ihtiyacını TEAŞ ve BOTAŞ'ın yarısı kadar tahmin edince kıyamet kopmuştu 
     Beyaz Enerji Operasyonu süredursun, dün masamda bir zarf buldum. İçinden de Devlet Planlama Teşkilatı DPT İktisadi Sektörler ve Koordinasyon Genel Müdürlüğü'nün hazırladığı enerji raporu çıktı. 
     DPT eski Müsteşarı Prof. Orhan Güvenen'in imzasını taşıyan 30 Haziran 1999 tarihli rapordan bir paragraf 
     "Müsteşarlığımızca yapılan çalışmada 2005'te yaklaşık 15 milyar m3 doğalgaz ihtiyacı gözükmesine karşın, BOTAŞ'ın 30 milyar m3 tüketim öngördüğü ve buna göre gaz alımı planladığı görülmektedir. Bu durumda 2005'te 15 milyar m3 gazın ihtiyaç olmaması nedeniyle tüketilemeyeceği ve "take or pay" şeklindeki anlaşmalar gereğince bedelinin ödenmek zorunda kalınacağı, gazın tüketilmek istenmesi durumunda ise gereksiz santral yatırımlarına gidileceği anlaşılmaktadır." 
     Bu satırları okurken, Enerji Bakanı Cumhur Ersümer'in yazı işleri toplantımıza katıldığında DPT'yi nasıl da kıyasıya eleştirdiğini, kısa bir süre sonra da Prof. Güvenen'in görevden alındığını anımsadım. 
     Enerji Bakanlığı ve TEAŞ'ın yıllık elektrik tüketimiyle ilgili tahminlerinin, Elektrik Mühendisleri Odası'nın öngördüğü rakamların tam 2 katı olduğunu ilk duyduğumda nasıl da hayret ettiğimi anımsadım. Botaş eski genel müdürü ve ANAP eski milletvekili rahmetli Hayrettin Uzun'un bu konuda nasıl da nefes tükettiği geldi aklıma. 
     DPT Raporu'nda ihtiyaç olmayan pek çok santral projesinden söz ediliyor. En dikkate değer olanlarından biri de, Iğdır için planlanan 500 megavatlık doğalgaz santralı. Eskişehir gibi gelişmiş bir sanayi kentinde bile ortalama elektrik yükü 160 MW iken, Iğdır'a Eskişehir'in üç katından fazla bir santral yapılması planlanmış Rapora göre inşaatı başlamış olan Denizli doğalgaz santraline de 2009'a kadar ihtiyaç yok. 
     Rapor, enerji işlerinin bizde ne denli gayriciddi yürüdüğünü de gözler önüne seriyor. Örneğin bakanlık listesinde 700 MW olarak görünen Çanakkale Santralı, BOTAŞ'ta 1400 MW görünüyor. Bakanlık listesinde hiç yer almayan 700 MW gücündeki Eskişehir santrali BOTAŞ'a göre 2004'te bitecek. 
     
Yerin de kulağı var, telefonun da      Son dönemde telefonun yerine özel ziyaretler almaya başladı. Geçen hafta Çankaya'daki yeni yıl resepsiyonuna giderken de dönerken de uçakta kulak kabarttım. Önemli işlerin artık telefonda konuşulması uygun görülmediği için millet bir kentten diğerine taşınıyordu. Daha doğrusu çoğunlukla Ankara - İstanbul arasında mekik dokuyordu. 
     Avukatı, bürokratı, işadamı... Konu önemliyse atlayıp otomobiline ya da uçağa yüzyüze görüşmek üzere yola çıkıyordu. 
     - Sizi 5 - 10 dakika görüşmek üzere ziyaret edebilir miyim 
     - Telefonda anlatsanız 
     - Telefonda olmaz. Yanınıza geleyim, ama merak etmeyin telefon süresinden fazla meşgul etmem sizi... 
     Eskiden yerin kulağı var denirdi. Son operasyonlar sayesinde telefonlar da kulaklı oldu. Kulaklı olunca da yüzyüze ziyaretlerde patlama meydana geldi. 
     
     





Hukuk... 


Parti kapatma 


Küçük Amerika... 


Gensoru... 


Düğmeye asıl şimdi basılacak 


Terörü lanetlemekten başka ne denebilir ki .. 


Soykırım 


Abdülmecid'in şikayeti 


Zor günler... 


Fransız firmaları imza peşinde 


Vizontele 


Karambol 


Yolsuzluk, tam yol 


İşin doğrusu "Profesyonelleşme..." 


Şimdiye dek neredeydiniz 


Savunma hakkı, ama... 


69 çözümü 


Altınları alamayan RTÜK'ün kapısında 


Sakın eve girmeyin 


Süt üreticisi "ağlıyor" 


</TEXT>
</DOC>
