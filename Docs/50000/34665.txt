<DOC>
<DOCNO> 34665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/siyaset/siy07.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Öksüz, MHP’de bayrak açıyor 
</HEADLINE>
<TEXT>

Ulaştırma eski bakanı parti içi muhalefete hazırlanıyor 
     ANKARA Milliyet 

     Ulaştırma Bakanlığı’ndan istifa eden Enis Öksüz, MHP içinde muhalefete hazırlanıyor. 
     Telekom krizi sürecinde tabandan büyük destek almasına karşın, koalisyon dengeleri nedeniyle bakanlıktan istifa etmek zorunda kalan Öksüz, MHP içinde muhalefete geçiyor. 
     İstifasının ardından ailesi ile beraber tatile çıkarak, bir süre dinlenen Öksüz, parti içi muhaliflerle dirsek temasında bulunuyor. MHP yönetiminin politikalarından rahatsız olan muhaliflerle bağlantıya geçen Öksüz’ün, Ülkü Ocakları’nın desteğine de güvendiği dile getiriliyor. Öksüz’ün Ülkü Ocakları’na yönelik bu güveninin arkasında MHP’li gençlere verilen eğitimde etkin hocalardan biri olmasının yattığı kaydediliyor. Öksüz’ün önümüzdeki günlerde yurdun çeşitli bölgelerini de gezerek muhalefet hareketini başlatacağı belirtiliyor. 
     Öksüz, 1997 yılındaki MHP kongresinde Devlet Bahçeli’nin karşısına genel başkan adayı olarak çıkmıştı. Kongrede Tuğrul Türkeş ile yarışan Bahçeli adına çekilen Öksüz, parti içi dengeler dikkate alınarak, Ulaştırma Bakanlığı ile görevlendirilmişti. 
     



 SİYASET 



















</TEXT>
</DOC>
