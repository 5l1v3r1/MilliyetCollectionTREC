<DOC>
<DOCNO> 43715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/yazar/congar.html </URL>
<DATE> 2001/09/24/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Yeni bir dünya, yeni bir doktrin 
</HEADLINE>
<TEXT>

     İlk tetik, 11 Eylül’de çekildi. İlk askeri misilleme, siz bu yazıyı okurken daha başlamadıysa eğer, yakındır. 
     ABD savaşa hazır. Yirmibirinci yüzyılın ilk yıllarını, büyük olasılıkla da en az ilk onyılını tanımlayacak bir savaş bu. 
     Adını tek bir harekattan, tek bir cepheden almayacak tek bir hedefi, tek bir zaferi olmayacak başlangıç stratejisi çizilmiş, zamansal ve mekansal boyutunun somut bir "çıkış stratejisi" çizmeyi mümkün kılmadığı bir savaş. 
     Geçen yüzyılın gördüğü iki dünya savaşından sonra, askeri katılımın yaygınlığı açısından olmasa bile, menzilinin genişliği açısından bir üçüncü dünya savaşına giriyoruz. Yarım yüzyıla damgasını vuran Soğuk Savaş’tan sonra, çok farklı bloklar arasında açılmış ikinci bir soğuk savaş başlıyor. 
     
     Yeni düzende yerini almak 
     ABD Başkanı George W. Bush 20 Eylül’de, Kongre’de yaptığı konuşmada, yeni savaşın temel doktrinini de açıkladı 
     "Terörle savaşımız El Kaide ile başlıyor, ama orada bitmiyor. Global menzile sahip her terörist grup bulununcaya, durduruluncaya ve yenilinceye kadar bitmeyecek. ... Bugünden itibaren, terörizme barınak ve destek sağlamayı sürdüren her devlet, ABD tarafından düşman rejim sayılacak." 
     Yeni savaşın kapsam ve süresinin olağanüstü genişliğini yansıtan sözler bunlar. Bush’un, yönetiminin bütün enerjisini, ABD’nin bütün kaynaklarını bu savaş için seferber etme vaadinde bulunduğu, Afganistan’daki Taliban rejimini vurarak Usame Bin Ladin ve adamlarını ele geçirmeyi "tek" değil sadece "ilk" hedef olarak seçtiği düşünülünce, önümüzdeki ay ve yılların gündemini kestirmemiz de kolaylaşıyor. 
     Zaman zaman füze atışları, bombardımanlar, hatta sıcak çatışma şeklinde, "başı sonu belli" askeri harekatlar halinde devam edecek, zaman zaman sürpriz nokta vuruşlarıyla gündeme gelecek, ama daha ziyade, görünür olmayan bir siyasi - iktisadi soğuk savaş, istihbarat mücadelesi ve polisiye operasyonlar şeklinde ilerleyecek bir süreç bu. 
     "Düşmanın" nasıl tanımlandığına dikkat edin "Global menzile sahip her terörist grup" ve "Bugünden itibaren, terörizme barınak ve destek sağlamaya devam eden her devlet." 
     Bu tanım, insan kaynağını büyük ölçüde Ortadoğu’nun sağladığı, mali kaynakları ise dünyanın dört yanına uzanan terörist örgütleri içeriyor. Bu tanım, aynı zamanda, çoğu Ortadoğu’daki bir dizi devleti de Amerikan menziline sokuyor. 
     11 Eylül saldırıları ile doğrudan ilgisi olsun olmasın, terörü desteklemeye devam eden bir devletin, ABD tarafından "düşman rejim" sayılacağının ilanı bu. Ancak çok önemli bir kaydı var "Bugünden itibaren." 
     Birçok ABD’li yetkiliye göre, şimdi İran gibi, Suriye gibi "bugüne kadar" terörü desteklediğine inanılan ülkeler için önemli bir fırsat doğuyor. Yeni düzende yerlerini belirlerken, terörle aralarına mesafe koyarlarsa, ABD ile yeni bir işbirliği döneminin kapısını aralamaları mümkün. Britanya Başbakanı Tony Blair’in geçen hafta Bush ile yaptığı görüşmede, özellikle Tahran üzerinde durması dikkat çekiciydi. Blair ve birçok Avrupalı lider, İran ve Suriye’yi, bu saflaşmada "doğru safı" seçmeye ikna edebileceklerine inanıyorlar. 
     Irak’ın ise, ABD gözünde böyle bir şansı yok. Şu anda Dışişleri Bakanı Colin Powell’ın da bastırması sonucu, öncelikle 11 Eylül’ün sorumlularını hedef alan bir askeri eyleme girişme fikri benimsenmiş durumda. Ancak önümüzdeki dönemde, Saddam Hüseyin’i devirmenin Washington için yeniden öncelik kazanması kuvvetle muhtemel. 
     
     Savaşın ideolojik boyutu 
     ABD’nin teröre ve destekçilerine karşı bu yeni savaşı kazanması, sadece askeri güç ile mümkün değil. Bir yandan, terörün mali kaynaklarının kurutulmasına yönelik uluslararası işbirliği çok önemli. Bir yandan da, terörün ideolojik kaynaklarını ortadan kaldırmaya yönelik, şu sıralarda pek sözü edilmeyen bir mücadele başlıyor. 
     İsrail - Filistin barışının sağlanması bu mücadeledeki asıl kilit noktası. 
     Bir başka kilit nokta, Ortadoğu’da ABD’nin müttefiki olan, ancak Bush’un "korku ile özgürlük" arasında diye nitelediği savaşta, her ne kadar özgürlük cephesinde yeralır gibi gözükseler de, aslında rejimleriyle özgürlükten ziyade, korkuya yakın devletler. 
     Yeni savaşın kazanılması için, ancak halkını sindirerek ayakta kalabilen bu "müttefik" rejimlerin reforma teşvik edilmesi şart. Ortadoğu merkezli terörün ideolojik temelinin ortadan kaldırılması, ancak bölgeye demokrasi ve barışın gelmesiyle mümkün. 
     Bush’un konuşmasının genelde dikkatlerden kaçan bir başka bölümü çok manidardı 
     "Mısır, Suudi Arabistan, Ürdün gibi birçok Müslüman ülkedeki rejimleri devirmek istiyorlar. İsrail’i Ortadoğu’dan atmak istiyorlar. Hıristiyanları ve Musevileri Asya ve Afrika’nın birçok bölgesinden çıkarmak istiyorlar. Bu teröristler, sadece hayatlara son vermek için değil, bir hayat biçimini kesintiye uğratmak ve sonunu getirmek için öldürüyorlar." 
     Bazı ABD’li yetkililere göre bu sözler, yeni savaşın "radikal İslam fanatizmi" ile ideolojik bir mücadeleye kapı açtığının da göstergesi. 
     Önümüzdeki savaşın "soğuk" safhalarından birini, ABD’nin, ılımlı Müslüman seslere daha geniş platform ve destek sağlayarak, dünyanın çeşitli yerlerinde, İslam fanatizmini besleyen üniversitelerin, din adamlarının, yayınların nüfuzunu kırmaya çalışması oluşturabilir. 
     
     







Pakistan uleması 


THY'ye Hazine güvencesi 


Yeni bir dünya, yeni bir doktrin 


Sirozun tedavisi 


Bayrampaşa kurtarıldı 


Özal Ecevit farkı 


Yastığımda, düşümde, içimdesin 


Arsa payına bakın 


Şartlar çok ağır, işimiz çok zor 


Sanayide ölüm tespit raporu’ 


</TEXT>
</DOC>
