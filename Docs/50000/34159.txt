<DOC>
<DOCNO> 34159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sonspo11.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Sergen'e son rapor "Koşullu sağlam" 
</HEADLINE>
<TEXT>

     Kalbinde rahatsızlığı bulunduğu öne sürülen ve son olarak İstanbul Memorial Hastanesi'nin ''Nabzında anlaşılamayan bir yavaşlama tesbit edildi'' şeklinde açıklama yaptığı Galatasaraylı Sergen'e, İstanbul Üniversitesi Çapa Tıp Fakültesi Kardiyoloji Anabilim Dalı tarafından ''koşullu sağlam'' raporu verildi. 
     Kardiyoloji Anabilim Dalı Başkanı Prof. Dr. Önal Özsaruhan ile Elektrofizyoloji Laboratuarı ve Aritmi Ünitesi Sorumlusu Prof. Dr. Kamil Adalet imzalı rapor, Galatasaray Kulübü'ne gönderildi. Bu futbolcuya yapılan tetkiklerin ayrıntılarının yer aldığı raporun sonuç bölümünde, Sergen'in kalbinde bazı ritim değişiklikleri saptandığı belirtilerek, şu görüşlere yer verildi 
     ''Sonuç olarak Sergen Yalçın'da organik kalp hastalığı tespit edilmemiştir. Profesyonel sporcularda sık olarak rastlanılan ve Sporcu Kalbi olarak adlandırılan ekokardiyografik ve ritmileti değişiklikleri belirlenmiştir. Söz konusu veriler, kendisinin her yönü ile sporcu yaşamına uygun yaşadığı taktirde, profesyonel futbol hayatını sürdürmesi için diğer meslekdaşlarından farklı bir risk taşımamaktadır.'' 
     Sonuç bölümünde Galatasaray Kulübü de uyarılarak, ''Sporcunuzun 3-6 ay aralar ile ilave bir tedbir olarak merkezimizde rutin sağlık kontrollerinin yapılması da uygun olacaktır'' denildi. 
     İstanbul Üniversitesi Kardiyoloji Anabilim Dalı'nın hazırladığı raporda, Sergen'in herhangi bir şikayetinin bulunmadığı kaydedilerek, ''Ekokardiyografik incelemede Sporcu Kalbi ile uyumlu interventriküler septum ve sol ventrikül arka duvarında hafif kalınlaşma dışında tamamen normal bulunmuştur'' ifadeleri yer aldı. 
     Raporda, ''Sergen'in arteriyel kan basıncı 120 80 mmHg, nabız dakika sayısı 72 dakika olup, diğer fizik muayene bulguları da tamamen normaldir'' denildi. 
     







</TEXT>
</DOC>
