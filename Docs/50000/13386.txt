<DOC>
<DOCNO> 13386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/siyaset/siy10.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazete sahipleri Tantan’ı kınadı 
</HEADLINE>
<TEXT>

Genel Sekreter Ersöz "Tantan’ın, Medya terör estiriyor’ sözleri, medyayı susturmaya çalışmaktır." 
     İSTANBUL Milliyet 

     Gazete Sahipleri Birliği Genel Sekreteri Ömer Ersöz, İçişleri Bakanı Sadettin Tantan’ın, "Medya terör estiriyor" sözlerini, "Medyayı susturmaya çalışmak" olarak nitelendirdi. Ersöz, "Bu görüşleri, devlet adamlığı ciddiyet ve anlayışıyla bağdaştırmakta güçlük çekiyoruz" dedi. 
     Ersöz, dün yaptığı yazılı açıklamada, önceki gün bir televizyon programına katılan Tantan’ın medyayla ilgili sözlerini eleştirerek, şu ifadelere yer verdi "Dürüstlüğü politikaya alet ederek, medya üzerinden siyasi prim beklemek, bugünkü başarıya omuz omuza birlikte ulaşan müesseselerle çalışanlarını birbirine düşürmeye çalışmak geçmişteki bazı iktidarlar döneminde de deney ve geleneğine sıkça rastladığımız, medyayı susturma yöntemleri’nin başarısız bir örneğidir. 
     İçişleri Bakanı’nın, şimdiye kadar çözmesi gereken yüzlerce faili meçhul cinayet ve yolsuzluk dosyalarının hesabını vermek yerine, Medya terör estiriyor’ mazeret ve kolaycılığına sığınması, insaf ve gerçekle bağdaşmaz. 
     Medya, siyasal iktidarlar ve hakim ekonomik güçlerle ilişkilerini herhangi bir çıkara dayanmadan sürdürmek ve ekonomik güçlerin medyayı denetim altında tutma isteği karşısında, finansal bağımsızlığıyla ayakta durmak zorundadır. Yapılan tüm araştırmalar, yayın kuruluşlarının uluslararası düzeyde en büyük gücünün, ekonomik gücünden dolayısıyla bağımsızlığından kaynaklandığını göstermektedir. 
     Gelişmiş Batı toplumlarında da uluslararası yayın kuruluşları globalleşen ekonominin bir parçası olarak dev sanayi işletmeleri haline gelmiştir. Bu hususların iyi bilinmesi, daha iyi değerlendirilmesine geniş ölçüde yardımcı olacaktır. 
     Sayın İçişleri Bakanı’nın, kişisel beceri eksikliğinden kaynaklanan tüm olumsuzlukları, hayali bir medya terörüne dayandırması, adeta alışkanlık haline gelmiştir. 
     Oysa yüce Türk milleti önünde, medyayla ilgili bildiği her şeyi delilleriyle açıklamasının, makamının ciddiyet ve sorumluluğuyla daha çok bağdaşacağı inancındayız." 
     


 SİYASET 





















</TEXT>
</DOC>
