<DOC>
<DOCNO> 7907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/dunya/dun03.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer’e komşu kıyağı 
</HEADLINE>
<TEXT>

     MEHMET AKTAN Berlin 

     Frankfurt savcılığı, Almanya Dışişleri Bakanı Joschka Fischer hakkında yalan ifade vermekten dün resmen soruşturma başlatırken Fischer’le 1973’te aynı binada kalan sürpriz bir tanık ortaya çıkarak verdiği ifadeyle Bakan’ı rahatlattı. 
     Savcılığın iddiasına göre, Alman Kızıl Ordu Fraksiyonu RAF teröristi Joachim Klein davasında 16 Ocak’ta tanık olarak dinlenen Bakan Fischer, eski bir RAF teröristi olan Margit Schiller hakkında yalan ifade verdi. Fischer 70’li yıllarda Franfurt’ta kaldığı evine RAF teröristlerinin gelmediğini söyledi. Oysa terörist Schiller, yayınladığı biyografisinde 1973’te Fischer’in oturduğu yerde kaldığını belirtmişti. Bunun üzerine söz konusu ifadesini daha sonra değiştiren Bakan, terörist Schiller’in kendilerine kahvaltıya gelmiş olabileceğini açıkladı. 
     Fischer dün resmi bir ziyaret için ABD’ye uçarken,Bakan’ı rahatlatacak sürpriz bir tanık ortaya çıktı. 1973’te Frankfurt’ta Fischer ile aynı binada, fakat başka bir dairede oturduğunu söyleyen Barbara Köster adlı kadın, Schiller’in o tarihlerde Fischer’in dairesinde değil, kendisinin kaldığı dairede bir kaç gün geçirdiğini açıkladı. 
     


 DÜNYA 












</TEXT>
</DOC>
