<DOC>
<DOCNO> 49216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/spor/ysenay.html </URL>
<DATE> 2001/10/28/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Abdullah, Rüştü, Ceyhun 
</HEADLINE>
<TEXT>

     Fenerbahçe, Malatya önünde üç puanı yakalarken futbol olarak yine bildiğimiz gariplikler içinde bir 90 dakika yaşamaktaydı. Malatyaspor dillere destan kayısısı gibi yumuşak, yenilir - yutulur bir zerafet ile yakaladığı pozisyonları dışarı atma enayilikleri ile dolu bir gün yaşamasa Sarı - Lacivertli ekibin üç puanla el sıkışması tatlı bir hayal olarak kalabilirdi. Evet, Abdullah’ın tatlı bir sonbahar gününde kendi ilkbaharlarından kalma bir futbol ve gol şıklıklarını gündeme sürmese Fenerbahçe yine sayı öksüzü bir sonuçla dönebilirdi İstanbul’a... Futbol olarak üç - dört paslık kısır döngülerin üstüne hiç çıkamayan Fenerbahçe yarınların ciddi derbilerinde hangi sonuçlarla başbaşa kalır merak ederim. 
     Ceyhun isimli delikanlı oyuna girdikten sonra Fenerbahçe’nin paslaşma ve gol yolları yakalama yüzdeleri birden artılara çıkarken, yanımda oturan Malatyalı arkadaşlar "Bu çocuk niye sürekli oynamıyor Fenerbahçe’de " diyen sorularla sıkıştırıyorlardı sürekli beni... Ne yani ben Mustafa Denizli miyim ki, böyle garip sorulara cevap verebileyim... Johnson stoperdi dünkü oyunda. Ama geçmiş haftalarda orta alanda rakibin üstüne gidip - gelirken çok daha faydalı bir futbol centilmeni değil miydi, bu sempatik siyahi .. Ama onu inatla stoperde tutarsanız, O da penaltıda yakalandığı panik halini dün de yapar, yarınki bilinmeyen 90 dakikalarda da... 
     Mert Meriç’in 36 yaşında olduğunu söylüyorlar Körfez’den tanıyanlar... Yani Fenerbahçe savunması Mert Meriç’den sonra Allaha veya Rüştü’ye emanet dün gördüğümüz kadarıyla... Sevgili Rüştü’ye acıyorum bazen. Böyle bir defansın arkasında kalecilik ile birlikte liberoluk gibi bir görevi de zorla yüklendiği için... İyi de ya Rüştü’nün de elinde olmadan yaşayabileceği bir kötü güne yakalanırsa ne olacak Fenerbahçe’nin hali Böyle bir handikaplı ihtimali yazmak belki kolay, ama düşünmek öylesine korkutucu ki... 
     Son lafımda Mustafa Denizli’nin patronluğunda kulübede oturan yardımcı ekibe olacak. İzinleriyle... Oğuz kardeş, elinde büyük bir bloknot ile dolaşıyordu Malatya çimeninde. Peki de, Johnson’un kırmızı kartından sonra Ogün’ün veya bir başkasının sakatlanması halinde takımın dokuz kişi kalma korkusu veya teknik bilgisi de var mıydı notları arasında, sormak isterim. 
     Uzun lafın kısası Malatya kendi kendini yendi, kaçırdığı akıl almaz gol şanslarıyla... Fenerbahçe ise kazandığı üç puana dilediği kadar sevinebilir, ama oynanan futbolda Rüştü, Abdullah ve Ceyhun’dan başka kimselere rastlayamadım. 
     



 SPOR 


























</TEXT>
</DOC>
