<DOC>
<DOCNO> 25274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/guncel/gun05.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölümüne ihmal’ affedildi 
</HEADLINE>
<TEXT>

Zatürreden ölen mahkumun hasta olduğuna inanmayan müdür ve doktor hakkındaki dava affa uğradı 
     GÖKÇER TAHİNCİOĞLU Ankara 

     Engin Huylu, Çankırı Cezaevi’ne girdiğinde 19 yaşındaydı. Ankara DGM’de "yasadışı örgüt üyesi olmaktan" mahkum olmuştu. 1998 yılının Şubat ayında başağrıları ve halsizliği başladı. Yerinden kalkamıyordu. Arkadaşları ve ailesinin yaptığı başvurulara cezaevi yönetimi, "Gereğini yaparız" yanıtını verdi. 
     Tüm gününü yatağında geçiren Huylu, arkadaşlarının girişimiyle Çankırı Devlet Hastanesi’ne sevk edildi. Migren teşhisi kondu ve cezaevine geri gönderildi. Ağrıları dinmeyince yeniden hastaneye gönderildi. Ancak, doktor migren’de ısrar etti. Cezaevi yönetimi hep gereğini yapacağını söylüyordu. Huylu’nun durumu 5 Şubat’ta iyice ağırlaştı, yine aynı gidiş gelişler yaşandı. Ankara’ya sevk kararı alındığında ise artık çok geçti. Ambulans yerine ring arabasıyla yola çıkarıldı. Numune Hastanesi doktorları, Huylu’ya sadece 20 dakika bakabildi. Huylu, hayatını kaybetti. 
     Otopside Huylu’nun zatürreden öldüğü anlaşıldı. Uzun bir hukuk mücadelesinden sonra, Türkiye’de "ilk" olarak nitelendirilen dava açıldı. Çankırı Başsavcılığı, Cezaevi Müdürü Ali Rıza Yıldırım, 5 cezaevi ikinci müdürleri, cezaevi doktoru Selim Engez ve hastabakıcı Hüseyin Kaş hakkında TCK’nın 230. maddesi uyarınca "görevi ihmal" suçundan dava açtı. Ölümün, "ihmalden" kaynaklandığını ifade edildi. 
     Ancak, Huylu’nun ölümüne neden olanlar Şartla Salıverilme Yasası’nın kapsamına girdiler. Tutanaklara, sanıkların aynı suçu 5 yıl içinde bir kez daha işlemeleri halinde yeniden yargılanacakları geçti. 
     



 GÜNCEL 





















</TEXT>
</DOC>
