<DOC>
<DOCNO> 19213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sonspo16.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin "Derbinin üstesinden gelecek teknik kapasiteye sahibiz" 
</HEADLINE>
<TEXT>

     Fenerbahçe Futbol Takımı Antrenörü Oğuz Çetin, ligde bu hafta Galatasaray'la çok kritik bir maç oynayacaklarını belirterek, ''Maçın önemini biliyoruz. Fazla konuşmaya gerek yok. Bu maçın üstesinden gelecek teknik kapasiteye sahibiz'' dedi. 
     Oğuz Çetin, pazar günkü maçın dostluk ve centilmenlik içinde geçmesi temennisinde bulunarak, ''Yaptığımız işin spor olduğunu unutmayalım. Bir taraf kazanacak, bir taraf kaybedecek. Ama inanıyorum ki, çok güzel bir maç olacak. Şükrü Saracoğlu Stadı'nda seyircimizin gücü bize çok iyi bir ortam hazırlıyor. Dileğimiz, her şey saha içinde kalsın, dışarıya taşmasın'' diye konuştu. 
     
     Mustafa Doğan iddialı 
     Fenerbahçeli futbolcu Mustafa Doğan da, Galatasaray maçını kaybetmeyi akıllarından bile geçirmediklerini söyledi. Kendileri için büyük öneme sahip bu maçı mutlaka kazanmaları gerektiğini ifade eden Mustafa, ''Çıkıp sahadan 3 puanla ayrılacağız. Kazanırsak, şampiyonluğa biraz daha yaklaşırız'' dedi. 
     Şükrü Saracoğlu Stadı'nda Fenerbahçe seyircisinin 12. adam etkisi yaptığını da vurgulayan Mustafa, ''Taraftarımız bizi desteklesin. Gaziantepspor maçının 3-0'dan 4-3'e gelmesinde onların payı çok büyük. Galatasaray karşısında da seyircimizin desteğiyle galip geleceğiz'' diye konuştu. 
     Mustafa, sakat olan Johnson ve Ogün'ün oynayıp oynayamayacak olmasının sorun yaratmayacağını, sahaya hangi 11 oyuncu çıkarsa çıksın, fark etmeyeceğini ifade etti. 
     Bu arada, oynayıp oynayamayacağı henüz belli olmayan Johnson, Galatasaray maçında forma giymeyi çok istediğini, ancak kendini iyi hissetmediğini söyledi. 






</TEXT>
</DOC>
