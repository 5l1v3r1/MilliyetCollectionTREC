<DOC>
<DOCNO> 41698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/spor/ygokce.html </URL>
<DATE> 2001/09/12/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Yaşasın tabela 
</HEADLINE>
<TEXT>

     Tam 79 dakika sabırla, sıkıntıyla, zaman zaman endişeyle bekledik, o golün gelmesi için tribündeki taraftarla birlikte çok çile çektik. Çünkü Galatasaray, Şampiyonlar Ligi’nin açılışını alışık olmadığımız bir keyifsizlik, bir verimsizlik ve etkisizlikle yapmıştı. Lazio karşısında hemen hiçbir İtalyan takımı karşısında yaşamadığı sıkıntıyı yaşıyordu. Zaman zaman eziliyor, bunalıyordu. Acaba, kadrodaki hızlı kayıplar mı buna yol açıyordu Sanmıyoruz... Çünkü dün sahaya çıkan on birde sekiz UEFA şampiyonluğu yaşamış krampon olduğunu biliyoruz. Ama şu da var ki, Galatasaray Hagi’nin usta ayaklarını arıyordu. Hakan’ın hava toplarındaki öldürücü vuruşlarını bulamıyordu. Sadece kalede beklenenin üzerinde büyüyen Mondragon, Taffarel’i aratmayan bir file bekçisi ustalığına soyunuyordu. 
     Lazio, efsanevi forveti Crespo ve Lopez’le Galatasaray savunmasını aşacak şansı bir türlü bulamadı. Yakaladığı yüzde yüzlük gollük fırsatları kullanamadı. Savunmasından Stam’ı, sürpriz çıkışlarla Galatasaray’ın üzerine gönderdi, ama bulduğu formül işe yaramadı. 
     Galatasaray’ın özellikle ilk yarıda topu daha çok sahiplenen ve kullanan takım olduğunu gördük. Özellikle soldan Hasan Şaş’la yarattığı baskı, sağdan Capone’nin uzun ortaları bir türlü beklenen sonucu vermedi. İşin daha da garibi, Arif ile Ümit Karan ikilisi gülünecek haldeydi. Hele Ümit Karan’ın belki de zamanlama yanlışıyla sırıtan, topla kafasını bir türlü buluşturamayan halleri herkesi çileden çıkartıyordu. Öndeki ikilinin verimliliği böylesine düşünce Lazio oyuna daha etkin bir şekilde ortak oldu. Sadece Crespo ve Lopez değil, Pancaro ve Favalli ile de gol aramaya başladı. Hele ikinci yarının başında Mendieta’nın kaçırdığı bir gol var ki, Galatasaraylılar Mandragon’a ne kadar teşekkür etseler azdır. 
     İtalyan takımının çıkışları Suat’ın yönetimindeki orta alanı da bozdu. Yorgunluklar başladı. Hakan, Ergün ve Hasan Şaş oyundan düşmeye başladılar. 63. dakikada Sergen’in Arif’in yerini almasıyla Galatasaray yokluğunu yaşadığı lidersizlikten kurtuldu. Ümit Davala’nın veda maçında Sergen’e sağ kanattan verdiği top artık kaçırılmaması gereken müthiş bir gol fırsatı sunuyordu. Süper solak, ustaca ceza alanına yöneldi, rakibini üstüne çekip topu rahat pozisyondaki Ümit Karan’a aktardı. Ve golü attırdı. Pas güzel, asist güzel, gol güzel. Elbet sonuç da güzel. Bu güzelliklere bir itirazımız yok. Ümit Davala’yı alkışlarımızla uğurluyoruz. Ve artık gerçek Galatasaray’ı bekliyoruz. 
     
     



 SPOR 



























</TEXT>
</DOC>
