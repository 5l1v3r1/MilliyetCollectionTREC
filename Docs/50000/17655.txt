<DOC>
<DOCNO> 17655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sondun24.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya "Türkiye önlem almazsa ilişkiler zedelenebilir" 
</HEADLINE>
<TEXT>

     Rusya Dışişleri Bakanı İgor İvanov, Türkiye'den, ''bu ülkedeki tüm Rus tesisleri ve vatandaşlarının güvenliğinin sağlanmasını'' isteyeceklerini, önlem alınmaması halinde, ''iki halk arasındaki temasların ciddi biçimde zedelenebileceğini'' söyledi. 
     İvanov, Yeni Zelanda Dışişleri Bakanı Phil Goff ile görüşmesinden sonra gazetecilerin sorularını yanıtlarken, her yıl çok sayıda Rus turistin Türkiye'yi ziyaret ettiğini anımsattı. 
     Ankara'dan defalarca, ''Çeçenistan'da da faaliyet gösteren bir dizi terörist örgütün Türkiye topraklarında faaliyet göstermesine son verilmesini'' istediklerini belirten İvanov, Çeçen militanların ''ne yazık ki, hala kendilerini Türkiye topraklarında özgür hissettiklerini'' öne sürdü. İvanov, Swissotel baskınını gerçekleştiren teröristlerin liderlerinden birinin, 1996 yılına Avrasya feribotunun kaçırılması olayına katılmış olmasını örnek gösterdi. 
     İvanov, Rus ve Yeni Zelanda'lıların da aralarında bulunduğu tüm rehinelerin kurtarılmış olmasından dolayı memnuniyetini de ifade ederek, ''Bu olay, uluslararası terörizmin yeni bir meydan okuması oldu. 21. yüzyılın bu şeytanı ancak uluslararası işbirliğiyle alt edilebilir'' dedi. 




</TEXT>
</DOC>
