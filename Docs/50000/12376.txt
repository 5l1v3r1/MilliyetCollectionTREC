<DOC>
<DOCNO> 12376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sondun16.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan "Ulusal programın hem olumlu hem de olumsuz yönleri var" 
</HEADLINE>
<TEXT>

     Yunanistan Hükümet Sözcüsü Dimitri Reppas, ''Türkiye'nin hazırladığı Ulusal Program hem olumlu hem de olumsuz unsurlar taşıyor'' dedi. 
     Reppas, yaptığı basın toplantısında, Ulusal Program'ın iç düzenlemelere ilişkin bölümlerinin olumlu unsurlar içerdiğini, ancak Yunanistan'ı ilgilendiren konulara yaklaşımın Katılım Ortaklığı Belgesi ile uyum içinde olmadığını öne sürdü. Ulusal Program'ın uzun ve kapsamlı bir belge olduğunu söyleyen Reppas, programın, Mayıs ayında yapılacak AB Genel İşler Konseyi toplantısında değerlendirileceğini belirtti. 
     Kıbrıs Rum Kesimi'nin AB'ye üyeliği konusuna da değinen Reppas, 
     ''Bu konuda Helsinki zirvesinde alınan karar net ve bağlayıcıdır. Kıbrıs'ın Rum Kesimi AB'ye üyeliği siyasi sorunun çözümüyle bağlantılı değildir. Kıbrıs'ın Rum Kesimi AB'ye üyeliğinin engellenmesine izin veremeyiz, tüm adaylar için eşit olan koşulları yerine getiren AB'ye üye olacaktır'' dedi. 




</TEXT>
</DOC>
