<DOC>
<DOCNO> 17516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/son/soneko02.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine bu hafta 3 ve 6 aylık iki bono ihalesi düzenliyor 
</HEADLINE>
<TEXT>

     Hazine bu hafta, biri 3 ay 91 gün , diğeri de 6 ay 168 gün olmak üzere iki bono ihalesi birden düzenliyor. 
     Hazine Müsteşarlığı, Nisan ayının son ihaleleri kapsamında 24 Nisan Salı günü düzenleyeceği bono ihalelerinin ihraç tarihlerini 25 Nisan Çarşamba olarak belirledi. 
     3 ay vadeli bono ihalesinde 210 trilyon lira, 6 ay vadelide ise 500 trilyon lira iç borçlanmayı öngören Hazine, geri ödeme tarihlerini sırasıyla 25 Temmuz ve 10 Ekim olarak tespit etti. 
     Hazine'nin 25 Nisan tarihinde 388 trilyon lirası anapara, 634.6 trilyon lirası da faizden oluşan toplam 1 katrilyon 22.6 trilyon lira iç borç geri ödemesi bulunuyor. 
     Nisan ayında Hazine 388 trilyon lirası anapara, 1 katrilyon 10.9 trilyon lirası da faiz olmak üzere toplam 1 katrilyon 398.9 trilyon lira iç borç geri ödemesinde bulunacak. 
     24 Nisan tarihinde yapılması programlanan 3 aylık bono ihalesinde ihraç edilmesi öngörülen net 210 trilyon liralık tutar, Nisan ayı toplam iç borç itfa tutarının yüzde 15 kadarını oluşturuyor. Bu ihalede ortalama ve opsiyon satışı yapılmayacak. 
     3 ay vadeli bono ihalesinde oluşacak faiz, 25 Temmuz tarihinde ödenecek olan 2 ve 3 yıl vadeli devlet tahvili kupon ödemelerine baz teşkil edecek. 
     Aynı tarihte yapılacak olan 6 ay 168 gün vadeli senet, 11 Nisan tarihinde satışı gerçekleştirilen 10 Ekim vadeli senedin yeniden ihracı konumunda olacak. 




</TEXT>
</DOC>
