<DOC>
<DOCNO> 5490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/son/sontur12.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Salı günü Cumhurbaşkanı'na FP'nin içtüzük değişikliği ile ilgili görüşlerini aktacağım" 
</HEADLINE>
<TEXT>

     FP Genel Başkanı Recai Kutan, Cumhurbaşkanı Ahmet Necdet Sezer'e Salı günü FP'nin içtüzük değişikliği ile ilgili görüşlerini aktaracağını belirterek, ''Eğer o vakte kadar partilerarası bir uzlaşma adımı atılmayacak ise sayın Cumhurbaşkanı'ndan liderleri davet etmesini ve onun başkanlığında bu meselenin müzakere edilip bir uzlaşmaya varılması istirhamında bulunacağım'' dedi. 
     Kutan, Genel İdare Kurulu GİK toplantısına verilen arada gazetecilerin sorularını yanıtladı. 
     Gazetecilerin Esat Coşan'ın Avustralya'da geçirdiği trafik kazasında öldüğü yolundaki haberler bulunduğunu belirtmeleri üzerine Kutan, başsağlığı dileğinde bulundu. Coşan ile yaklaşık 50 yıllık hukuku bulunduğunu anlatan Kutan, ''Bir alim, bir fazıl, bir kamil zat idi. Kaybından dolayı fevkalede üzüntü içindeyim'' dedi. Ölüm haberini alır almaz Coşan'ın kardeşi ile telefon görüşmesi yaptığını bildiren Kutan, cenazenin Türkiye'ye getirilip getirilmeyeceğinin henüz belli olmadığını söyledi. 
     Kutan, TBMM İçtüzük değişikliği ile ilgili muhalefet ile iktidar arasında bir uzlaşmanın sağlanıp sağlanamayacağı sorusuna üzerine, şunları kaydetti 
     'Bu meselenin mutlaka bir uzlaşmayla halledilmesini ta başından beri söylüyoruz. Sayın Başbakan'ın bundan bir kaç gün evvel tüzük teklifi hususunda ısrarlı olacakları beyanı üzerine ben sayın Cumhurbaşkanı'na intikal ettirme ihtiyacı hissettim. Salı günü sayın Cumhurbaşkanı'na FP'nin görüşlerini arz edeceğim. Eğer o vakte kadar partilerarası bir uzlaşma adımı atılmayacak ise sayın Cumhurbaşkanı'ndan liderleri davet etmesi ve onun başkanlığında bu meselenin müzakere edilip bir uzlaşmaya varılması istirhamında bulunacağım.'' 
     Kutan, askıya alınan Anayasa değişikliği paketi ile ilgili soruyu cevaplarken, bu konuda hükümet ile herhangi bir müzakerelerinin olmadığını belirtti. Enflasyon rakamları ile ilgili soru üzerine ise Kutan, hükümetin başarısız olduğunu, ekonomik göstergelerin yanıltıcı olacağını savundu. 




</TEXT>
</DOC>
