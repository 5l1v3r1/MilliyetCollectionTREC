<DOC>
<DOCNO> 41410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/soneko11.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Başkan Yrd "Kurda yaşanılan hatalardan bunaldık" 
</HEADLINE>
<TEXT>

     Merkez Bankası Başkan Yardımcısı Şükrü Binay, enflasyon hedeflemesine geçilmesi konusunda bir konsensus bulunduğunu hatırlatırken, ''enflasyon hedeflemesi politikası dışında, abit ve dalgalı kur sistemi uygulandı. Sabit ve dalgalı kur sisteminde yaşanılan hatalardan bunaldık. Bir daha aynı hataları tekrarlamak istemiyoruz'' dedi. 
     Binay, ayrıca enflasyon hedeflemesi dışında bütün sistemlerin denendiği vurgularken, yakında geçilecek enflasyon hedeflemesi kapsamında orta vadeli enflasyon hedefinin açıklanacağını bildirdi. 
     Binay, enflasyon hedeflemesinde hangi endeksin TÜFE veya TEFE kullanılacağının henüz belli olmadığını, Merkez Bankası'nda bu konuda yürütülen çalışmaların devam ettiğini belirtti. 
     ODTÜ Ekonomi Araştırmaları Merkezi tarafından düzenlenen 5. Uluslararası Kongresi Ankara'da başladı. 
     Programının yoğunluğu nedeniyle Kongrenin açılışına katılamayan Merkez Bankası Başkanı Süreyya Serdengeçti'nin yerine konuşan Binay, bankanın uyguladığı para politikaları hakkında bilgi verdi. 
     
     Nereden nereye 
     Geçmişteki sabit kur rejiminin, Merkez Bankası'nın para politikası üzerindeki bağımsızlığını ortadan kaldırdığını, spekülatif saldırılar ile dış şoklara maruz bıraktığını belirten Binay, 1999 yılı sonunda uygulanmaya başlanan kur çıpası sistemiyle enflasyonda düşme ve faiz hadlerinde gerileme yaşandığını, mali dengenin önemli ölçüde düzeldiğini hatırlattı. 
     Faiz hadlerinde yaşanan gerileme nedeniyle Hazine'nin iç borç maliyetinin azaldığını belirten Binay, aynı dönemde tüketimin arttığını kaydetti. 
     Faizlerde gerileme, sabit kur rejimi ve özel sektörün yeniden yatırıma yönelmesi ile üretimin arttığını, ekonominin büyüdüğünü hatırlatan Binay, aynı dönemde hızla artan iç talep, enerji fiyatlarının yükselmesi ve TL'nin değerlenmesinin, ithalatın artmasına, cari işlemler dengesininin açık vermesine yol açtığını kaydetti. 
     Ayrıca 2000 yılının Ağustos ayından itibaren Türkiye'ye yönelik sermaye akışında bir azalmanın görüldüğünü, sabit kur rejiminin sürdürülebilirliği üzerinde kuşkular belirdiğini ifade eden Binay, bu durumun önemli ölçüde Hazine kağıtlarını ellerinde bulunduran bankacılık sektörünüm mali yapısını olumsuz yönde etkilediğini bildirdi. 
     
     Kasım şubat krizleri 
     Tüm bu gelişmeler sonrası 20001 yılı kasım ayında yaşanan krizi sadece likidite krizi olarak nitilendirmenin yanlış olacağını kaydeden Binay, ''Kasım krizi, likidite krizi olarak ortaya çıktı. Sonra bankacılık krizine dönüştü'' dedi. 
     Şubat ayında yaşanan ve kur çıpasının uygulanmasının terk edilmesine yol açan krizin de, doğrudan Türk Lirası'na bir saldırı olduğunu belirten Binay, daha sonra uygulanmakta olan dalgalı kur sistemi hakkında bilgi verdi. 
     Binay, enflasyon hedeflemesine geçilmesi konusunda bir konsensus bulunduğunu hatırlatırken, ''enflasyon hedeflemesi politikası dışında, sabit ve dalgalı kur sistemi uygulandı. Sabit ve dalgalı kur sisteminde yaşanılan hatalardan bunaldık. Bir daha aynı hataları tekrarlamak istemiyoruz'' dedi. 
     
     Orta vadeli.. 
     Merkez Bankası'nın enflasyon hedeflemesi sisteminde, orta vadeli enflasyon hedefini açıklayacağını belirten Binay, para politikasında temel hedefe dönük verilerin, fiyat istikrarı için bir taahhüt olacağını belirtti 
     Enflasyon hedeflemesinde, Merkez Bankası'nın hangi amaçlar için, ne tür araçları kullanacağının yer alacağını da vurgulayan Binay, bu amaç dahilinde şeffaflığa büyük önem vereceklerini söyledi. 
     Binay, enflasyon hedeflemesi sisteminin yararlarını ise ekonomide yaşanabilecek şoklara hızlı biçimde yanıt verilebilmesi ve döviz kurunda esneklik sağlaması olarak özetledi. 
     Daha sonra Nisan 2001 tarihinde kabul edilen yeni Merkez Bankası yasası hakkında bilgi veren Binay, yasanın, Bankanın para politikasının sürdürülmesinde bağımsızlığı getirdiğini bildirdi. 
     
     Enflasyon raporu 
     Merkez Bankası'nın, enflasyonun geçmiş ve gelecek performansı ile izleyeceği para politikasının yer alacağı ''enflasyon raporunu'' gelecek ay açıklanacağını anlatan Binay, düzenli ve periyodik izlemeye yardımcı olacak, enflasyon hedeflerine ulaşılması ile Merkez Bankası'nın şeffaf para politikasının itibarlı olmasına yol açacak raporun teknik analizinin altyapısının hazır olduğunu belirtti. 
     Binay, şöyle devam etti ''Enflasyon hedeflemesinde hangi fiyat endeksinin kullanılacağı üzerinde çalışmalar halen devam ediyor. Birkaç tane de olabilir. Çünkü TÜFE, ekonominin daraldığı zamanlarda enflasyonun düşüşünü destekleyecek bir trend izliyor. Ancak büyüme başladığında bu sorunlu olabilir.'' 
     







</TEXT>
</DOC>
