<DOC>
<DOCNO> 49774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sondun11.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman gazetelerinde Türklere övgü.. 
</HEADLINE>
<TEXT>

     Alman gazeteleri, ilk Türk işçilerinin Almanya'ya göçünün başlamasının 40. yıldönümünde yayınladıkları haberlerde Türkleri övdü. 
     Neue Ruhr Neue Rhein-Zeitung adlı yerel gazete, Türklerin, iyi komşuluk ve iyi dostluk ilişkileriyle işyerinde gösterdikleri dayanışma ve kurdukları yaklaşık 65 bin şirketle 300 binden fazla kişi çalıştırarak, artık Alman toplumundan ayrı düşünülemeyeceklerini yazdı. 
     Gazetenin haberinde, Türklerin para biriktirerek Almanya'da da ev almaya başladıkları, meclislere girdikleri belirtildi. Türklere yaşlılar yurtlarında yer ayrılması gerektiği de kaydedilen haberde, 11 Eylül'den sonra Müslüman vatandaşlara karşı bazı kişilerin şüpheyle bakmaya başladığı, bunun yersiz olduğu vurgulandı. 
     Almanya'da yaşayan Türklerin büyük bölümünün yasalara saygılı vatandaşlar oldukları, Almanlar gibi vergi ödedikleri ve emeklilik kasalarını doldurdukları kaydedilen haberde, ''Ama Türkler her şeyden önce bir konuda bizim için vazgeçilmez hale geldiler toplumumuzu çeşitlendiriyor ve refahımızın korunmasını sağlıyorlar'' ifadesi kullanıldı. 
     Kölner Express gazetesi de işçi olarak Almanya'ya gelen Türklerin, artık işveren olduklarını, emekli olan birçok Türk'ün Almanya'da ikinci vatan bulmaktan mutlu olduğunu, çoğunun ölümlerinden sonra Almanya'da gömülmek istediğini yazdı. 
     Emekli olan Türklerin büyük bölümünün hoşgörülü, memnun ve mutlu oldukları belirtilen haberde, ''Bu tür emekli insanlardan çok daha fazlasını komşu olarak istiyoruz'' denildi. 
     






</TEXT>
</DOC>
