<DOC>
<DOCNO> 36801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/siyaset/siy04.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü'den Baykal'a son söz 
</HEADLINE>
<TEXT>
Başarılarınızın devamını dilerim’ 
     ANKARA Milliyet 

     Solda yeni bir parti için çalışmalarını sürdüren Erdal İnönü, CHP Genel Başkanı Deniz Baykal’ın kendisinden destek istediğini belirterek, "Kendisine benden yardım beklememesi gerektiğini, CHP’den istifa ettiğimi ve şimdi başka yapıda bir yeni parti arayışında olduğumu söyledim" dedi. 
     İnönü, Deniz Baykal ile görüşmesine ilişkin yaptığı yazılı açıklamada, şu görüşleri dile getirdi 
     "3 Ağustos’ta Ankara'da Baykal’ın isteği üzerine bir görüşme yaptık. Gereksiz bir tartışma başlatmamak için zaten durumda herhangi bir değişiklik getirmeyen bu görüşme hakkında ayrıntılı bilgi vermek istemiyordum. Ancak basında, herhalde yanlış bilgilendirmelerden kaynaklanan yorum ve değerlendirmeler gördüğüm için bu açıklamayı yapıyorum." 
     
     "Yeni oluşumu engel görüyor" 
     Görüşmenin tümüyle, Baykal’ın CHP’nin halk katındaki itibarının ne kadar hızla yükselmekte olduğunu anlatmasıyla geçtiğini bildiren İnönü, açıklamasını şöyle sürdürdü 
     "Baykal, bu gidişle CHP’nin gelecek seçimde birinci parti olacağına kesin inancını ifade etti ve ancak olağanüstü bir gelişmenin bu sonucu önleyebileceğini ekledi. Benim parti kurma çalışmalarımın bir aksilik çıkarabileceğini düşündüğünü, bunları bırakıp CHP’yi ve kendisini desteklediğimi ilan edersem önemli bir atılım gerçekleşeceğini söyledi. 
     Yanıt olarak, anlattığı başarılar için kendisini kutladığımı, bendeki bilgiler tam tersi bir durum göstermekle birlikte, gelişmeler söylediği gibiyse, devamını dilediğimi, bu parlak gidiş karşısında benim davranışlarımın herhangi bir etkisi olamayacağını, ayrıca benden yardım beklememesi gerektiğini, CHP’den istifa ettiğimi ve şimdi başka yapıda bir yeni parti arayışında olduğumu söyledim. 
     Ama CHP’yi güçlendirmek istiyorsa bence yapması gerekenin, ayrılan arkadaşlarını çağırmak, belediye başkanları ile iyi ilişkiler kurmak olduğunu ekledim. Bu sözler üzerine görüşme bitti ve ayrıldım. Durum bundan ibarettir." 
     



 SİYASET 











</TEXT>
</DOC>
