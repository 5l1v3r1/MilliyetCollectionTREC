<DOC>
<DOCNO> 49477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sontur22.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'li Budak "Ecevit'in iki dudağı arasında olacaksam..." 
</HEADLINE>
<TEXT>

     DSP İstanbul Milletvekili Rıdvan Budak, bugünkü çağdaş dünyada toplumların yönetilmesi için mutabakat sağlandığı noktanın demokrasiler olduğunu belirterek ''Bu ülkede de vatandaşların düşüncesi, liderler hegemonyasının bitmesi şeklindedir'' dedi. 
     Budak, Çerkezköy Belediyesi'nce Cumhuriyet'in 78. yıldönümü ve Çerkezköy'ün kurtuluşunun 79. yıldönümü etkinlikleri çerçevesinde düzenlenen ''Nasıl Bir Türkiye'' konulu konferansta yaptığı konuşmada, ülkede yaşanan olumsuzlukların 1999 seçimlerinde yapılan hatalardan kaynaklandığını savunarak bugün gelinen noktanın, bunun bir sistem sorunu olduğunu ortaya çıkardığını söyledi. 
     ''İddiamız, Bu ülkede yaşanmaz deyip gitmek değil, ülkenin daha iyi yönetilmesi için mücadele etmek olmalıdır'' diyen Budak, şöyle konuştu 
     ''Milliyetçi ve dinci akımların birleştiği bir göçler bölgesidir Türkiye. Böyle bir çoğrafyada yaşarken, bu olumsuzluklardan nasıl çıkış bulabiliriz Bu ülkede de vatandaşların düşüncesi, artık liderler hegemonyasının bitmesi şeklindedir. Siyasi partilerde milletvekillerini, belediye başkanlarını, il genel meclis üyelerini ve belediye meclis üyelerini genel merkez seçiyor. O zaman parti üyesi olmamıza ne gerek var 
     Bu hükümet, yolsuzlukların, hortumlamaların, faili meçhul cinayetlerin üzerine gitti. Sonuçta ekonomide başarılı olmayınca bunların hiç biri aklımıza gelmiyor. Farikalar kapanırsa, sokaktaki işsizler artarsa, bunlar görülmez. Toplumun yeniden örgütlenmesi gerek. Demokrasileri örgütlü toplumlar kurar. En iyi anayasayı hazırlayabilirsiniz. Ama 250 milyon lira maaş alan polisi o anayasa ile buluşturamazsınız.'' Hükümetteki bakan sayısının azaltılması ve dokunulmazlıkların kaldırılması gerektiğini de vurgulayan Budak, ''Türkiye'de seçim sürecine girilmiştir. Bu süreçte siyasi partiler ve seçim yasaları değişmelidir. Ben Sayın Ecevit'in iki dudağı arasında olacaksam milletvekili olmayayım'' diye konuştu. 
     






</TEXT>
</DOC>
