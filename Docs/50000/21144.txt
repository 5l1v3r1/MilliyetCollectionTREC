<DOC>
<DOCNO> 21144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sondun11.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da oy sayımı devam ediyor...Berlusconi az farkla önde 
</HEADLINE>
<TEXT>

     İtalya'da dün yapılan genel seçimlerin oy sayım işlemi devam ederken, merkez sağ partileri ittifakı ''Özgürlüklerin Evi''nin lideri Silvio Berlusconi başbakanlık yarışında önde gidiyor. 
     Senato ve Meclis'te Berlusconi'nin liderliğini yaptığı Özgürlüklerin Evi'nin en çok üyeyle temsil edilmesi bekleniyor. Şimdiye kadar açılan sandıklardan elde edilen sonuçlara göre, 315 sandalyeli Senato'da merkez sağın önde olmasına rağmen çoğunluk için gerekli 158 rakamına ulaşamama riski bulunuyor. 
     Özel şirketlerin anketleri, gece yarısı, merkez sağın yüzde 10'a varan farkla seçimi kazandığını ilan ederken, ilerleyen saatlerde gelen resmi veriler sonuçların bu şekilde olmadığını gösterdi. 
     İçişleri Bakanlığı tarafından yapılan açıklamada, Senato seçimlerinde 60 bin 374 sandıktan 49 bin 103'ünün açıldığı, Özgürlüklerin Evi'nin yüzde 42,2, Zeytin Dalı'nın yüzde 39,2, Komünist Yeniden Oluşum Partisi'nin yüzde 5, Di Pietro Değerlerin İtalyası'nın yüzre 3,4 ve Radikaller'in yüzde 2 oy aldıkları belirtildi. 
     Meclis seçimleriyle ilgili olarak ise, 60 bin 226 sandıktan henüz sadece 26 bin 54 sandığın açıldığı, şimdilik Özgürlüklerin Evi'nin 78, Zeytin Dalı'nın da 73 milletvekili kazandığı belirtiliyor. Meclis'e 630 üye seçilecek. 
     Oy kullanma işlemi bazı yerleşim birimlerinde sabah saat 04.00'e kadar uzatıldığı için sayım işlemine geç başlanırken, gazetelerin baskıları da aksadı. Vatandaşlar erken saatlerde gazete bulmakta zorluk çekti. 







</TEXT>
</DOC>
