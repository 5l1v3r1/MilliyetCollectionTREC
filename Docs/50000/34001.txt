<DOC>
<DOCNO> 34001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sonspo17.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe Teknik Direktörü "Memur oyuncularla işim yok" 
</HEADLINE>
<TEXT>

     Göztepe Teknik Direktörü Rıza Çalımbay,çok çalışmaktan kaçınan ve yüreğiyle mücadele etmeyen oyuncularla yola devam etmek istemediğini açıklarken, yönetim kurulu, kadronun 24 kişiye indirilmesi için TSYD Kupası maçlarını bekleme kararı aldı. 
     Rıza Çalımbay, Almanya kampı dönüşü düzenlediği basın toplantısında, takımın durumu, transferler ve hedefleriyle ilgili açıklamalarda bulundu. 30 kişilik kadronun 24'e indirilmesi konusunu bir raporla yönetime sunduğunu anlatan Çalımbay, isim açıklamayacağını, bunu yönetime bıraktığını söyledi. 
     ''Memur zihniyetli oyuncularla işim yok'' diyen Çalımbay, kamp boyunca ayrım yapmadan herkese şans tanıdığını, bu doğrultuda gönderilecek isimleri belirlediğini dile getirdi. 
     Çalımbay şöyle konuştu 
     ''Çok çalışan, yüreğini ortaya koyan ve antrenmanlarda kaytarmayan oyuncular kalacak. Diğerleri gidecek. İsminin ne olduğu değil, ne yaptığı önemli. Nouma da çok iyi futbolcu ve iyi bir insandı ama davranışlarıyla takıma zarar verdiği için Daum ondan vazgeçti. Yani vazgeçilmeyecek isim yoktur.'' 
     Çalımbay'ın açıklamaları, ''gözden çıkarılanlar arasında sürpriz isimler mi var'' sorusunu gündeme getirirken, yönetim kurulu toplantısından sonra Göztepe A.Ş.Genel Müdürü Ömer Dinçer, bu konuda TSYD Kupası maçlarını bekleyeceklerini söyledi. 
     Dinçer, ''TSYD Kupası maçı, muhtemelen 2 Ağustos'ta da Fenerbahçe maçı var. Orada da tüm oyuncuları görelim sonra kadro 24'e indirilecek. Bu oyuncuların hepsi bizim evladımız'' dedi. 
     Çalımbay, Almanya kampının son derece yararlı geçtiğini ve Fenerbahçe maçının iptal edilmesi dışında bir olumsuzluk yaşamadıklarını söyledi. Çok kaliteli bir kadro oluşturduklarını ancak 1 yabancı oyuncu hakkını daha kullanacaklarını, savunma yönü olan bir oyuncu ve bir kaleci alacaklarını belirten Çalımbay, şunları söyledi 
     ''Ayrıca aramıza bir antrenör daha katılacak. Kamerun'dan, orada lig şampiyonu olan takımın oyuncusu da önümüzdeki günlerde gelecek. Bu sezon hedefimiz üst sıralarda yer almak. Gelecek sezonda şampiyonluğa oynayacağız. Bir pilot takım kurma çalışmalarımız sürüyor.'' 






</TEXT>
</DOC>
