<DOC>
<DOCNO> 44028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/guncel/gun04.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce tahliye sonra ölüm... 
</HEADLINE>
<TEXT>

Ölüm orucunu Küçükarmutlu’da sürdüren Arıkan ile Demir hayatını kaybetti 
     DİNÇER ŞEREF İstanbul 

     F tipi cezaevi uygulamasını protesto için 343. gün önce başlattığı "ölüm orucu" eylemini tahliye olduktan sonra da sürdüren Zeynep Arıkan 33 ile Ali Rıza Demir dün hayatlarını kaybetti. 
     Tutuklu bulunduğu Ümraniye Cezaevi’nde ölüm orucuna başlayan Arıkan, Hayata Dönüş Operasyonu’nun ardından sağlık nedeniyle tahliye edilince, eyleme Sarıyer Küçükarmutlu’daki bir evde devam etti. Ölüm orucunda can veren 37. kişi olan Arıkan’ın eşi Kazım Gülbağ ise F tipi cezaevlerini protesto için geçen yıl Almanya’da kendini yakmıştı. 
     Yasadışı DHKP - C örgütü üyesi Arıkan’ın adı, 16 Haziran 1997’de İstanbul Emniyet Müdürlüğü’ne, 14 Temmuz 1997’de de Harbiye Orduevi’ne lav silahlı saldırı düzenlenmesi eylemlerine karışmıştı. Arıkan, bu suçlardan dolayı TCK’nın 146 1. maddesi gereğince "Anayasal düzeni silah zoruyla değiştirmeye kalkışmak" suçundan idam cezası istemiyle İstanbul DGM’de yargılanıyordu. 
     
     Bir ölüm daha 
     Yine DHK -C davasından tutuklu bulunan ve idamla yargılanan Ali Rıza Demir de ölüm orucunun 343. gününde hayatını kaybetti. Şartlı tahliye sonucu serbest bırakılan Demir, ölüm orucu eylemine Küçükarmutlu’da devam ediyordu. 
     



 GÜNCEL 
























</TEXT>
</DOC>
