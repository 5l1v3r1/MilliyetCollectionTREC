<DOC>
<DOCNO> 37120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sontur13.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem İstanbul'da nüfusun yüzde yetmişinin yaşadığı yapıları yıkacak 
</HEADLINE>
<TEXT>

     TÜBİTAK Marmara Araştırma Merkezi MAM Başkanı Prof. Dr. Naci Görür, ''Marmara Bölgesi'nde sağlıksız şehirleşme ve yapılaşmanın düzeltilerek, bunların yerine daha güvenilir yapıların ikame edilmesi veya iyileştirilmesi adına tek bir şeyin yapıldığını sanmıyorum'' dedi. 
     17 Ağustos depreminin 2. yılında İstanbul'da olası depreme yönelik hazırlıkları değerlendiren Prof. Dr. Görür, bilim adamlarının yanı sıra İstanbul Valiliği ile Büyükşehir Belediyesi'nin birçok çalışma yaptığını söyledi. 
     Bilim adamları olarak yaptıkları araştırmalarda, ''tehlikenin yeri, boyutu ve geniş bir aralık da olsa zamanını tespit ederek, depremin şiddetinin en fazla nerelerde hissedileceği ve bu çerçevede nerelere daha fazla öncelik verilmesi gerektiği'' gibi bilgileri, halkın can ve mal güvenliğini sağlayacak, şehri depreme hazırlayacak olan siyasi ve yerel otoritelere sunduklarını anlatan Prof. Dr. Görür, bu veriler ışığında şehrin depreme hazırlanabileceğini bildirdi. 
     Prof. Dr. Görür, depreme hazırlık kapsamında yeni yapılaşmaya yönelik tedbirler alındığını, yönetmeliklerin çıktığını belirterek, bundan sonra yapılacak her yapının İstanbul veya Marmara Bölgesi'nin depremselliğini ön plana alan nitelikte depreme dayanıklı olacağını söyledi. 
     İstanbul'da reorganizasyon ve kurtarma konusunda da çok şey yapıldığını dile getiren Prof. Dr. Görür, ancak ilde şuursuzca, bilinçsizce, plansız ve projesiz olarak, gecekondu ile başlayıp daha sonra ne gecekondu ne de sağlıklı yapı olmayan katların yükseldiği alanların deprem açısından hala büyük sorun oluşturduğunu vurguladı. 
     Prof. Dr. Görür, şöyle konuştu 
     ''Şu anda Marmara Bölgesi'nde sağlıksız şehirleşme ve yapılaşmanın düzeltilerek, bunların yerine daha güvenilir yapıların ikame edilmesi, iyileştirilmesi adına tek bir şeyin yapıldığını sanmıyorum. Buralardan işe başlamak en akıllıca yol. Bu büyük bir problem gibi görünüyor. Ama ne kadar büyük olursa olsun insan hayatı değerlidir. Bir yerden başlamak gerekir ve kaybedeceğimiz her güne yazık olur.'' 
     İstanbul'da zemin bakımından en zayıf olan alanlar ile sosyoekonomik yönden daha az gelişmiş semtlerin üst üste çakıştığı yerlerin, depremde en fazla zarar görecek bölgeler olduğunu belirten Prof. Dr. Görür, ''İşe buralardan başlamak gerekiyor. Buraların yapılaşmasını iyileştirmekten tutun, tahliyesine kadar düşünülebilir. Önümüzdeki 30 sene içinde her an deprem olabilir. Depreme yakalandığımız zaman epey hazırlık yapmış olmak için zaman yitirmeden ciddi çalışmak lazım'' diye konuştu. 
     
     Deprem yoksulu vuracak 
     Jeofizik Mühendisleri Odası Genel Başkanı Prof. Dr. Ahmet Ercan, da, İstanbul'da gerek bilim adamlarının, gerekse kamu kesiminin depreme hazırlanmak için birçok çalışma yaptığını, ancak depreme hazırlanmanın en iyi yolunun sağlam yere sağlam konut yapmak olduğunu bildirdi. 
     Prof. Dr. Ercan, İstanbul'da olacak bir depremin, yığma, kerpiç gibi herhangi bir projeye bağlı olmaksızın kötü zeminde yapılan D tipi kötü yapıları yıkacağını, deprem yükleri ile düşey yükler hesaplanmadan projesiz inşa edilen C tipi yapıların da ağır hasar ve kısmen göçme göstereceğini söyledi. 
     B tipi yapıların orta hasarla, A tipi yapıların ise hafif hasarla depremi atlatacağını dile getiren Prof. Dr. Ercan, şunları kaydetti 
     ''İstanbul'daki insanların yüzde 70'i, D ve C tipi yapılarda oturuyor. Dolayısıyla varlıklı insanlar en az zarar görecek ve deprem İstanbul'da yoksulu vuracaktır. 
     Devlet deprem olduktan sonra bu insanlara afet evleri yapmak zorundadır. Bunun maliyeti 100 milyar dolardır. Türkiye, 100 milyar dolara katlanabilecek bir ekonomiye sahip değil. O nedenle bugünlerde gündemde olan ve depreme de en dayanıklı yerler olan Hazine arazileri ile sağlam yerlere yapılmış olan kötü konutları yıkarak, yerlerine sağlam yapılar yapmak en akıllıca yoldur. Bunun maliyeti 6-7 milyar dolardır. Böylece İstanbul'da hem yeşil alan kapasitesi artar hem kent köy görüntüsünden kurtulunur hem de insanların hayatı kurtulur. Tek çare budur. Bu iş hemen ihale edilirse, 2-3 yıl içinde depremden zarar görecek İstanbulluyu sağlam yerlere aktarma olanağı bulunur. Yoksa 'depremin büyüklüğü 7.2 mi, 7.8 mi olacak' gibi tartışmalar zaman kaybettirir.'' 







</TEXT>
</DOC>
