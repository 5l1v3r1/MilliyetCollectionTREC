<DOC>
<DOCNO> 1245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sontur20.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Şahin "Trafik kazasından önceki olayları hatırlamıyorum" 
</HEADLINE>
<TEXT>

     Özel Harekat Dairesi eski Başkan Vekili İbrahim Şahin’in, İstanbul Emniyet Müdürlüğü Asayiş Şubesi Müdür Yardımcısı olduğu dönemde Çiftehavuzlar’da gerçekleştirilen yasadışı örgüte yönelik operasyona ilişkin açılan dava kapsamında yargılanmasına devam edildi. 
     Kadıköy 1. Ağır Ceza Mahkemesi’ndeki duruşmaya, tutuksuz yargılanan İbrahim Şahin katıldı. Davada tutuksuz yargılanan 14 polis memuru ise duruşmaya gelmedi. 
     Duruşmada söz alan sanık avukatı Ömer Yeşilyurt, müvekkilinin Bursa yakınlarında geçirdiği trafik kazasının ardından işitme yetisini kaybettiğini belirterek, Şahin’e yöneltilecek soruların kendisi aracılığıyla yazılı olarak sorulmasını talep etti. Talebin kabul edilmesi üzerine avukat Yeşilyurt tarafından, dava dosyasında yer alan kimlik bilgileri Şahin’e yazılı olarak soruldu. Kimlik bilgilerini doğrulamasından sonra Şahin, avukatının aynı yöntemle iddianamedeki suçlamaları yöneltmesi üzerine yazıyla verdiği cevapta, Bursa yakınlarında geçirdiği trafik kazasının ardından işitme yetisi ile muhakeme gücünü kaybettiğini belirtti. 
     Sanık Şahin, geçirdiği trafik kazasından önceki olayları hatırlamadığını ve bu nedenle ifade veremeyeceğini bildirdi. Duruşma, dosyadaki eksikliklerin giderilmesi amacıyla ertelendi. Duruşmanın ardından bir süre adliyenin polis karakolunda oturan Şahin, daha sonra korumalarının yardımıyla özel otomobiline bindirilerek adliyeden ayrıldı. 
     




</TEXT>
</DOC>
