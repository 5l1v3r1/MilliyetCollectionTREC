<DOC>
<DOCNO> 29281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sondun18.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Konseyi'nde FP tartışması... 
</HEADLINE>
<TEXT>

     Anayasa Mahkemesi tarafından kapatılan Fazilet Partisi milletvekili Oya Akgönenç'in partisi adına Avrupa Koseyi'nde bazı temaslarda bulunması, MHP milletvekillerinin sert tepkisine yol açtı. 
     Avrupa Konseyi Parlamenter Meclisi AKPM üyesi MHP Balıkesir Milletvekili Hüseyin Kalkan, Türk basınına yaptığı açıklamada, Oya Akgönenç'in temaslarını sert dille eleştirdi. 
     Kalkan, ''Akgönenç, devlet parasıyla buralara gelip devleti Avrupalılara şikayet ediyor. Bu doğru bir davranış değil. Kendisinin tutumu Leyla Zana'nın tutumundan farklı değil'' diye konuştu. Kalkan, AKPM'de tartışılacak Türkiye raporu için verilen ve FP'nin kapatılmasını eleştiren değişiklik önergelerinin, Akgönenç'in girişimiyle gündeme getirildiğini söyledi. Kalkan, Akgönenç'in FP'nin kapatılması konusunda yarın yapacağı basın toplantısını da eleştirdi. Gazetecilerin sorularını yanıtlayan Akgönenç ise suçlamaları reddetti ve Avrupalı parlamenterlerin soruları üzerine kapatma kararıyla ilgili bilgi verdiğini söyledi. AKPM Başkanı Russel Johnson'dan randevu isteyip bu konudaki görüşlerini anlattığını belirten Akgönenç, FP ile ilgili değişiklik önergesinin, 5 farklı siyasi grubun desteğiyle çıktığını hatırlattı. Değişiklik önergesinde, Anayasa Mahkemesi'nin kararı eleştirilerek, bunun demokratik çoğulcu sistemin prensiplerine aykırı olduğu ileri sürülüyor. 






</TEXT>
</DOC>
