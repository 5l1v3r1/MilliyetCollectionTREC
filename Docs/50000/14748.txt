<DOC>
<DOCNO> 14748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sondun05.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
5 gün okyanusta aç susuz kalan Ekvatorlular kurtarıldı 
</HEADLINE>
<TEXT>

     Kaçak göçmen ticareti yapan kişiler tarafından bir teknede terkedilen ve Büyük Okyanus'ta beş gün kalan 149 Ekvadorlu evlerine döndü. 
     ABD savaş gemileri tarafından kurtarılan Ekvadorlular, USS Halyburton firkateyni tarafından dün Ekvador'un kuzeyindeki liman kenti Esmeraldas'a getirildi. 
     Amerikan gemileri, beş gün okyanus sularında başıboş dolaşan 18 metre uzunluğundaki ''Fortuna'' adlı tekneyi Kosta Rika'nın yaklaşık 400 kilometre açığında 31 Mart Cumartesi günü buldu. ABD Sahil Muhafaza sözcüsü Rick Wester, kaçak göçmenlerin Ekvador'dan Guatemala'ya oradan da ABD'ye geçmeyi planladıklarını söyledi. 
     Wester, kaçak göçmenlerden birinin Ekvador'daki akrabalarından biriyle bağlantı kurmayı başardığını, bu kişinin New York'ta bir yakınına ulaştığını ve New York'taki kişinin de California eyaletindeki Alameda bölgesinde durumu Sahil Muhafaza'ya haber verdiğini belirtti. 
     Deniz Kuvvetlerine bağlı üç savaş gemisi ve Sahil Muhafaza botlarının iki gün boyunca tekneyi aradığı ve 43 bin 520 kilometre karelik alanın tarandığı, Deniz Kuvvetleri'ne ait bir uçağın sonunda teknenin yerini belirlediği kaydedildi. Teknedeki kaçak göçmenlerden Rolando Morocho, geçen hafta Salı günü teknenin hareket etmediğini görünce mürettebatın küçük bir botla tekneyi terkettiğini anladıklarını söyledi. Teknenin 10 Mart'ta Ekvador'un güneyindeki Manta limanından ayrıldığını söyleyen Morocho, ''Yiyecek, içecek hiçbirşeyimiz yoktu ve öleceğimizi düşünmeye başlamıştık'' dedi. 




</TEXT>
</DOC>
