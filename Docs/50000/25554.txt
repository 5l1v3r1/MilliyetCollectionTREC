<DOC>
<DOCNO> 25554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sondun11.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkunç iddia...Nükleer denemelerde ölü bebekler kullanıldı 
</HEADLINE>
<TEXT>

     Avustralyalı yetkililer, ölü doğan bebeklerden alınan kemik örneklerinin, hükümetin nükleer çalışma programı çerçevesinde ABD ve İngiltere'ye gönderildiğini bildirdiler. 
     Hükümete bağlı Avustralya Radyasyon Koruma ve Nükleer Güvenlik Kurumu ARPANSA , Avustralya'nın 1957'den 1978'e kadar, insanlardaki ''stronsiyum 90'' izotopunun radyoaktivite düzeyini ölçmek için bir program yürüttüğünü açıkladı. 
     ''Güneş Işığı Projesi'' olarak adlandırılan bu programın, Avustralya'da yapılan nükleer denemeler yüzünden atmosferde radyoaktif serpinti oluştuğu endişeleri çerçevesinde hazırlandığı belirtildi. Projenin ilk safhalarında, bebek, çocuk ve yetişkinlerin cesetlerinden alınan kemik örneklerinin, yakıldıktan sonra, nükleer denemeler için ABD ve İngiltere'ye gönderildiği kaydedildi. Bu testlerin Avustralya'da yapılması yönünde daha sonra olanaklar yaratıldığı belirtildi. 
     ARPANSA Başkanı John Loy, insan kemiğinin, stronsiyum 90 izotopunu atmosferden emdiğini belirterek, bu testlerin bu nedenle önem taşıdığını söyledi. Loy, ''Güneş Işığı Projesi''nin, hükümet tarafından gizlenmediğini ve bu konudaki raporların bilimsel dergilerde yayımlandığını belirtti. John Loy, ARPANSA'nın ölü doğan bebeklerin vücutlarının kullanıldığına dair kanıtı olmadığını, ancak yalnızca kemiklerden haberi olduğunu ifade etti. İngiliz The Observer gazetesi, Hong Kong, Avustralya, İngiltere, Kanada ve Güney Amerika'dan ABD'ye gönderilen yaklaşık 6 bin ölü doğan bebeğin, nükleer denemelerde kullanıldığını yazmıştı. Gazeteye göre, bebekler anne babalarından habersiz ABD'ye gönderildi. Hong Kong ve Avustralya'da, gazetenin bu iddiası üzerine soruşturma başlatıldı. 







</TEXT>
</DOC>
