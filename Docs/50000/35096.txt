<DOC>
<DOCNO> 35096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/soneko09.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB'dan KOBİ'lere 100 milyon dolarlık kredi... 
</HEADLINE>
<TEXT>

     Türkiye Odalar ve Borsalar Birliği TOBB tarafından Eximbank aracılığı ile ihraçtı Kobi'lere kullandırılacak, 100 milyon dolarlık krediye ilişkin protokol, Devlet Bakanı Tunca Toskay, Eximbank Genel Müdürü Ahmet Kılıçoğlu ve TOBB Başkanı Rifat Hisarcıklıoğlu arasında imzalandı. 
     Protokolün imzalanmasının ardından gazetecilere bir açıklama yapan Devlet Bakanı Toskay, TOBB Başkanı Hisarcıklıoğlu'na teşekkür etti. 
     Toskay içinde yaşanılan sıradışı dönemde, Türkiye ekonomisinde güçlerin birleştirilerek birlikte hareket edilmesinin büyük önem taşıdığını belirterek, Odalar Birliği'nin bu konuda örnek teşkil eden bir girişimde bulunduğunu söyledi. Odalar Birliği ile Eximbank arasında 100 milyon dolarlık kredi anlaşmasına ilişkin protokolün imzalandığını ifade eden Toskay, sağlanan kaynağın reel sektöre, üreten sektöre hızla aktarılacağını bildirdi. Söz konusu kaynağın daha ziyade Kobi denen, Türk ekonomisinin bel kemiğini oluşturan, üretim ve ihracatta büyük ağırlığı olan ve kaynak bulmakta zorlanan kesime aktarılacağını belirten Toskay, Eximbank'ın da uygulamalarının zaten bu yönde olduğunu kaydetti. 
     Bakan Toskay, Eximbank'ın kredilendirdiği firmaların yüzde 62'sinin Kobi olduğu, fonların da yüzde 38 ile yüzde 42'sinin yine Kobi'lere tahsis edildiğini kaydederek, ''hiç şüpheniz olmasın, bu gelecek 100 milyon doların hemen hemen tamamı bu söylediğimiz prensipler dahilinde 200 bin dolarlık limit içinde kalmak kaydıyla Kobi'lere tahsis edilecektir. Banka zaten uygulamalarında bu işe özel bir itina göstermektedir. Bundan sonra da daha dikkatli olacaktır. O konuda hiç kimsenin bir endişesi olması'' dedi. Odalar Birliği'nin bu girişiminin toplumsal dayanışma ve birlikte hareket etme ile Türkiye'de güven ortamının pekiştirilmesi bakımından güzel bir adım olduğunu da belirten Toskay, bunun diğer sivil toplum örgütlerine de örnek teşkil etmesini ümit ettiğini vurguladı. 
     
     benimki beklenti olmaz, spekülasyon olur 
     Daha sonra gazetecilerin sorularını yanıtlayan Toskay, DİE'nin bu ayki enflasyon rakamı ile ilgili beklentisinin ne olduğunun sorulması üzerine, ''benle ilgili bir kuruluş olduğu için, ben şimdi bir rakam söylersem benimki beklenti olmaz, spekülasyon olur'' yanıtını verdi. Bir gazetecinin, ''daha önce açıklamıştınız ama'' demesi üzerine de Bakan Toskay, ''o zaman öyle gerekiyordu. Tansiyonu düşürmemiz gerekiyordu. Şimdi birşey söylememiz pek gerekli değil'' dedi. 
     Dünya Bankası'ndan Türkiye'ye yoksullar için 500 milyon dolarlık kredi verileceğinin hatırlatılarak, bunun nasıl kullanılacağının sorulması üzerine de Toskay şunları kaydetti 
     ''Onu bilemiyorum. Türkiye'nin o konuda bir mekanizması var. Sosyal Yardımlaşma ve Dayanışma Fonu. Hazine ile bu söylediğimiz organizasyona, bu fonun gerçek ihtiyaç sahiplerine intikalini sağlamak üzere mutlaka bir organizasyon yaparlar.'' Bütçeden Eximbank'a herhangi bir kaynak aktarımında bulunulup bulunulmadığının sorulması üzerine de Toskay, en son bütçeden Eximbank'a 186.5 trilyon lira şu ana kadar aktarıldığını bildirdi. 
     
     TOBB Başkanı Hisarcıklıoğlu 
     Odalar Birliği Başkanı Rifat Hisarcıklıoğlu'da, Türk özel sektörü olarak artık taşın altına kendi parmağını koyma, kendi kaynaklarını kendilerinin bulma ve yaratma zamanının geldiğini belirterek, bu bilinçle TOBB Yönetim Kurulu olarak bu kaynağın Eximbank'a aktarılması kararı aldıklarını bildirdi. Buna ilişkin protokolün imzalandığını da ifade eden Hisarcıklıoğlu, bütün diğer sivil toplum örgütlerinin ve sendikaların Eximbank'a bu şekilde katkı yaparak ekonominin tekrar çarklarının çalışması gerektiğini söyledi. Hisarcıklıoğlu Türk sanayinin dertlerine çare olacak finansmanın hep beraber inşallah yaratılacağını vurguladı. 
     
     Eximbank Genel Müdürü Kılıçoğlu 
     Eximbank Genel Müdürü Ahmet Kılıçoğlu da ihracatın büyük destekçisi olan Eximbank'ın bugün itibarıyla, ihracatçıya 1.8 milyar dolar kredi sağladığını, bunun 685 milyon dolarının Kobi'lere kullandırıldığını bildirdi. 
     Bu konuda bekleyen taleplerin hemen hemen tamamının karşılandığını, 1 ay öncesine kadar bankadan 300 milyon dolarlık kredi talebi beklendiğini hatırlatarak, ancak sağlanan sendikasyon kredileri ve Dünya Bankası'ndan alının 200 milyon dolarla bu bekleyen taleplerin eritildiğini söyledi. TOBB'dan gelecek 100 milyon dolarlık ek imkanla kredi taleplerini karşılamada kendilerine yardımcı olacağını ifade eden Kılıçoğlu, TOBB'un Eximbank'a aktaracağı 100 milyon dolarlık kredinin şartlarına ilişkin de bilgi verdi. 
     Söz konusu kredinin kullandırılması için bir yıl vadeli banka bonosu ihraç edileceğini ifade eden Kılıçoğlu, ''bu konuda SPK'ya başvurumuzu yapıyoruz. Libor 2.90 faizle Odalar Birliği bu imkanı Eximbank'a sağlıyor'' dedi. Kılıçoğlu söz konusu kredinin kullandırılması için Eximbank tarafından yeni bir liste yapılmadığını belirtirken, öncelikle 200 bin dolara kadar olan taleplerin karşılanacağını söyledi. 







</TEXT>
</DOC>
