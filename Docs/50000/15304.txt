<DOC>
<DOCNO> 15304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/ekonomi/eko05.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aranan kaynak bulundu Benzin zamları 
</HEADLINE>
<TEXT>

Vergi Dünyası MUSTAFA ÖZYÜREK 
     Türkiye, Kemal Derviş'in açıklayacağı yeni ekonomik programa kilitlenmiş bekliyor. Piyasalar, ilaç bekleyen hastalar, işini kaybetmiş yüz binler programı bekliyor. 
     Programın açıklanmasından sonra 10 - 12 milyar dolar bir dış kaynak bulunacağı inancı yaygın. İç kaynak için kamu harcamalarında tasarruf önlemleri üzerinde duruluyor. Her bakanlık kendi harcamalarında ne kadar kısıntıya gidileceğini tespite çalışıyor. Bu çalışmalar devletin de ekonomik krizi önemsediğini göstermesi açısından olumlu. Ancak, kamudaki otomobilleri azaltarak, yazışmalarda saman kağıt kullanarak beklenen ek kaynak yaratılamaz. 
     
Zamlar ve vergiler geliyor      Hükümet az vergi çok tasarruf gibi sloganlarla kamuoyunu oyalasa da, vatandaşın canını yakacak zamlar ve vergiler gelmeye başladı ve daha da gelecek gibi görünüyor. 
     Petrol ürünleri zamlarını yüksek tutarak çok vergi almak, yöntemin kolaylığı nedeniyle, Maliye'nin sık başvurduğu bir yol. 
     Dalgalı kur sistemine geçildiği 21 Şubat'tan bugüne kadar benzin fiyatları ortalama yüzde 41.6 oranında artmış oldu. Yılbaşından bu yana da benzine 7 kez zam yapıldı. 
     Litresi 864.200 TL'ye satılan süper benzin fiyatının içinde, 364.000 TL ATV, 13.900 TL AFİF, 125.655 TL KDV olmak üzere toplam 503.555 TL vergi var. Kısacası fiyatın yüzde 60'a yakını vergi. 601.900 TL'ye satılan motorin fiyatının içinde ise yüzde 53 oranında 319.452 TL'lik vergi var. 
     
Akaryakıtta kur çoktan yükseldi      Bu ayın başında akaryakıta yüzde 20 zam yapılırken, ATV yüzde 20 artırıldı. Oysa yasaya göre mart ayı enflasyonu kadar 10.1 oranında artırılması gerekiyordu. Yeni akaryakıt fiyatları belirlenirken, dolar kuru 1.021.115 TL olarak dikkate alındı. Kemal Derviş'in "Nisan sonunda dolar kuru 1 milyon 100 bin lira olacak" demecinden önce 1 Nisan'da dolar kuru akaryakıtla 1.120.115 TL olarak uygulandı. 
     Dışarıda petrol fiyatları arttıkça, dolar kuru değiştikçe akaryakıta zam gelmeye devam edecek, bu sırada ATV de artırılarak, önemli bir ek kaynak sağlanacak. 2001 yılı bütçesinde 4.1 katrilyon lira ATV toplanması öngörülüyor. Bu rakamın 5 katrilyona çıkarılmasının amaçlandığı anlaşılıyor. 
     
Akaryakıt zincirleme zam getirir      Yetkili yetkisiz bazı kişilerin "benzin fiyatı en az bir dolar olmalıdır" şeklindeki açıklamaları hatırlanınca, ATV'nin de, akaryakıt fiyatlarının da yükselmeye devam edeceği anlaşılıyor. Bu noktada, en büyük sorun daralan ekonomide tüketimin azalması, beklenen vergi artışını engelleyebilir. 
     Akaryakıta zam yapmak kolay bir vergi toplama yolu. Ancak akaryakıt fiyatlarındaki artış iğneden ipliğe her malın maliyetini yükseltir ve enflasyonu azdırır. Hükümetin enflasyonla mücadele amacını bıraktığı astronomik akaryakıt zamlarından da anlaşılmaktadır. 
     
     


 EKONOMİ 





















</TEXT>
</DOC>
