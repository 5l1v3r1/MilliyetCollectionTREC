<DOC>
<DOCNO> 23914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sonspo12.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Cavcav "Böyle giderse kiloyla futbolcu transferi başlar" 
</HEADLINE>
<TEXT>

     Birinci Futbol Ligi takımları yönetimlerinin oluşturduğu ''Kulüpler Birliği''nin Başkanı İlhan Cavcav, 15 Haziran tarihinden sonra adeta ''kiloyla futbolcu transferi'' döneminin başlayacağını söyledi. 
     Yönetimlerin iç transferde futbolcuların astronomik talepleri ile karşı karşıya kaldığını belirten Cavcav, ''Hiçbir kulüp, bu talepleri karşılayamaz. Pek çok futbolcu satış listesine koyulur. İşte o zaman kiloyla futbolcu alma dönemi başlar'' dedi. 
     Futbolcularla kulüplerin 15 Haziran tarihine kadar anlaşma zorunluğu bulunduğunu hatırlatan İlhan Cavcav, Kulüpler Birliği'nin konuyla ilgili görüşlerini şöyle dile getirdi 
     ''İstedikleri rakamlarla kimse bir yere gidemez. Futbolcular talep ettikleri o paralarla elde kalır, sonra da millet onları kiloyla alır. Kulüp başkanı olarak daha bir kaç gün önce iç transferde benden yıllık 800 bin dolar yaklaşık 800 milyar isteyen futbolcu oldu. Kulüplere yayın geliri olarak federasyon tarafından 560'ar milyar lira dağıtılacak. Tek gelir bu olduğuna göre, hiç bir kulüp o talepleri karşılayamaz. 
     Satış listeleri 15 Haziran'da Futbol Federasyonu'na bildirilecek. Kulüpler işte o zaman kiloyla futbolcu alacak, kimse farkında değil. Futbolcular biraz daha makul yaklaşmak durumundalar. Komik rakamlar talep etsinler demiyoruz ama bindikleri dalları kesmeyecek yaklaşımlarda bulunmalılar. Yönetimler yıllık 150 milyar lira ödeyerek dışarıdan yabancı futbolcu getirme olanağına sahip. O nedenle yabancı sayısı her yıl artıyor. Böyle devam ettiği sürece kulüplerin bu taleplerinin önü kesilemez.'' 
     
     







</TEXT>
</DOC>
