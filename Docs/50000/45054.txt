<DOC>
<DOCNO> 45054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sondun22.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey ittifakı, ABD ile aynı anda Taliban'a saldıracak 
</HEADLINE>
<TEXT>

     Afganistan'daki Kuzey İttifakı Komutanı General Muhammed Fehim, ABD'nin Usame Bin Ladin'i yakalamak için başlatacağı olası askeri operasyonla eş zamanlı olarak Taliban yönetimine saldıracaklarını söyledi. 
     Taliban yönetimine muhalif güçlerin komutanı Ahmed Şah Mesud'un öldürülmesinden sonra, yerine geçen General Fehim, Kuzey İttifakı'nın ABD ile resmi bir askeri işbirliğine girmediğini açıkladı. 
     Fehim, Feyzabad kentinde Reuters'e telefonla yaptığı açıklamada, ''Amerika ile yalnızca temasımız var. Herhangi bir yardım ya da söz almadık'' dedi. 
     Amerikalıların operasyonlarla ilgili olarak kendileriyle görüş alışverişinde bulunmadıklarını belirten Fehim, ABD'nin Taliban bölgelerini füze ve bombalarla vuracağını sandıklarını ve operasyonun başlamasıyla kendilerinin de Taliban güçlerine karşı kara savaşı başlatacaklarını söyledi. 
     






</TEXT>
</DOC>
