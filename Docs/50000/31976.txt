<DOC>
<DOCNO> 31976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/spor/aspo.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kader anı 
</HEADLINE>
<TEXT>

Galatasaray’da beş yıllık Faruk Süren devri bugün noktalanacak ve sekiz ay görev yapacak yeni yönetim seçilecek. Mehmet Cansun ile Ateş Ünal Erzen, 35. başkan olmak için kıyasıya yarışacak 
     HALİL ÖZER 

     3000 üye bekleniyor 
     SARI-KIRMIZILI takımda bugün beş yıllık dönem sona erecek ve yepyeni bir dönemin başlangıcı için start verilecek. Faruk Süren devrinin noktalanacağı olağanüstü kongre, Galatasaray Lisesi Tevfik Fikret Salonu’nda saat 10.30’da başlayacak. Sekiz aylık yönetimin seçileceği kongreye yaklaşık 3 bin üyenin katılması bekleniyor. Bu üyeler ya Mehmet Cansun’un ya da Ateş Ünal Erzen’in listesine oy verecek ve yönetimi belirleyecek. 
     
     Cansun ağır basıyor 
     GALATASARAY’DA beş yıldır görevde bulunan Faruk Süren bugün kongrede istifasını verdikten sonra bir veda konuşması yapacak. Süren’in merakla beklenen bu konuşmasının seçim sonuçlarını da etkilemesi bekleniyor. Ancak Sarı - Kırmızılı kulüpte yapılan son nabız yoklamalarında Mehmet Cansun’un seçimde giderek daha ağır bastığı ortaya çıktı. Ateş Ünal Erzen’in ise ilk günlerde yaptığı çıkışının hızı kayboldu. 
     
     2002’de yeni seçim 
     SARI-KIRMIZILI kulüpte 35. başkan olarak göreve gelecek isim sadece sekiz ay bu koltukta kalacak. 2002 yılının mart ayında yapılacak olağan genel kurulda bir seçim daha düzenlenecek. Bu arada Faruk Süren’in, Mehmet Cansun’u destekler gibi görünmesine rağmen, mart ayındaki genel kurulda arkadaşı Özhan Canaydın’ın patronluğa gelmesi için kolları sıvadığı ve uygun ortamın oluşması amacıyla kulislerini yoğunlaştırdığı ifade edildi. 
     

</TEXT>
</DOC>
