<DOC>
<DOCNO> 21597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sonspo10.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor dış transferde tam gaz gidiyor 
</HEADLINE>
<TEXT>

     Dış transfer çalışmalarını sürdüren ve gelecek sezon için kadrosuna 4 Brezillyalı oyuncu dahil eden Trabzonspor, bugün de Nijeryalı Austine ile anlaştı. 
     Mehmet Ali Yılmaz Tesisleri'nde Futbol Şube Sorumlusu Serdar Bali ile yönetim kurulu üyesi Süleyman Aydoğdu'nun hazır bulunduğu törende, James Austine kendisini bordo-mavili takımın renklerine bağlayan sözleşmeye imza attı. 
     Nijerya'nın Platen United takımında forma giyen 17 yaşındaki forvet oyuncusunun, ülkesinin U-17 milli takımında 6 kez forma giydiği ve 1 kez de U-20'ye çağrıldığı bildirildi. 
     Austine, Trabzonspor ile sözleşme imzaladığından dolayı mutluluk duyduğunu belirterek, ''İlk kez ülkemin dışına çıkacağım. Bu fırsatı iyi değerlendirerek, kendimi göstermek istiyorum'' dedi. 
     Kulüp Futbol Şube Sorumlusu Serdar Bali de, Austine'nin gelecek sezon A takım ile idmanlara çıkacağını ve bu futbolcuyla yapılan sözleşmenin kaç yıllık olduğunu ise daha sonra açıklayacağını söyledi. 






</TEXT>
</DOC>
