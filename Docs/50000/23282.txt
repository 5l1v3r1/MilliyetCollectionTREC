<DOC>
<DOCNO> 23282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/guncel/gun14.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Nuriş basını seviyor 
     Karagümrük Çetesi lideri Nuri Ergin ve kardeşi Vedat Ergin’in iki ayrı cinayetten yargılandığı davanın görülmesine devam edildi. Basın mensuplarının duruşma salonuna alınmadığı dava sonrası Nuri Ergin, "Sizi seviyorum basın. Bunu da yazın" diye bağırdı. Bakırköy 3. Ağır Ceza Mahkemesi’nde basına kapalı olarak gerçekleştirilen duruşmaya Ergin kardeşler katılırken diğer sanıklar gelmedi. Duruşma bir başka güne ertelendi. 
     
     Hizbullah’a operasyon 
     Ankara Emniyet Müdürlüğü, Hizbullah üyesi olduğu belirtilen 37 üniversite öğrencisini gözaltına aldı. Siyasi kanat’ta yer aldığı belirtilen öğrencilerin lider olan İsa Altsoy’un yardımlarıyla evlerde barındıkları ve faaliyet gösterdikleri öğrenildi. 37 öğrenciden üçünün Hacettepe Tıp Fakültesi’nde, birinin Hacettepe Bilgisayar Mühendisliği’nde, üçünün Ankara Üniversitesi İlahiyat Fakültesi’nde, üçünün Siyasal Bilgiler Fakültesi’nde, dördünün Hukuk Fakültesi’nde eğitim gördüğü ortaya çıktı. 
     
     Paraşüt’te tahliye 
     Hayali ihracat ve kaçakçılık yaparak devleti trilyonlarca lira dolandırdığı iddiasıyla Adana DGM ve Kilis Ağır Ceza Mahkemesi’ndeki davalarda ayrı ayrı tutuklu yargılanan Paraşüt Operasyonu sanığı Yasin Altınbaş, Kilis’teki davasında 50 milyar lira kefaletle tahliye edildi. Altınbaş, Adana DGM’de, "Çıkar amaçlı suç örgütü oluşturmak" suçlamasıyla tutuklu olduğundan cezaevinden çıkamadı. Cumhuriyet Savcısı, kefaletle salıvermeye neden olarak, Altınbaş’ın tutuklu bulunduğu süreyi ve tüm mal varlığına el konulmasını göz önüne aldı. 
     
     ANAP’ta açlık grevi 
     ANAP Yüreğir ilçe örgütüne kayıtlı 400 üyeden 300’ü, Adana Milletvekili Mehmet Ali Bilici’nin ilçe kongresini engellemesini protesto etmek için açlık grevi başlattı. Yüreğir İlçe Başkanlığı binasında başlatılan eylemle ilgili açıklama yapan 2. Başkan Orhan Alagöz şöyle konuştu "Sayın Bilici Yüreğir’de güçlü olmadığı için, il kongresine delegelerimizin katılmasını engellemek istiyor. Ölmek var, dönmek yok. Bu açlık grevini ölüm orucuna döndürürüz." 
     



 GÜNCEL 
















</TEXT>
</DOC>
