<DOC>
<DOCNO> 12584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sontur13.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Medeni kanun görüşmelerinde kriz...FP'li üyeler komisyonu terketti 
</HEADLINE>
<TEXT>

     TBMM Adalet Komisyonu, Medeni Kanun Yasa Tasarısı'nın görüşmelerini, krize neden olan ''mal rejimi'' bölümünü atlanarak sürdürme kararı aldı. 
     Adalet Bakanı Hikmet Sami Türk'ün de katıldığı Komisyon'un bugünkü toplantısı, basının ve üye olmayan milletvekillerinin yoğun ilgisine sahne oldu. 
     Komisyon Başkanı Emin Karaa, medya mensuplarının görüntü almasının ardından ''usul tartışması'' yapılacağı gerekçesiyle, gazeteciler ve komisyon üyesi olmayanların salondan çıkmasını istedi. Toplantı, yaklaşık yarım saat basına kapalı olarak sürdü. 
     Karaa, toplantının basına açılmasıyla, Komisyon çalışmalarının bundan sonraki bölümüne Parlamento muhabiri dışında kimsenin alınmayacağını bildirdi. 
     MHP Trabzon Milletvekili Orhan Bıçakçıoğlu, DSP Samsun Milletvekili Yekta Açıkgöz ve ANAP İstanbul Milletvekili Sühan Özkan, tasarının görüşmelerine ''mal rejimi'' bölümü atlanarak devam edilmesi yönünde ortak bir önerge verdiler. Önergede, ''konuyla ilgili mutabakat salanmasına olanak verilmesi'' gerekçe gösterildi. 
     FP istanbul Milletvekili Nazlı Ilıcak, 1030 maddeli Medeni Kanun Tasarısı'nın sadece mal rejimi bölümündan oluşmadığını belirterek, ''Uzlaşma aranmasının nedeni, koalisyon içi çekişmedir. Olay, siyasi zemine çekilmiştir. Mal rejimi, kadın erkek eşitliğini sağlamanın temeli olarak gösteriliyor. Oysa bu doğru değil. Kadın örgütleri bile buna muhaliftir. Kabul edilen paylaşmalı mal ayrılığı, kadınların mağduriyetini önlüyor'' diye konuştu. 
     Ilıcak, tasarı ile kadınların sadece eş olarak görüldüğünü belirterek, ''Oysa kadınlar annedir, kızkardeştir. Bu gerçek unutuluyor'' görüşünü ifade etti. 
     Adalet Bakanı Türk, kendisine yöneltilen eleştirileri yanıtlarken,Medeni Kanun'un Hükümet için önemini vurgulayarak, Ulusal Program'ın kısa vaadeli taahhütleri arasında yer aldığını hatırlattı. Başbakan Bülent Ecevit'e komisyon çalışmaları hakkında bilgi verdiğini, ancak kimseyi şikayet etmediğini anlatan Türk, geçen haftaki toplantı sonrasında ''Bundan sonra ben yokum'' sözlerinin yanlış anlaşıldığını ve kimseyi tehdit etmediğini vurguladı. 
     Hükümet tasarısını savunduğunu, bu nedenle 2 gün boyunca TBMM'de grubu bulunan siyasi parti yöneticilerini ziyaret ettiğini kaydeden Türk, FP ve MHP'nin ''tasarıyı incelemek'' gereği duyduklarını ifade etti. Türk, Şahin'in ''içtüzüğe aykırı hareket edildiği'' görüşüne de karşı çıkarak, Genel Kurul'da uygulanan bir durumun komisyon çalışması için de yapılabileceğini söyledi. 
     Türk'ün konuşmasının ardından oylanan önerge, Komisyonun MHP ve DSP'li üyeleri tarafından kabul edildi. FP'li üyeler ve MHP'li Edip Özbaş, komisyonu terketti. 
     FP Aksaray Milletvekili Ramazan Toprak ile Komisyon Başkanı Karaa arasında ''önerge üzerinde konuşma'' konusunda tartışma çıktı. Karaa, önerge konusunda herkese söz veremeyeceğini belirtti. Toprak, ''Tehdit altında komisyon çalışmalarına devam edemem'' diyerek komisyonu terketti. Komisyon çalışmalarına, ''Hısımlık'' bölümünü düzenleyen ikinci bölümle devam etti. 
     Komisyonun basına kapalı bölümünde söz alan bazı milletvekilleri, ''sözlerinin çarpıtıldığı'' gerekçesiyle rahatsızlıklarını dile getirdiler. Bu nedenle, komisyonunu bundan sonraki çalışmalarına parlamento muhabirleri dışında herkese kapatılması kararı alındı. 




</TEXT>
</DOC>
