<DOC>
<DOCNO> 19295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/siyaset/siy11.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
MAVİ’ düğmeye basıldı 
</HEADLINE>
<TEXT>

DGM, ANAP lideri Yılmaz'ın ağır eleştirilere neden olduğu Mavi Akım Projesi için soruşturma başlattı 
     ERSAN ATAR Ankara 

     Beyaz Enerji soruşturması sonunda açılan davayla siyaset dünyasını alt - üst eden Ankara DGM Cumhuriyet Başsavcılığı, ANAP Lideri Mesut Yılmaz'ın ağır bir şekilde eleştirilmesine neden olan 250 milyon dolarlık Mavi Akım Projesi için de soruşturma başlattı. 
     Alınan bilgiye göre, başsavcılığa, projede "organizasyon halinde" usulsüzlükler yapıldığı iddiasıyla ihbarlar geldi. Başsavcılık bunun üzerine, iddiaları ciddi bularak soruşturma başlattı. Soruşturmayı, Başsavcı Cevdet Volkan, bugüne kadar pekçok önemli soruşturmayı yürüten DGM Savcısı Nuh Mete Yüksel'e verdi. Savcı Yüksel'in, Enerji ve Tabii Kaynaklar Bakanlığı'ndan, Botaş ile Mavi Akım Projesi'ni yürütecek olan Gazprom firması arasındaki anlaşma metnini istediği bildirildi. 
     Mavi Akım soruşturmasının DGM Savcısı Talat Şalk'tan alınarak Savcı Yüksel'e verildiği yönündeki haberler, dün yargı çevrelerini heyecanlandırdı. Ancak bu yöndeki haberler, adı geçen Yüksel ve Şalk tarafından yalanlandı. Milliyet'in sorularını yanıtlayan Şalk, kendisinin daha önce başlattığı bir soruşturma olmadığını, soruşturmayı ilk kez Yüksel'in başlattığını dile getirdi. 
     Beyaz Enerji soruşturmasının ikinci aşamasının halen Şalk'ta olduğu ve bu soruşturmayı yürütmeyi devam edeceği bildirildi. 
     
Yeni tartışmalar bekleniyor      ANAP Lideri Yılmaz'ın "Yargı siyasallaştı" ve "Ankara'nın göbeğinde Jandarma operasyonunun izahı yok" şeklindeki açıklamalarını izleyen günlerde açılan soruşturmanın yepyeni siyasi tartışmaları gündeme getirmesinin kaçınılmaz olduğu kaydedildi. 
     
Yılmaz eleştirilmişti      Mavi Akım projesi, Necmettin Erbakan'ın başbakanlığındaki 54. hükümet döneminde programa alındı. Başbakan Bülent Ecevit'in Moskova'ya yapacağı ziyaretten bir hafta önce Mesut Yılmaz, ANAP lideri sıfatıyla Rusya'ya gitti. Beraberinde Başbakan Yardımcısı Cumhur Ersümer ile birlikte Moskova'da temaslarda bulunan Yılmaz, Moskova Belediye Başkanı başta olmak üzere çok sayıda kişiyle dikkat çeken görüşmeler yaptı. Yılmaz, Ankara'ya dönüşünde "Türkmenistan doğalgazı yerine Rusya'dan gaz teminini sağlayan Mavi Akım Projesi" için kulis yapmakla eleştirildi. Ancak hem Yılmaz hem de ANAP kaynakları bu iddiaları reddetti. 
     
     ANAP'a yakın şirketler 
     Mavi Akım Projesi'nin Samsun - Ankara ayağının ANAP'a yakınlığıyla tanınan Haznedaroğlu ve Öztaş firmalarına Rus Gazprom aracılığıyla verildiği ve bu şirketlerin 50 milyon dolar avans verilerek kayırıldığı öne sürülmüştü. 
     



 SİYASET 




















</TEXT>
</DOC>
