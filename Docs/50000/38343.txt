<DOC>
<DOCNO> 38343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/siyaset/siy08.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerler MGK’da endişelerini iletti 
</HEADLINE>
<TEXT>

     ANKARA Milliyet 

     Ulusal güvenlik tartışmasının iki tarafı ANAP lideri Mesut Yılmaz ile Genelkurmay Başkanı Orgeneral Hüseyin Kıvrıkoğlu’nun tartışma sonrasında ilk kez bir araya geldikleri MGK’dan 37 maddelik Anayasa değişiklik paketine destek çıktı. Yılmaz tarafından gündeme getirilen Anayasa değişikliği paketine destek veren komutanlar, paketin parti kapatmanın zorlaştırılması ve Kürtçe yayınla ilgili maddelerine ilişkin endişelerini vurgulamakla yetindi. 
     Kurul, askerlerin kaygılarını dikkate alarak değiştirilecek paketin TBMM’de varılacak uzlaşmayla hayata geçirilmesi konusunda fikir birliğine vardı. 
     Cumhurbaşkanı Sezer başkanlığında dün yapılan toplantı dört buçuk saat sürdü. AB ile ilişkilerden de sorumlu Yılmaz’ın toplantının son bölümünde sonbaharda AB ile yapılacak görüşmeleri hatırlatarak "Vaktimiz daralıyor, o nedenle bu Anayasa değişiklik paketini Meclis açılmadan tartışmamız lazım" diyerek paketi gündeme getirdiği öğrenildi. Yılmaz’ın konuşmasında Genelkurmay’ın yaptığı sert açıklamadan üzüntü duyduğunu bildirdiği ileri sürüldü. 
     Yılmaz’ın ardından söz alan askeri kanat, ANAP liderinin kendilerini "Reform karşıtı göstermesinden" duydukları rahatsızlığı dile getirdi. 
     



 SİYASET 

















</TEXT>
</DOC>
