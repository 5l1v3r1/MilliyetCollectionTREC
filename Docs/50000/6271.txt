<DOC>
<DOCNO> 6271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sondun08.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüleri ilerde diriltmek üzere dondurup saklıyorlar 
</HEADLINE>
<TEXT>

     ABD'de ölenleri gelecekte ölüme çare bulunduğunda tekrar canlandırmak amacıyla dondurarak saklama yönteminin büyük ilgi gördüğü ve hızla geliştiği bildirildi. 
     Son 3 yıl içinde 90 kişi dondurularak soğuk hava deposuna konuldu. Bu işin az sayıda şirket tarafından yapıldığı ve kişi başına 28 bin dolar para alındığı belirtiliyor. 
     Uzmanların verdiği bilgiye göre, kişi öldüğünde, beyin ve vücudunun zarar görmemesi için çok kısa sürede dondurulması gerekiyor.Bu amaçla bu işi yapan şirketler özel ambulanslar hazır bulunduruyorlar ve ölen kişi bu ambulanslarla hastahaneden alınarak dondurulma merkezlerine naklediliyor. 
     Ölenleri dondurarak saklayan kuruluşların en tanınmışlarından olan Clinton Township'teki Cyronics enstitüsü yetkilileri, buzhanelerinde 37 insanla 10 kedi ve 6 köpek bulunduğunu belirttiler. Bunlardan en yenisinin 3 gün önce getirildiği ifade edildi. 90 yaşında ölen bu kadının sıfırın altında 40 derecede, buzlar içinde muhafaza edildiği ve vücudunun zarar görmemesi için damarlarına özel bir kimyasal madde zerkedildiği bildirildi. Kadının bir hafta sonra başka bir odaya alınacağı ve mayi nitrojenle sıfırın altında 195 dereceye kadar soğutulacağı öğrenildi. Kimliği saklı tutulan kadın, daha sonra vakumlu bir odada diğerleriyle birlikte ''yeniden canlanacağı'' günü beklemeye başlayacak. David Ettinger tarafından 1976 yılında kurulan ''Cyronics'' enstitüsünün, ilk hastasını 1977 yılında dondurduğu kaydedildi. 




</TEXT>
</DOC>
