<DOC>
<DOCNO> 5710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/siyaset/siy05.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Partiler barış’tı 
</HEADLINE>
<TEXT>

TBMM Başkanı’nın topladığı beş partinin grup başkanvekili Şıhanlıoğlu’nun ölümünü "konuşmama" kararı aldı 
     Ankara Milliyet 

     TBMM Başkanı Ömer İzgi iktidar ve muhalefet partilerinin grup başkanvekillerini toplayarak, DYP Şanlıurfa Milletvekili Fevzi Şıhanlıoğlu’nun ölümüne neden olan gerginliğin sürmemesi için, "barış" çağrısı yaptı. 
     ANAP Grup Başkanvekili Zeki Çakan, MHP Grup Başkanvekili Mehmet Şandır, DSP Grup Başkanvekili Aydın Tümen, FP Grup Başkanvekili Aydın Tümen ve FP Grup Başkanvekili Avni Doğan’ın katıldığı toplantıda, İzgi’nin uyarısı üzerine oybirliğiyle karar alındı. Alınan karara göre, partiler Şıhanlıoğlu’nun ölümünden dolayı birbirlerini suçlamayacak, bu olayı kullanarak karşılıklı suçlayıcı açıklamalar yapmayacak. Genel Kurul’da milletvekillerinin bu olayı anımsatacak biçimde laf atmaları engellenecek. Bunun için grup başkanvekilleri partili milletvekillerini uyaracak. 
     
İzgi’den ilk kez ortak açıklama      TBMM Başkanı Ömer İzgi, olaylardan sonra ilk kez iktidar ve muhalefet grup başkanvekilleriyle birlikte ortak bir açıklama yaparak, kararın sevindirici bir gelişme olduğunu söyledi. İzgi daha önce de varolan, "Genel Kurul’da Başkan’dan sözalmadan konuşmama" kuralının uygulanacağını, laf atmaların önüne geçilmesi için grupların milletvekillerini uyaracağını açıkladı. 
     DYP Grup Başkanvekili Nevzat Ercan, maddelerin görüşülmemesine ilişkin hükme karşı çıkarak, görüşme yapılması halinde 10 dakika yerine 5 dakikalık süreye, yürürlük ve yürütme maddeleri üzerinde görüşme yapılmamasına ve uluslararası sözleşmelerin maddelerinin görüşülmemesine razı olabileceklerini bildirdi 
     
91. madde sorun oldu      Ercan, yasaların temel yasa niteliğinde, maddeleri atlanarak görüşülmesi için bütün partilerin uzlaşmasını öngören 91. maddenin, "iktidar partilerine grup önerisiyle istedikleri yasayı bu yöntemle görüştürme yolunu açacak" şekilde değiştirilmesine karşı çıktı. Ercan, hükümetin ve komisyonun birer, milletvekillerinin de her maddeyle ilgili toplam 3 değişiklik önergesi vermesini kabul ederken, maddeler görüşülürken de önerge verilmesinin, iktidarın da ihtiyaç duyabileceği bir düzenleme olduğunu vurguladı. 
     İktidar 91. madde üzerindeki değişiklikte ısrar ederken, DYP’nin diğer önerilerine sıcak bakıldı. Liderlerin görüşlerinin alınması için iktidar gruplarına süre tanındı. İzgi "Görüşmeler yapılırsa bugün bir araya geleceklerini" açıkladı. 


 SİYASET 












</TEXT>
</DOC>
