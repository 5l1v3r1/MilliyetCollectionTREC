<DOC>
<DOCNO> 17421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/son/sontur11.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş 10 çocuğun eğitim masrafını üstlendi 
</HEADLINE>
<TEXT>

     Devlet Bakanı Kemal Derviş, Türk Eğitim Gönüllüleri Vakfı'nın TEV ''1 Milyon Çocuğa Eğitim Desteği'' kampanyası kapsamında, 10 çocuğun eğitim masrafını üstlendi. 
     Derviş, söz konusu kampanyaya destek amacıyla NTV tarafından bugün yapılan canlı yayına katılarak, 10 çocuğun eğitim masraflarını üstleneceğini bildirdi. Derviş, çocukların geleceğin güvencesi olduğunu belirtirken, TEV'in faaliyetlerini de takdirle izlediğini söyledi. 
     NTV'nin TEV Başkanı İbrahim Betil'in katılımıyla bugün başladığı canlı yayında destek toplama programı, 3 gün sürecek. İçişleri Bakanı Saadettin Tantan da sabah saatlerinde TEV'in Fatih Fındıkzade Eğitim Parkı'ndan yapılan canlı yayına katılarak, kampanyaya desteğini bildirdi. Tantan'ın TEV mütevelli heyetinin üyesi olduğu belirtildi. 
     TEV yetkililerinin verdiği bilgiye göre, 7-16 yaş grubundaki çocuklara eğitim desteği kampanyasında, her bir çocuk için bir defaya mahsus 25 milyon liralık bağış alınıyor. TEV'in halen bulunan 6 eğitim parkı, 55 öğrenim biriminden 100 bin civarında çocuğun yararlandığı, kampanya ile bu sayının 240 noktada 1 milyon çocuğa çıkarmanın hedeflendiği belirtildi. 
     1 milyon çocuğa eğitim desteği kampanyasının, 1 Ocak 2001'de başlatıldığı ve 3 yıl süreceği kaydedildi. 
     İsteyenlerin 444 0 333 numaralı Alo Garanti hattından telefon ile katılabileceği bağış kampanyasında, öğle saatleri itibariyle eğitim desteği verilecek 5 bin 100 çocuğa ulaşıldı. 
     
     



</TEXT>
</DOC>
