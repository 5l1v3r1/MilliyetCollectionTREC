<DOC>
<DOCNO> 47718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/soneko12.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanrıkulu ''Yanlış anlaşıldım demedim. O gazetecilerin yorumu'' 
</HEADLINE>
<TEXT>

     Sanayi ve Ticaret Bakanı Ahmet Kenan Tanrıkulu, dünkü sözlerine ilişkin ''ben yanlış anlaşıldım demedim, o gazetecilerin yorumu'' dedi. 
     Ankara Ticaret Borsası İş merkezinin temel atma törenine katılan Tanrıkulu, gazetecilerin dünkü sözlerine ilişkin sorularını yanıtladı. 
     Bir gazetecinin, ''dünkü açıklamalarınız sonunda borsada, dövizde sıkıntılar yaşandı. Siz de yanlış anlaşıldığınızı ifade ettiniz. 
     Sayın Bahçeli ile bu konuyu konuştunuz mu'' şeklindeki sorusu üzerine, şöyle dedi 
     ''Ben yanlış anlaşıldım demedim, o gazetecilerin yorumu. Ben ne söylediğimi hem yazılı dökümanda hem de sözlü olarak orada söyledim. 
     Çıkınca böyle bir ifademin olmadığını söyledim. 
     Ayrıca Sayın Başbakan Yardımcısı ile mutad, hemen hemen her gün görüşüyorum. Zaten bunu bütün basın da biliyor. Dünkü konu, kesinlikle böyle bir konu değildir. Sonradan başka bir takım şeyler çıkarılmış. 
     Ama bu son zamanlarda bir moda oldu herhalde. Böyle bir takım istifa söylentilerini başka bakanlar için de duyuyorum.'' Bir diğer gazetecinin, ''Sayın Bahçeli'den sözlerinize dikkat edin uyarısı aldınız mı'' sorusu üzerine Tanrıkulu, böyle bir uyarı almadığını belirterek, ''hayır ben biraz önce de söyledim. Bu konuyla ilgili bir şey geçmedi diyorum. Dün de 45 dakikalık konuşma içinde farklı manalar çıkmış olabilir. Zaten cümlemin başında da böyle bir şey olmadığını söyledim'' şeklinde konuştu. 
     Gazetecilerin, konuşması sonrası, Devlet Bakanı Kemal Derviş'in makamında bir açıklama yapıldığını hatırlatarak, ''bunu tepkisel olarak değerlendiriyor musunuz'' sorusuna da Tanrıkulu, ''hayır'' demekle yetindi. 
     Metal Eşya Sanayicileri Sendikası'nın MESS dün Ankara'da düzenlediği ''Yaşadığımız Kriz ve Türk Sanayiinin İçinde Bulunduğu Durum'' konulu toplantıya katılan Bakan Tanrıkulu, konuşmasında ''iç borcun yeniden yapılandırılmasına yönelik çalışmalar ivedilikle başlatılmalı'' ifadesini kullanırken, bu sözü piyasalarda konsolidasyona borç ertelemesi gidilebileceği şeklinde algılanmıştı. 
     Tanrıkulu, daha sonra ''bu sözünüz bir konsolidasyon mesajı mı '' şeklindeki soru üzerine, ''hayır kesinlikle öyle bir şey yok, ben bir durum tespiti yaptım'' demişti. 
     






</TEXT>
</DOC>
