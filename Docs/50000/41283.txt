<DOC>
<DOCNO> 41283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/sondun17.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Görevden uzaklaştırılınca 4 eski iş arkadaşını öldürdü 
</HEADLINE>
<TEXT>

     ABD'nin California eyaletindeki Sacramento kentinde, geçici olarak görevden uzaklaştırılan bir güvenlik görevlisi, eski iş arkadaşları 4 kişiyi vurarak öldürdü. 
     Kent polisi sözcüsü Daniel Hahn, 4 kişiyi öldüren 20 yaşındaki Joseph Ferguson adlı kişinin, Sacramento Hayvanat Bahçesi'nde ellerini bağladığı başka bir eski arkadaşının otomobiliyle kaçtığını ve silahlı olduğunu söyledi. 
     Bir güvenlik firmasında çalışan Ferguson'un geçen hafta geçici olarak işten uzaklaştırıldığını söyleyen Hahn, öldürülen kişilerin yakınlarında kaleşnikof ve tabanca mermileri bulunduğunu kaydetti. Ferguson'un dün gece eski iş arkadaşlarına telefon ederek ölüm tehditleri savurduğunu kaydeden polis, daha sonra kentin farklı bölgelerinde iki kadın ve iki erkek güvenlik görevlisinin cesetlerinin bulunduğunu bildirdi. Hahn, Fergusonun niçin eski iş arkadaşlarını öldürdüğü konusunda ellerinde bilgi olmadığını belirtti. Sacramento kentinde, Ukrayna göçmeni Nikolay Soltys, 20 Ağustos'ta hamile eşi, yaşlı amcası ve teyzesiyle 9 ve 10 yaşlarındaki iki kuzenini ve üç yaşındaki çocuğunu öldürerek kayıplara karışmış, ancak olaydan 10 gün sonra yakalanmıştı. 






</TEXT>
</DOC>
