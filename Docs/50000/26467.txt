<DOC>
<DOCNO> 26467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sonspo01.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Rüştü'de uzlaşma yolunda... 
</HEADLINE>
<TEXT>

     Fenerbahçe'de iç transfer görüşmelerine bugün de devam edilirken, kaleci Rüştü için menajer Saffet Sancaklı ile yapılan görüşmede sonuca yaklaşıldığı bildirildi. 
     Başkan Aziz Yıldırım ile yöneticiler Murat Özaydınlı, Mahmut Uslu ve Osman Yalçın'ın, kulüp binasında menajer Sancaklı ile yaptıkları görüşmenin ardından bir açıklama yapan asbaşkan Murat Özaydınlı, ''Bir sorun yok. Ortak bir noktaya geldik, 1-2 gün içinde imza atarız'' dedi. 
     Rüştü'nün büyük fedekarlıklarda bulunan bir oyuncu olduğunu kaydeden Özaydınlı, ''Sezon içinde fiziksel fedakarlık gösterdi. Şimdi de maddi manevi fedakarlık gösteriyor. Aramızda zaten sorun yoktu, görüşmelerimiz iyi niyetle devam ediyor'' diye konuştu. 
     Rüştü'nün menajeri Saffet Sancaklı da anlaşamamak için bir neden bulunmadığını, parasal konuların görüşüldüğü toplantıda iki tarafın da birbirine çok yaklaştığını söyledi. 
     Sancaklı, cuma gününden önce Rüştü'nün imza atacağını sandığını belirtirken, Rüştü'ye Avrupa'dan gelen teklifler konusunda ise ''Daha önce de söyledik. Rüştü ile anlaşmak isteyen, önce kulübü ile anlaşacak. Eğer Rüştü kulübüyle anlaşamazsa, Avrupa'dan gelen teklifleri o zaman değerlendiririz'' dedi. 
     
     Ogün, Abdullah ve Uche salı günü 
     Fenerbahçe Kulübü Asbaşkanı Murat Özaydınlı, Ogün, Abdullah ve Uche ile büyük olasılıkla yarın bugün görüşeceklerini söyledi. 
     Bu futbolcularla, tatilde oldukları için bugün biraraya gelemediklerini, ancak telefonla görüşme yaptıklarını belirten Özaydınlı, görüşmenin muhtemelen yarın gerçekleştirileceğini, arada bir sorun da bulunmadığını bildirdi. 
     
     Ali Eren ile görüşme yok 
     Özaydınlı, Fenerbahçe'nin bu sezon, Türkiye'deki ekonomik sorunların getirdiği sıkıntıları da gözönüne alacağını belirterek, ''Ayağımızı yorganımıza göre uzatacağız'' dedi. 
     Kulübüyle anlaşamayan Beşiktaşlı Ali Eren'in, Fenerbahçe'ye gidebileceği konusundaki açıklamalarının sorulması üzerine Özaydınlı, bu futbolcu ile görüşmediklerini, görüşme yapmak niyetinde de olmadıklarını söyledi. 
     Galatasaray'ın da istediği gurbetçi oyuncu Berkant ile bir kez kendisinin, bir kez de başkan Aziz Yıldırım'ın görüştüğünü bildiren Özaydınlı, 2 milyon mark isteyen Berkant'a bunun dörtte birini teklif ettiklerini, görüşmenin bu noktada kaldığını anlattı. 
     Özaydınlı, dış transferde yurtiçinden bazı futbolcularla görüşmelerin sürdürüldüğünü, bu konuda birkaç gün içinde açıklama yapacaklarını söyledi. 
     Murat Özaydınlı, Rapaiç'e Avrupa'dan gelen teklifler konusunda ise ''İsteyen kulüpler, Fenerbahçe Kulübü'ne resmi başvuru yapsınlar, bu konuyu öyle konuşalım'' dedi. 
     Revivo'nun, kalan 2 yıllık sözleşme süresini 4 yıla uzatmak için menajeri kanalıyla kulübe başvurduğunu kaydeden Özaydınlı, bu futbolcunun yaklaşımını sevindirici bulduklarını, ancak kararı teknik direktör Mustafa Denizli'nin vereceğini söyledi. 






</TEXT>
</DOC>
