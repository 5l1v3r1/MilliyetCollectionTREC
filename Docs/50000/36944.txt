<DOC>
<DOCNO> 36944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/ekonomi/eko04a.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 1 milyon 400 bini aştı 
</HEADLINE>
<TEXT>

Bankalar arası döviz piyasasında 1 milyon 404 bin liraya çıkan dolar, serbest piyasada yüzde 1.8 prim yaparak günü 1 milyon 415 bin liradan tamamladı 
     EKONOMİ SERVİSİ 

     Şirketlerden dolar talebi gelmeyen döviz piyasasında, bazı bankaların doları 1 milyon 400 bin liranın üzerine çekme çabaları başarılı oldu. Düşük işlem hacmine karşın bankalar arası işlemlerde 1 milyon 404 bine tırmanan dolar, serbest piyasada da 1 milyon 415 bin liraya yükseldi. 
     
     Bankalar dolar aldı 
     Bankalar arası piyasada Merkez Bankası’nın girdiği tahmin edilen dolar alış - satış kotasyonlarının bazı bankalarca satın alınması, doları yükselten gelişme oldu. Bu piyasada ortalama 1 milyon 398 bin liradan 96 milyon dolarlık işlem gerçekleşti. Ancak bu satışlar da dolara talebi kesemedi. Sonuçta dolar cuma kapanışa göre yüzde 1.44 prim yaparak günü 1 milyon 405 binden tamamladı. Salı günü valörlü işlemlerde doların satış kuru 1 milyon 409 bin liraya kadar tırmandı. 
     Dövizdeki çıkışın süreceği beklentisi, doların serbest piyasada da yükselmesini sağladı. Öğle saatlerinde 1 milyon 400 bini aşan dolar günü 1 milyon 415 bin liradan tamamladı. Bu yükselişle birlikte doların cumartesi gününe göre değer kaybı yüzde 1.8 oldu. 
     Merkez Bankası’nın kuru ne kadar koruyabileceğinin piyasalarda merak konusu olduğunu dile getiren bankacılar, bazı bankaların döviz talebini sürdürmesinin, doların 1 milyon 400 bin liradaki direncini kırma çabalarından kaynaklandığına dikkat çektiler. 
     
     Borsa düşüşte 
     Dövizdeki tırmanış, altı aylık bilançoların kötü gelmesi, borsayı olumsuz etkiledi. Endeks dün 324 puan düşerek 9.075 puana inerken, hisse senetleri yüzde 3.46 değer yitirdi. Uzmanlar, dövizdeki yükselişin ve talebin durdurulamamasını borsadaki düşüşün en önemli nedeni olarak görüyorlar. Bugünkü Hazine ihalesine katılımın borsanın yönünde etkili olması bekleniyor. 
     



 EKONOMİ 




















</TEXT>
</DOC>
