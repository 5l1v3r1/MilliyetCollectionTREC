<DOC>
<DOCNO> 38519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/guncel/gun01.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mağara rekor verdi can aldı 
</HEADLINE>
<TEXT>

Peynirlik Mağarası’nda 1375 metreye inerek rekor kıran 6 mağaracıdan Mehmet Ali Özel çıkış sırasında düşerek öldü 
     NEŞET KARADAĞ - MUSTAFA İNSAN - MİTHAT ÜNAL Anamur DHA 

     İçel’in Anamur ilçesindeki Peynirlik Mağarası’na rekor inişi yapan İstanbul Teknik Üniversitesi İTÜ öğrencisi mağaracılardan Mehmet Ali Özel, çıkış sırasında düşerek yaşamını yitirdi. 1375 metreye kadar inip, rekor kıran 6 kişilik ekipten ikisi pazartesi günü mağaradan çıkarken, kalanlar da planlandığı gibi dün çıkışa geçti. Ancak Anamur Kaymakamı Ferhat Peşin, AKUT kaynaklarından aldığı bilgiye göre, mağaracı gençlerden Mehmet Ali Özel’in çıkış sırasında yüksekten düşüp öldüğünü açıkladı. Peşin, mağarada bulunan diğer öğrencilerin en geç bugün çıkacaklarını, sonra cesede ulaşılacağını belirtti. 
     
     Sel haberleşmeyi kesti 
     Boğaziçi Üniversitesi Mağaracılık Kulübü BÜMAK üyesi dağcılar, mağara yakınında 25 gün önce 40 kişilik kamp kurdu. Türkiye’nin bilinen en derin mağarasına cumartesi günü Mağaracılık Kulübü Başkanı Hüseyin Kuyumcuoğlu, İtalya’dan gelen kulüp üyesi Süha Yanarbaş ve aynı üniversitede öğrenci olan Hüseyin Demir, Güneri Tuncer, Oğuz Karakuca ve Mehmet Ali Özel’den oluşan 6 kişilik grup indi. Ancak aynı gece şiddetli yağış nedeniyle sel suları mağaraya akınca telefon kabloları arızalandı ve içerdeki grupla kamp merkezi arasında bağlantı kesildi. 
     Cumartesi günü arkadaşlarının durumunu öğrenmek için önce üç, ardından da iki haberci mağaraya indi. Pazartesi günü üç haberci ile yaşamlarından endişe edilen grubun başkanı Hüseyin Kuyumcuoğlu ve Güneri Tuncer dışarı çıktı. Ardından diğer iki haberci de çıktı. 
     
     1400’den kötü haber 
     Kuyumcuoğlu ve Tuncer, herkesin durumumunun iyi olduğunu ve 1375 metre derinliğe inilerek rekor kırıldığını açıklayınca endişeli bekleyiş sevince dönüştü. 1400 metre derine inmeyi hedefleyen arkadaşlarının dün çıkmasını bekleyen mağaracılar, alınan ölüm haberiyle yasa büründü. 
     Mağaranın yağış sonucu tehlikeli hale gelmesi sonucu, pazartesi akşamına kadar kamp yerinde bulunan Türk Silahlı Kuvvetleri Arama Kurtarma Ekibi DAK ayrıldıktan sonra, BÜMAK kampı ile haberleşme halen sağlanamadı. Kampta bulunanlar ya dağın zirvesine çıkarak, ya da 3.5 saat uzaktaki ilçe merkezine inerek GSM şebekesi yakalıyor. 
     
Ölüm dipte geldi      İTÜ Fen Edebiyat Fakültesi Fizik Mühendisliği Bölümü 3. sınıf öğrencisi ve İTÜ Dağcılık Kulübü üyesi Özel’in Peynirlik mağarasındaki rekor denemesinden dönüşünde öldüğü haberi üzerine, Anamur Kaymakamı Ferhat Peşin ve İçel Vali Vekili Ruhi Peker, Toroslar’ın 1880 metre yüksekliğindeki Çukurpınar yaylasına hareket etti. İlk bilgilere göre, ölüm olayı 1375 metre derinlikte meydana geldi. Ancak BÜMAK kampı bölgesiyle haberleşme olanağı bulunmadığı için, olayın dün mü, daha önce mi meydana geldiği tespit edilemedi. 
     
Çukurpınar’da 200 metreye inen Milliyet muhabiri anlatıyor Mağaracının hayatı bir ipin ucundadır...      Mağaracı için en büyük risk geçiş istasyonlarında emniyet ipini çıkardığı zaman başlar. Yorgunluk ve dikkatsizlik ölüm demektir 
     ÖZGÜR EKŞİ Ankara 

     Boğaziçi Üniversitesi Mağara Araştırma Kulübü BÜMAK üyesi olarak Peynirlik Mağarası’na 200 metre mesafedeki Çukurpınar Mağarası’na defalarca girdim. Yaklaşık 2 bin metre yükseklikte yer alan, Çukurpınar Yaylası’nda bir aydan fazla kaldım. 
     
     Karanlık, ıslak, soğuk 
     BÜMAK genelde karstik adı verilen suyun mermeri oymasıyla oluşan dikey mağaralara girer. Bu tür mağaralar karanlık, ortalama 4 - 6 santigrat derece ısıda ve genelde sulu yerlerdir. Dikey mağaralarda özel ip sistemleri ya da çelik merdivenler kullanılır. Mağaracının amacı, harita çizmek, yeraltının yapısını ortaya çıkarmaktır. Mağaracı doğayı, keşfetmeyi öngören ve hırslarını dizginleyen insandır. Ona bu gücü veren aya ilk ayak basan insanın duyduğu keşfetme hissidir. 
     
     Tecrübe önemli... 
     1989 yılında mağaracılığa başladığı için benden kıdemli olan Süha Yararbaş’ın yanında mağaraya girme imkanı buldum. Daha önce Konya’da bir mağarada sel baskınına maruz kalan Süha, tecrübesiyle, azmiyle ve soğukkanlılığı ile insana güven veren bir mağaracıdır. 
     
     Nasıl inilir, çıkılır 
     Mağarada güvenlik herşeyden önce gelir. Bu nedenle bir tondan fazla ağırlık çeken ipler, bolt adı verilen özel çiviler ve karabin adı verilen halkalarla mağaranın mermer duvarına sabitlenir. Mağara duvarına yerleştirilen bolt ve karabinlere istasyon adı verilir. Mağaracının en çok risk altında olduğu yerlerden biri istasyondur. Özel emniyet kemeri ve aletlerle ipe bağlanan mağaracı istasyonları geçerek iner ya da çıkar. İstasyon geçişi sırasında ipten ayrılan mağaracı yerden metrelerce yüksekte karanlığın ortasında "göbek bağı" adı verilen bir iple güvenliğini sağlar. Yorgun ve dikkatsiz bir kişinin hata yapabileceği yer burasıdır. İp üzerinde yukarı yönde ilerleyen ve el ile göğüs üzerine takılan "jumar" adı verilen sistem kullanılır. İstasyon geçerken Jumar’ın içindeki ip yuvasından çıkarılır, istasyon geçtikten sonra ip yerine yerleştirilir. İpi yerine dikkatli koymayan kişi hayatını riske atar. 
     
Medya için oyun sahneliyorlar      Dağcılık Federasyonu Başkanı Alaattin Karaca, son günlerde dağcıların kaybolduğu haberlerinin ardında "reklam yapma" amacı olduğunu iddia etti. 
     Karaca, "Valla Kanyonu’na giren dağcılar gittiklerinin ikinci günü haber oldular. Bunlar medyada yer alabilmek için oyun oynuyorlar ve insanlara sanki dağcılık sporu aşırı tehlikeli ve riskli bir spor dalı gibi yansıtmaya çalışıyorlar. Bu bilinçsiz konuşmalar yanlış bilgilenmeye neden oluyor" dedi. n ANKARA MİLLİYET 
     
Ölümden döndü tövbekar oldu      TURGAY İPEK DHA 

     Kaçkar Dağı zirvesinde fotoğraf çekmek isterken yıldırım çarpması sonucu kalbi duran ve yanındaki iki arkadaşının çabasıyla hayata dönen 19 yaşındaki Onur Çelik, yaşama yeniden dönmenin mutluluğunu yaşarken, "Dağlara veda edip, yağmurlu havada fotoğraf çekmeye tövbe ettim" dedi. Bilkent, Uluslararası 2. sınıf öğrencisi Çelik, "Arkadaşlarımın sayesinde hayattayım. İlk yardımın ne kadar önemli olduğunu bir kez daha gördük. Artık dağcılıktan vazgeçip, kendime tehlikesiz yeni hobiler bulacağım." diye konuştu. 
     



 GÜNCEL 








ibadet eder 







</TEXT>
</DOC>
