<DOC>
<DOCNO> 7466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/dunya/dun02a.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran’ın göbeğinde mollalardan kırbaçlı infaz 
</HEADLINE>
<TEXT>
İran bildiğiniz gibi... 
İran’ın başkentindeki Venek Meydanı’nda belden yukarısı soyularak bir direğe bağlanan üç gence halkın gözü önünde 180’er kırbaç vuruldu. Gençlerin suçu alkollü içki içmek’ ve yasadışı ilişkiye girmek’ti 
     DIŞ Haberler ServİSİ 

     İran’da yaklaşan cumhurbaşkanlığı seçimleri öncesinde Cumhurbaşkanı Muhammed Hatemi’nin gerçek değişim vaadine ve kısmen özgürlükçü söylemine karşın önemli iktidar odaklarını elinde tutan muhafazakarlar bildiğini okumaya devam ediyor. Son zamanlarda katı İslami rejimi tüm ağırlığıyla hissetirmek için gençlerin düzenlediği partileri basarak en küçük çizgi dışı görüntüye savaş açan radikaller önceki gün başkent Tahran’ın göbeğinde tüyler ürpertici bir infaz gerçekleştirdi. 
     
Bin kişi dehşet içinde izledi      Tahran’da 10 yıldır uygulanmayan kamuya açık kırbaç cezası sırasında Venek Meydanı’na dikilen bir direğe elleri bağlanarak belden yukarıları soyulan 3 gencin her birine 180’er kırbaç vuruldu. 
     Bin kişinin dehşetten fırlayan gözlerle, sesizce izlediği cezalandırmada infaz memurları kırbaç darbelerini yasalar gereği olanca güçleriyle İsmail ve Mecid kardeşler ile amcalarının oğlu Muhammed Rahimi’nin çıplak vücutlarına indirdi. Elinde Kuran tutan bir görevli kırbaç darbelerini saydı. 
     20’li yaşlarda oldukları belirtilen gençlerin "alkollu içki kullanma" ve "evlilik dışı cinsel ilişkiye girme" suçlarını işledikleri bildirildi. Muhammed Rahimi’ye ayrıca 99 hafif kırbaç darbesi indirildi. Sırtlarında derin yaralar açılmasına karşın infaz sırasında metin davranan gençler elleri kelepçelenerek götürülürken zaman zaman yere yığıldı. Trafiğe kapatılan meydanda gerçekleştirilen infaz bir saat sürdü. 
     AFP muhabirinin de tanık olduğu infazı izleyen kalabalık arasında fenalık geçirenler oldu. 
     
Gazeteci hapishanesi      Merkezi Paris’te bulunan Sınır Tanımayan Gazeteciler örgütü İran’ın dünyanın en büyük "gazeteci hapishanesi" haline geldiğini ileri sürdü. 
     Örgütün açıklamasına göre, son olarak Lorestan dergisi yöneticisi Abbas Dalvand’ın da tutuklanması üzerine İran’da cezaevine konan gazetecilerin sayısı 13’e çıktı. Dalvand’ın "islami rejimi kötülemek ve hakaret etmekle" suçlandığı belirtildi. Başkent Tahran’da geçtiğimiz pazar gözaltına alınan reformcu görüşleriyle tanınan gazeteci Muhammed Bekir Veli Beik’in ise sorgusunun devam ettiği kaydedildi. 
     


 DÜNYA 














</TEXT>
</DOC>
