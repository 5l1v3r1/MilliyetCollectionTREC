<DOC>
<DOCNO> 35643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/spor/aspo.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu şeref Mehmet'in 
</HEADLINE>
<TEXT>

Futbol dünyasındaki örnek yaşamını, yine örnek jübile ile noktalayan ve gönülleri fetheden Beşiktaşlı yıldızın 10 numaralı forması Rahmi Koç Müzesi’ne konulacak 
     BİLAL MEŞE 

     Jeste şaşırdı 
     SİYAH - Beyazlı formayla geçirdiği 13 yıla, önceki gün düzenlediği görkemli jübile ile veda eden Şifo Mehmet büyük bir gurur daha yaşayacak. Yıldız futbolcunun, Milan’a karşı son kez giydiği 10 numaralı forması bundan böyle Rahmi Koç Müzesi’nde sergilenecek. Şeref Tribünü’ne çıkarak, katkısı olan herkese teşekkür eden Mehmet’e, Rahmi Koç jestle karşılık verdi. 
     
     Hep hatırlanacak 
     ŞİFO Mehmet, son kez sırtına geçirdiği formayı imzalayarak Rahmi Koç’a hediye etti. Koç da , "Bu formayı müzeye koyacağım, insanlar seni hep hatırlayacak. Eğitime katkılarından dolayı teşekkür ederim. Örnek olmanı diliyorum" diyerek, tecrübeli oyuncuyu şaşırttı. Mehmet dün yaptığı açıklamada da, unutamayacağı bir gece geçirdiğini söyledi, "Duygu yüklüyüm" ifadesini kullandı. 
     
     Teşekkürler Türkiye 
     İNÖNÜ Stadı’nı dolduranların sevgisini yüreğinde hissettiğini belirten Şifo Mehmet şöyle devam etti "Türkiye’ye teşekkür ediyorum. O anları ömrüm boyuncu unutamayacağım. Türkiye’nin kalkınmasında, eğitimin önemini anlatmaya gerek yok. Biraz katkım olduysa, ne mutlu bana. Hissetiklerimi kelimelerle ifade edemem. Gece boyunca uyumadım." 
     
Terim’den övgü yağdı      MİLAN Teknik Direktörü Fatih Terim, Şifo Mehmet’in jübilesindeki organizasyonu dört dörtlük olarak nitelendirdi. İtalya’ya dün sabah özel uçakla giden Terim, "Organizasyon mükemmeldi. Bundan daha iyisi yapılamazdı" diyerek ilgililere teşekkür etti. Konuk takım kafilesini, Türkiye Eğitim Gönüllüleri Vakfı Yönetim Kurulu üyesi Burhan Karaçam uğurladı. 
     
Milan hayran      MEHMET’İN jübile organizasyonuna Milanlı oyuncularından da övgü geldi. Özellikle devre arasında yapılan gösterileri izleyen İtalyan ekibinin yıldızları, "Çok duygulandık. Böyle bir jübile maçına rastlamadık. Biz de jübilemizi böyle bir atmosferde gerçekleştirmek isteriz" diye konuştular. Bu arada Milan kafilesinin, İstanbul’a gelişinde büyük kolaylıklar sağlandığı, pasaport kontrolü yapılmadan uçaktan direkt otobüse bindirildikleri, otel odalarının anahtarlarının bile otobüste dağıtıldığı bildirildi. 
     



 SPOR 


























</TEXT>
</DOC>
