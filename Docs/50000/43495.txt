<DOC>
<DOCNO> 43495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/dunya/adun.html </URL>
<DATE> 2001/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
New York artık genzinizi yakıyor 
</HEADLINE>
<TEXT>
Ol saltanatın şimdi yeller eser yerinde 
İkiz kulelerin enkazına 25 metre kalana kadar yaklaştım. On binlerce ton çelik var orta yerde. Onca çeliği eriten ısı o kadar yüksek ki, günlerce yağan yağmurlar soğutamıyor onu. Suyu yedikçe enkaz tütüyor 
     HASAN BÜLENT KAHRAMAN 

     Dünya Ticaret Merkezi’nin enkazını ve etrafının durumunu gözlerimle gördükten sonra ekranlardaki görüntülerin hiçbir şey olmadığını anladım. O görüntüler ne olayın boyutlarını verebiliyor ne de gerçeğini yansıtıyor. Bugün, ilk defa açılan Chambers Caddesi’nden içeri zor şer giren ilk kişilerden birisi olup, enkaza yirmi beş metre kalana kadar yaklaşıncaya dek manzaranın ve durumun bu kadar ağır olacağını düşünemezdim bile. 
     Binaların yerinde yakın bir gelecekte yeller esecek ama şu anda ortada enkazları duruyor. Bu tanımlanması çok zor bir kütle. On binlerce ton çelik var orta yerde. Onca çeliği eriten ısı o kadar yüksek ki, ne iki gündür süren, kovalardan boşanırcasına yağan yağmur soğutabiliyor onu, ne de geçenlerde yağmış olan. Suyu yedikçe enkaz tütüyor. Fakat bu metrolardan, kamyonların bacasından, mazgallardan etrafa yayılan o efsanevi New York dumanından çok farklı bir duman. Müthiş bir kimyasal kokusu var. Ortada bir garipliğin olduğunu insana duyuran o koku büyük ölçüde yanmış asbestten ve binalarda yanmış insanlardan kaynaklanıyor. İnsanın genzi yandıkça yanıyor. 
     
     Toz tabakası 
     İşin içinde bir de toz var. Bütün görüntülerin yansıttığı o toz da bölgeye dalınca çok farklı bir boyut kazanıyor. Her şeyden önce h l yağmaya devam ediyor. Çünkü, bütün binaların dışını kaplamış durumda. Rüzgar estikçe toz kente yayılmayı sürdürüyor. Yağmur gerçi binaları yıkayıp tozu yere indiriyor ama bu defa da onu alıp yeraltı suyuna karıştırıyor. Bölgeden ayrılınca insan onca yağmura karşın üstünü başını bir toz tabakasının kapladığını fark ediyor. Genzinizdeki yangın sürüyor ve anlaşılan New York daha uzun bir süre o işle uğraşmaya devam edecek. Binaların enkazlarıysa başlı başına bir trajedi. Yağan yağmurun altında tüten o enkaza bakınca, insan altında daha binlerce ölünün yattığını düşünüyor. Binaların ayakta kalan tek tük parçası ölülerinin başından ayrılamadığı hissini uyandırıyor izleyende. Bütün çevre boşaltılmış. Akıl almayacak kadar geniş bir bölge polis kordonu altında. New York’un en tanınmış ve renkli kesimlerinden biri olan Canal Caddesi’nin altındaki sokaklar yavaş yavaş açılıyor. Aşağı kasabanın en canlı yeri Soho’yu da kaplayan Broadway’in batısı ölü. Fakat belli kesimlere giriş çıkış izne bağlı. Eğer orada oturuyor veya işyerine gitmeniz gerekiyorsa, ancak polise kimliğinizi göstererek girebiliyorsunuz içeri. Metro çıkışlarında bu denetim yapılıyor. Uygun bulmayanlar geri çevriliyor. Hatta, Ticaret Merkezi’nden sonra kentin en yüksek yapısı olan Empire State’in de başına bir felaket geleceğinden korkulduğundan o da diğer yüksek yapılar da bu sıkı denetimden paylarını almışlar. Çalışanlar üç dört aramadan sonra giriyor içeri. 
     
     Dev kamyonlar 
     Bölge tam bir teknoloji çıkarmasına uğramış durumda. Çoğu insan için Amerika kamyonlar demektir. Sayısız kamyon dev gibi yapılarıyla burada çalışıyor. Boyut ve sayı söz konusu olunca insan Amerika’da olduğunu bir kere daha anlıyor. Mesela yayaya kapalı olan bölgede çalışanlar için taşınabilir tuvaletler, kahve, sandviç dağıtılan yerler kurmuş belediye. Fakat o kahverengi "kutu"lardan kaç tane bulunduğunu saymak bile olanaksız. 
     Bölgede binlerce insan çalışıyor. Yağmur işleri yavaşlatıyor. Makinelerin gürültüsü dışında çıt çıkmıyor. Müthiş bir disiplin, dikkat ve vakar var. Vardiye usulü uygulanıyor. Çalışma 24 saat sürüyor. Fakat, her şeyi inceden inceye hesaplayıp kendisine sorun icat etmekte üstüne olmayan Amerika, bu defa da enkazda çalışmaların 1 haftayı bulduğunu, "duygusal sorun yaşama" dönemine geldiğini fark etti. Şimdi öteki eyaletlerden takviye itfaiyeci, işçi vs. getirtiyorlar. 
     Binanın enkazı böyle. Kenti ve ruhlardaki enkazı yarın anlatayım. 
     
İkiz kuleler makaslanıyor      Terörist saldırının ardından yerle bir olan New York’un simgesi Dünya Ticaret Merkezi, artık filmlerde bile görülemeyecek. İkiz kuleler, aralarında ünlü aktör Al Pacino’nun "People I Know" adlı filminin de bulunduğu beş yapımdan çıkarılacak. Hollywood yapımlarında bugüne değin sayısız defa görülen ikiz kuleler, izleyicilerin tepkisini çekmemek için filmlerden siliniyor. Konuları New York’ta geçen "Zoolander", "Serendipity", "Spider Man Örümcek Adam" ve Pacino’nun "People I Know" adlı filmlerinden kulelerin görüntüleri yer almayacak. 
     
Özgürlüğün sadece anıtı kalmış      New York’ta eskiden elinizi kolunuzu sallayarak dolaştığınız her mek nda artık arama ve polisle karşılaşıyorsunuz 
     SEMA EMİROĞLU 

     New York’un terör darbesiyle yıkılan ikiz kuleleriyle birlikte Amerika’yı Amerika yapan en "kutsal" ve "dokunulmaz" kavramlar da artan güvenlik önlemleri karşısında yıkılmanın eşiğine geldi Medeni hak ve özgürlükler. 
     Beş aydır ayrı olduğum New York’u ve ABD’yi dün akşam bu kente geldiğimden beri tanıyamıyorum. Havaalanına adımımı attığımdan bu yana gözüme çarpan en büyük değişiklik bu. Eskiden elinizi kolunuzu sallayarak dolaştığınız her mek nda artık kimlik kontrolleri, her caddenin köşesinde polis memurları var. 
     Dokuz yıldır burada yaşıyorum. Hayatımda ilk defa Kennedy Havaalanı’ndan kente gelirken otobüsümüz üç kez durduruldu ve polis tarafından kimlik soruldu. 
     Ben pasaport yerine New York eyaletinden aldığım ehliyetimi gösterdiğim için ayrıntılı sorulara muhatap olmaktan kurtuldum, ama otobüsün arkasında oturan ve benimle aynı uçakta gelen iki Türk, pasaportları nedeniyle uzun ve ısrarlı sorulara cevap vermek zorunda kaldı. 
     Ortadoğu görünüşlü ve Müslüman olmalarına rağmen, Türklerin Arap olmadığını ve ABD üslerine sahip NATO müttefiki bir ülkeden geldiklerini bu memurlara anlatmak herhalde zordu. Yüzü aşkın etnik grup ve ırk kökenine sahip milyonlarca Amerikalıya "hiç bir ayrıma tabi tutulmadan yaşama" ve "aynı potada erime" şansı veren özgürlükler, terörizme karşı savaşın ilk kurbanları olmuşlardı. 
     New York’taki hemen bütün evler, işyerleri, oteller, mağazalar, taksiler, otomobiller, otobüsler, reklam panoları ve insanların taşıdıkları çantalar Amerikan bayraklarıyla kaplanıp süslenmiş, sanki kutlanacak bir milli bayram ve şenlik varmış gibi... Ama ne yazık ki bayram değil, büyük bir trajedi yasanıyor ve h l olayın şokunu yaşayan New Yorkluların ağızlarını bıçak açmıyor. Sokak direkleri, kaybolanların fotoğraflarıyla dolu... 
     
Kiliselerde her gün ayin var      Geleneksel olarak müzik, eğlence, medya, ekonomi ve moda dünyasının başkenti sayılan New York, artık üzgün, yorgun ve yaralı. Kimse evinden dışarı çıkmak ya da işine gitmek istemiyor. İnsanları sarsan depresyon ve zihin travması, kentin kültürüne işleyen ve burayı gastronomi merkezi haline getiren "dışarıda yemek yeme" zevkini de törpülemiş durumda. Restoran ve kafeler, neredeyse insana "Başka yere mi geldim " dedirtecek kadar boş. 
     Meşhur Broadway müzikalleri ve tiyatrolar, yaşanan ilk şokun ardından "Bizler esas böyle günler için varız" dercesine, yeniden perdelerini açtılar, ama izleyici sayısının eskisine göre oldukça düşük olduğu gözleniyor. New York, artık topluca matem tutuyor ve cenaze kaldırıyor. Kentin Hıristiyanlığın değişik mezheplerine mensup onlarca kilisesi, her gün hayatlarını kaybettiklerine inanılan, ama henüz cesetleri bulunamayan kurbanlar için anma ayinleri düzenliyor. 
     



 DÜNYA 












</TEXT>
</DOC>
