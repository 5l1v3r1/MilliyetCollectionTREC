<DOC>
<DOCNO> 3889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sondun15.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da sabıkalı yabancı düşmanı yeniden parti başkanı 
</HEADLINE>
<TEXT>

     Hollanda'da aşırı sağcı ve yabancı karşıtı Yeni Ulusal Parti'nin NNP başkanlığına, daha önce yabancı düşmanlığından mahkum olmuş, kapatılan eski Merkez 86 Partisi'nin Başkanı Hans Ruitenberg atandı. 
     Hans Ruitenberg, Amsterdam Mahkemesi'nce 1997 yılında, yabancı düşmanlığı yaptığı gerekçesiyle 1 ay hapis cezasına çarptırılmıştı. Ruitenberg'in başkanlığını yaptığı Merkez 86 Partisi de 1998 yılında ırkçı programı ve yabancı düşmanlığından dolayı yasaklanmış ve bu partiden ayrılanlar, Hollanda Halk Milliyetçileri ve Yeni Ulusal Parti adıyla iki ayrı parti örgütlenmesine gitmişlerdi. 
     Merkez 86 Partisi'nin yasaklanmasının ardından 2 yıl önce kurulan Yeni Ulusal Parti'nin başkanlığını uzun süre yine tanınmış bir aşırı sağcı olan E. Peree yürütmüştü. Bu partinin geçen 2 yılda yabancı düşmanı tavırlar sergilediği ve internet aracılığıyla ırkçı içerikli metinlerin dağıtımını yaptığı yolunda şikayetler gündeme gelmişti. Konunun parlamentoya yansıması üzerine, bu konuda yöneltilen önergeyi yanıtlayan İçişleri Bakanı Klaas de Vries, parti hakkında şimdilik soruşturma açılmasına gerek olmadığını, partinin faaliyetlerinin istihbarat örgütlerince dikkatle izlendiğini dile getirmişti. 




</TEXT>
</DOC>
