<DOC>
<DOCNO> 7063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sontur01.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Nükleer Enerji Mahkemesi'ne bir Türk üye atandı 
</HEADLINE>
<TEXT>

     Adalet Bakanlığı Müsteşar Yardımcısı Doç. Dr. Şeref Ünal, Avrupa Nükleer Enerji Mahkemesi'ne üye seçildi. 
     Adalet Bakanlığı Basın ve Halkla İlişkiler Müşavirliği'nden yapılan açıklamada, Avrupa Nükleer Enerji Mahkemesi'nin 20 Aralık 1957 tarihli ''Nükleer Enerji Alanında Güvenlik Kontrolü Oluşturulmasına İlişkin Sözleşme'' gereğince kurulduğu kaydedildi. Mahkemenin, nükleer enerji alanında üçüncü taraf sorumluluğuna ve 1960 Paris Sözleşmesi ve buna ek 1963 Brüksel Sözleşmesi'nin uygulama ve yorumuna ilişkin uyuşmazlıkları çözmekle görevli olduğu belirtilen açıklamada, Adalet Bakanlığı Müsteşar Yardımcısı Doç. Dr. Ünal'ın, 7 Şubat 2001 tarihinde bu mahkemeye üye seçildiği bildirildi. Mahkemenin 7 üyesi, sözleşmeye taraf devletlerin önerdiği hakimler arasından, 5 yıllığına OECD Konseyi tarafından seçiliyor. Açıklamada, mahkemenin diğer üyelerinin ise Almanya, Fransa, İrlanda, İtalya, İspanya ve Norveç temsilcileri olduğu kaydedildi. 




</TEXT>
</DOC>
