<DOC>
<DOCNO> 36997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/spor/spo01.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Heinen’de sonuç yok 
</HEADLINE>
<TEXT>

Beşiktaş, ABD’li Keller’den sonra Alman Heinen’i de transfer edemedi 
     ABD’Lİ Keller’i İstanbul’a getiren ancak sözleşme imzalamayınca geri gönderen Beşiktaş, dün de Alman kaleci Heinen’in kulübü Eintracht Frankfurt’u ikna edemedi. Dün Almanya’ya giderek kulübün yöneticileriyle masaya oturan Beşiktaş Başkanı Serdar Bilgili, Heinen için bonservis bedeli olarak 1 milyon mark teklif etti. Ancak Frankfurt yönetimi, 1.5 milyon markta diretince anlaşma sağlanamadan görüşme sona erdi. 
     
     Transfer çıkmaza girdi 
     GÖRÜŞME sonrası bir açıklama yapan Başkan Bilgili, "Kaleci Heinen ile aramızda pürüz yok. Ancak kulübü ile problem var." ifadesini kullanırken, Menajer Sinan Engin, "Eintracht Frankfurt 1.5 milyon markta diretiyor. Durum böyle devam ederse bu transferden vazgeçtik denebilir. Hafta sonuna kadar kaleci sorununu çözeceğiz" dedi. Siyah - Beyazlılar’ın Slovak eldiven König’e rotayı çevirdiği öğrenildi. 
     
Fulya’da çift idman      BEŞİKTAŞ, cuma günü deplasmanda oynayacağı Bursaspor maçının hazırlıklarını dün yaptığı çift idmanla sürdürdü. Sabah antrenmanına sakatlıkları nedeniyle İlhan Mansız ile Tamer katılmazken, Ümit salonda çalıştı. Milli Takım’a çağrılan Tayfur ve Nihat düz koşunun ardından çalışmayı yarım bıraktı. Bu arada dünkü antrenmanda Sao Paolo takımında orta saha oynayan Dima denendi. Ancak teknik kadro Brezilyalı futbolucuyu beğenmedi. 
     



 SPOR 


























</TEXT>
</DOC>
