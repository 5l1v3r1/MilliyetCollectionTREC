<DOC>
<DOCNO> 19324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/yasam/yas01.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ava giden gaspçı avlandı 
</HEADLINE>
<TEXT>

Amacı bir yere gitmek değil taksiciyi soymak olan gaspçı A.H. bu kez sert kayaya çarptı. Taksi şoförü, sabıkalı hırsızı hastanelik edinceye kadar dövdü 
     ŞAKİR AYDIN İstanbul 

     Taksi şoförlerinin korkulu rüyası olan gaspçılar bu kez sert kayaya çarptı. 17 yaşındaki A.H. kurusıkı tabancayla gasp etmeye çalıştığı İbrahim Gani tarafından feci şekilde dövüldü. 
     Her şey, hırsızlıktan sabıkalı olduğu belirtilen A.H.'nin, Halıcıoğlu'nda İbrahim Gani'nin kullandığı 34 TCJ 32 plakalı taksiye binmesiyle başladı. A.H.'nin amacı bir yere gitmek değil, taksiciyi soymaktı. Bu doğrultuda planını devreye soktu. 
     Kağıthane Arıcılar mevkiine geldiklerinde kurusıkı tabancasını çıkartarak, Gani'nin kafasına vurdu. Ancak A.H. Gani'yi etkisiz hale getirmek isterken hiç beklemediği bir tepkiyle karşılaştı. 
     
     Tabancayı kaptırınca... 
     Taksiyi şarampole yuvarlayan Gani, önce aracını isteyen gaspçı gencin tabancasını elinden aldi sonra da A.H.'yi dövmeye başladı. Ağır yaralanan A.H., Gani'nin ihbarı üzerine olay yerine gelen polislerce Şişli Etfal Hastanesi'ne kaldırıldı. Tedavisi tamamlanan genç hırsız gözaltına alındı. 
     



 YAŞAM 





















</TEXT>
</DOC>
