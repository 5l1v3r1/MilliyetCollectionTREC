<DOC>
<DOCNO> 33093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sonspo12.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor başka transfer yapmayacak... 
</HEADLINE>
<TEXT>

     Trabzonspor Kulübü Başkanı Özkan Sümer, bu sezon için transferi tamamladıklarını ve kadrolarına şimdilik oyuncu transferi yapmayı düşünmediklerini söyledi. 
     Bordo-mavili takımın Almanya kampından dönen Özkan Sümer, bazı basın organlarında özellikle Trabzonspor'un sağ ve sol kanatta zaaflarının bulunduğu biçiminde çıkan haberlere katılmadığını belirterek, ''Trabzonspor'un en güvenilir mevkileri buralar. Sağ ve sol kanatta hiçbir sorun yaşayacağını düşünmüyoruz. Bu nedenle de takımımıza futbolcu transferini düşünmüyoruz'' dedi. 
     Sümer, Brezilya'dan transfer ettikleri 4 oyuncunun daha Türkiye'ye gelmeden haksız eleştiriler aldıklarını da kaydederek, ''Daha önce eleştirenler, görmeden kendi arzularına göre davrandılar. Bu oyuncular haksız eleştirelere maruz kaldılar. Onlardan bir yabancı statüsü içinde memnunuz'' diye konuştu. 
     Trabzonspor'un Almanya'da geçirdiği kampla ilgili olarak da Sümer, şunları söyledi 
     ''Kamp gayet iyi ve huzurlu bir biçimde geçiyor. Saha çalışmalarının yanı sıra diğer ilişkilerin de güçlenmesi ve takımda bütünlük sağlanması gayet iyi. Yararlı bir kamp. Yine de kampın herşeyi yansıtması da mümkün değil. Önemli olan bu kampın lige yansımasıdır.'' 






</TEXT>
</DOC>
