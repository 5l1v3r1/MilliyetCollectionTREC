<DOC>
<DOCNO> 45056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sondun24.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşen uçakta terör eylemi kuşkusu 
</HEADLINE>
<TEXT>

     Rusya Ulaştırma Bakan Yardımcısı Karl Ruppel, Karadeniz'de bugün düşen Tupolev-154 tipi uçakta, düşüşten önce patlama meydana geldiğini doğruladı. 
     İnterfaks ajansına göre Ruppel, Tel Aviv'den havalanan uçakta 64 yolcu ve 12 kişilik mürettebat bulunduğunu söyledi. 
     Habere göre uçak, Rostov hava kontrol merkezinin sahasına girdiği sırada, 11 bin 110 metre irtifada, 850 km. hızla seyrediyordu ve yaklaşık 15 dakika sonra uçak radardan kayboldu. 
     Haberde Ermenistan Havayolları'na ait AN2 tipi bir başka uçağın pilotunun, kendi uçağının sol tarafında seyreden Tupolev tipi uçakta bir patlama olduğunu ve uçağın denize düştüğünü söylediği belirtildi. 
     Uçağın düştüğü bölgedeki su derinliğinin bin metre olduğu bildirildi. 
     Rusya İç İstihbarat Servisi FSB de yolcu uçağına terörist bir saldırı düzenlenmiş olabileceğini bildirdi. 
     FSB basın merkezinden yapılan açıklamada, ''Gerekli incelemeler yapılıyor. Terörist saldırı ihtimali öncelikli'' denildi. 
     






</TEXT>
</DOC>
