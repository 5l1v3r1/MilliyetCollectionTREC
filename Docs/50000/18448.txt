<DOC>
<DOCNO> 18448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/ekonomi/eko07.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye yolsuzlukla mücadelede kararlı 
</HEADLINE>
<TEXT>

Köhler, Türkiye’ye, yolsuzlukla mücadele niteliği de olan güçlü programını desteklemek üzere 10 milyar dolar vereceklerini söyledi 
     WASHINGTON Milliyet 

     Uluslararası Para Fonu IMF Başkanı Horst Köhler, Türkiye için önerdikleri, 10 milyar dolar ek kaynağın Fon’un İcra Direktörleri’nden "ön onay" aldığını bildirdi. Köhler, IMF ve Dünya Bankası’nın ilkbahar toplantıları kapsamındaki basın toplantısında, bu kredi paketinin Türkiye’nin hazırladığı güçlü iktisadi programa destek amacıyla hazırlandığını ve bu programın aslında bir anlamda, "yolsuzlukla mücadele programı" niteliği taşıyacağını söyledi. 
     "Türkiye desteği hak etmiştir, yaptıkları program çok güçlü" diyen Köhler, bu programla Türkiye’deki kamu bankalarının siyasetle bağlarının koparılacağını vurguladı. 
     Köhler, programın ayrıntılarının henüz tamamlanmadığını, bunların da kısa sürede tamamlanmasının ardından, IMF İcra Direktörleri Kurulu’nun 10 milyar dolarlık yeni krediye ilişkin kararının kesinleştirileceğini belirtti. 
     Türkiye’nin IMF’nin bu yıl için zaten sözünü vermiş olduğu 4 milyar 300 milyon doları da almasıyla, 2001’de gelecek toplam dış kredinin miktarı 14 milyar 300 milyon dolara erişiyor. 
     Dünya Bankası Başkanı James Wolfensohn da Türkiye için görüşülmekte olan yardım paketinin yakında açılacağını belirterek, "Ben ve IMF Türkiye’ye destek vereceğimizden eminim" dedi. 
     



 EKONOMİ 



















</TEXT>
</DOC>
