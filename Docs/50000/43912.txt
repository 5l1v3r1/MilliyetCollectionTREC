<DOC>
<DOCNO> 43912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/26/yazar/temelkuran.html </URL>
<DATE> 2001/09/26/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Görünmez Savaş Tabak tertemiz oluncaya kadar 
</HEADLINE>
<TEXT>

     Bir yalanı yutarsanız, peşinden gelen her şeyi yutmak zorunda kalırsınız." Emerson 
     Ahmaklar Gezegeni’nin sakinleri, ödleklikleri yüzünden bu savaşın "uygarlıkla - barbarlık" arasında olduğu yalanına ses çıkaramadılar. Öfkeli devin ayağı altında ezilmekten korkup sinenler, "nokta hedefi seçilmesini" de ferahlatıcı bir yalan olarak derhal hazmettiler. Bir dev, parmak ucunda ne kadar durabilir ki Hele tepir tepir tepinip bütün Ortadoğu haritasını tıpkı Afrika’ya yapıldığı gibi masa üzerinde cetvelle çizmek onun için işten bile değilse... Her muktedir, bir zalime evirilir nihayetinde 
     
Nahif bayraklar      Ne kadar nahif değil mi ABD’li çocukların kendi, küçük elleriyle boyadıkları bayrakları göğüslerinin üzerinde tutup, bütün dünya basınında boy göstermeleri ne kadar nahif. ABD’de ilk kez bayrak satışlarının tavan yapması ne kadar "insani" bir tepki gibi görünüyor, öyle değil mi Oysa herkes, dünya tarihini birazcık okumuş olanlar bile, biliyor değil mi Faşizmin böyle zararsız, şirin bir milliyetçi "ur" olarak ülkelerin gövdesine girdiğini... Umberto Eco’nun dediği gibi "Ur - faşizm, farklı olana duyulan korkuyu kullanarak ve abartarak" başlar. Sadece "aynı" olanlar kalıncaya kadar, bütün farklıların yok edilmesiyle sürer... 
     
Toz ülkesi Türkiye      İstediğiniz kadar hümanist mesajlar verip, kendinizi ne kadar "Amerikalı" hissettiğinizi söyleyebilirsiniz Türkiye, Batı’dan bakıldığında bir "toz ülkesidir" Karnınızı çatlatsanız da "ABD’de ve Avrupa’da Türk ve Müslüman olduğumuz için başımıza gelenler" başlıklı, yurtdışındaki okurlardan gelen, korku ve şiddet dolu mektuplar sıklaşıyor bu ara. Kendisini Iraklı, Ugandalı, Afganistanlı gibi hissetmemiş olanların, aniden Amerikan halkının mağduriyetiyle derin bir empati kurması, bunu her fırsatta dile getirmesi, Türkiye’yi "toz ülkeleri" arasından çıkarmaya yetecek mi acaba "Farklı olana" karşı başlatılan yayılmacı nefretin genişleyen hedef tahtasında Türkiye’nin, Türkiyelilerin alacağı yer hazır mı yoksa "İkinci derece toz ülkesi" olarak mesela 
     
Gösterilmeyen savaş      ABD hükümeti, Afganistan’dan başlayacağı uzun savaşın adını koydu "Invisible War" Görünmez Savaş... Cephesi, düşmanı belli olmayan... Yani, savaşın "uygarlarla - barbarlar" arasında olduğu yalanını yutanlar, bundan böyle öfkeli devin istediği zaman değiştirebileceği, istediği vakit genişleteceği cephelerde yapacağı, başladıktan sonra düşmanlarını saptayacağı savaş için uyduracağı her türlü yalana inanmak zorunda kalacaklar. Şimdi ABD’li çocukların bayrakları göğüslerinde tutmasının zararsız bir milliyetçi tepki olduğunu düşünenler, bir gün bu dalganın "farklı" olan her şeyin yok edilmesine kadar genişleyebileceğini görmelerine rağmen bu yalanları yutmaya devam etmek zorundalar. İlk yalan boğazlardan geçti çünkü. Bundan sonra hazmı kolaylaştırıcı yeni yalanları yutmak mecburiyetindeler. Hadi bakalım Tabak tertemiz oluncaya kadar... 
     
     







Afgan vizyonu 


Vekil rozeti... 


Ecevit’ten Bush’a Taliban devrilmeli’ 


Savaşı başlatmak kolay, bitirmek zor mu 


Cehennemin eşiği 


Veliler sanki sağmal inek 


Ya kasıt var, ya cehalet 


Milenyum barbarı 


ABD ile stratejik işbirliği 


Kadın gazetecileri günahtan korumak 


Kara para... 


Savaşa karşıyım 


Eski okurlarla... 


Ekonomimizi rafa mı kaldırdık 


Görünmez Savaş Tabak tertemiz oluncaya kadar 


Daha vakit var 


Dolar ön kapıdan giriyor arka kapıdan çıkıyor 


</TEXT>
</DOC>
