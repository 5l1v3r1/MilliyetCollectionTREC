<DOC>
<DOCNO> 34330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/sontur09.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak hava gitmeyecek 
</HEADLINE>
<TEXT>

     Yurdun büyük bölümünde mevsim normallerinin üzerinde seyreden sıcak havanın, önümüzdeki günlerde de etkisini sürdüreceği bildirildi. 
     Devlet Meteoroloji İşleri Genel Müdürlüğü'nden alınan bilgiye göre, sıcak hava yurdun İç, Doğu ve Güneydoğu kesimlerinde etkisini sürdürecek. Kuzey bölgelerin iç kesimlerinde ise yer yer etkili sağanak yağışlar bekleniyor. 
     Hava sıcaklığı yurdun İç, Doğu ve Güneydoğu kesimlerinde mevsim normallerinin üzerinde seyretmeye devam edecek, yağış alan yerlerde ise mevsim normallerinde olacak. 
     Orta, Doğu Karadeniz, İç Anadolu'nun kuzey doğusu, Doğu Anadolu'nun kuzeyi ile Batı Karadeniz'in iç kesimlerinde yarın sağanak yağış bekleniyor. Doğu Karadeniz'deki yağışların yer yer etkili olacağı tahmin ediliyor. Yurdun diğer bölgeleri ise az bulutlu ve açık olacak. 
     Pazartesi günü de Marmara'nın doğusu, İç Ege, İç Anadolu'nun kuzey batısı, Batı Karadeniz'in iç kesimleri ile Doğu Karadeniz sağanak yağışlı geçecek. 
     Salı günü ise Marmara'nın güney ve doğusu, İç Ege, İç Anadolu'nun kuzey batısı, Batı Karadeniz ile Doğu Karadeniz'de sağanak yağış bekleniyor. Yağışların Marmara'nın doğusu ile Batı Karadeniz'de yer yer etkili olacağı tahmin ediliyor. 






</TEXT>
</DOC>
