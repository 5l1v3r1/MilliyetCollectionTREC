<DOC>
<DOCNO> 9776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/ekonomi/eko02.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Türkiye'ye IMF karşıtı müsteşar 
</HEADLINE>
<TEXT>

ABD Başkanı, Türkiye'de yaşanan kriz ve benzer küresel sorunlarla ilgilenmek üzere "IMF'ye muhalif" bir iktisatçıyı görevlendirdi 
     Yasemin ÇONGAR Washington 

     Türkiye'deki mali krizi son bir haftadır çok yakından izleyen ABD Başkanı Georg Bush, bu krizden birinci derecede sorumlu olacak yetkilisini belirledi. Bu yetkilinin adı John Taylor ve atamasının Senato'da onaylaması ardından üstleneceği görev de, Hazine Bakanlığı müsteşarlığı. Taylor, ABD Hazinesi'nde uluslararası ilişkilerden, özelliklede de küresel iktisadi krizlerden sorumlu olarak çalışacak. 
     Para politikası uzmanı olarak bilinen Taylor'ın en ilginç özelliği ise daha önce, Güneydoğu Asya krizi konusunda yetersiz kalmakla suçladığı Uluslararası Para Fonu'na IMF cephe almış ve 1998 yılında Fon'un lağvedilmesini istemiş olması. 
     California'daki "Hoover Institution" adlı muhafazakar fikir kuruluşunun analistlerinden ve Stanford Üniversitesi profesörlerinden olan Taylor'ın, "elindeki tek dosyanın değil ama, ilk dosyalardan birinin 'Türkiye' olacağı" belirtiliyor. 
     Beyaz Saray'a yakın kaynaklar, Cumhuriyetçi yönetimin Türkiye'deki krizi başından itibaren çok ciddiye aldığını ve Ulusal Güvenlik kadrosunun gelişmeleri günü birlik düzeyde izlediğini belirtirken, "Ancak Beyaz Saray ve ilgili bakanlıklarda halen birçok masanın boş olması, atamaların kesinleşmemesi nedeniyle, Türkiye'deki krizle birinci derece ilgilenecek yetkili yoktu. Taylor bu görevi de üstlenmiş olacak" diyorlar. 
     
     IMF Türkiye'den ders aldı 
     Öte yandan, IMF de Türkiye'deki krizden ders çıkararak, bu tip mali sarsıntıları önceden görmeye ve sonrasında kriz yönetimini üstlenmeye yönelik yeni bir birim kurma kararı aldı. 
     Adı "Sermaye Piyasaları Departmanı" olarak belirlenen yeni birim, krize eğilimli ülkeleri yakından izleyecek ve krizlerin sermaye piyasalarındaki etkilerine ilişkin "önleyici ve tamir edici" çalışmalar yapacak. Bu birimin oluşturulmasında, IMF'yi krizlere müdahalede geç kalması konusunda daha önce eleştiren ABD Hazine Bakanı Paul O'Neill'ın telkinlerinin de rol oynadığı belirtiliyor. 
     


 EKONOMİ 


















</TEXT>
</DOC>
