<DOC>
<DOCNO> 37398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sondun02.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalılar ABD Başkanı Bush'u beğenmiyor... 
</HEADLINE>
<TEXT>

     Avrupa'nın önde gelen ülkelerinden İngiltere, Almanya, Fransa ve İtalya'da yapılan bir anket, ABD Başkanı George W.Bush'un dış politikalarının, Batı Avrupa'da hiç beğenilmediğini ortaya çıkardı. 
     Washington'daki Pew Araştırma Merkezi tarafından bin kişiyle telefonla yapılan ankete göre, Bush'un Avrupa'daki beğenilme oranı, eski başkan Bill Clinton'ın çok altında kaldı. 
     Fransızların yalnızca yüzde 17'si, İtalyanlar'ın yüzde 30'u, İngiliz ve Almanlar'ın da yaklaşık yüzde 40'ı, genel olarak Bush'un dış politikalarını benimsediklerini bildirdi. 
     Ankete katılan Avrupalılar'ın yüzde 75'i, Bush'un ''Avrupa'yı kavrayamadığı'' görüşünü dile getirdi. 
     Yüzde 81 gibi bir çoğunluk, Bush'un çevre politikalarına karşı çıkarken, ABD Başkanı'nın füze kalkanı projesini onaylamayan Avrupalılar'ın oranı da yüzde 70 oldu. 
     Clinton'ın dış politikaları İngiltere, Fransa ve İtalya'da yüzde 70, Almanya'da ise yüzde 90 oranında destek görüyordu. Beyaz Saray Sözcüsü Ari Fleischer ise anket sonuçlarını ciddiye almadı. 
     Fleischer, bir gazetecinin konuyla ilgili sorusu üzerine, ''Başkan Bush'un politikaları Avrupa ülkelerinin liderlerinden büyük kabul görüyor. Başkan, bundan sonra da ABD halkının çıkarına olan politikalarını sürdürecek. Gerisi bizim için önemli değil'' dedi. 
     
     






</TEXT>
</DOC>
