<DOC>
<DOCNO> 32432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/siyaset/siy07.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca, iskelenin brandasını kaldırdı 
</HEADLINE>
<TEXT>

     HİLMİ DUYAR Balıkesir 

     Kapatılan RP’nin yasaklı lideri Necmettin Erbakan, bu yaz da tatilini, Balıkesir’in Edremit ilçesine bağlı Altınoluk’ta geçiriyor. Evin önündeki iskelenin çevresinde bulunan ve ev sahiplerini "meraklı gözlerden koruyan" brandaların kaldırılmasının ardından Erbakan ailesi, ilk kez gazetecilere "görüntü" verdi." Erbakan ailesinden iskeleye önce Fatih Erbakan çıktı. Fatih Erbakan, "Oyster27" İstiridye adlı motoryatla gezintiye çıkarken, yaklaşık 15 gündür iskeleye bağlı motoryatın yine Fatih Erbakan’a ait olduğu öne sürüldü. Erbakan’ın ardından iskele keyfi sırası, kızı Elif ve damadı Mustafa Altınöz’e geldi. Yeni evli çift, iskelede başbaşa yemek yerken, tekne turundan dönen Fatih Erbakan da kendilerine katıldı. Necmettin Erbakan da, saat 16.10’da yanlarına geldiği kızı, damadı ve oğluyla fotoğraf çektirdi. Ardından Nermin Erbakan iskeleye çıktı. Fatih Erbakan, ablası ve eniştesini tekne turuna çıkarırken, bu kez Erbakan da eşiyle yemek yedi. Erbakan, saat 19.20 sıralarında damadıyla iskeleden ayrıldı ve evinin bahçesinde namaz kıldı. 
     



 SİYASET 















</TEXT>
</DOC>
