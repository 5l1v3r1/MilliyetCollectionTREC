<DOC>
<DOCNO> 32513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/soneko08.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon'a devredilen EGS Bank önümüzdeki hafta Danıştay'a başvuracak 
</HEADLINE>
<TEXT>

     EGS Holding Başkanı Hasan Turhan, EGS Bank'ın Fon'a devredilmesi uygulamasıyla ilgili olarak hukukçularının çalıştığını, önümüzdeki hafta Danıştay'a başvuracaklarını bildirdi. 
     Turhan, EGS Bank'a ''haksız ve zamansız'' el konulduğu gerekçesiyle itirazlarını yapacaklarını, holding hukukçularının bu yönde çalıştıklarını belirtti. Turhan, bankaları fona devredildiği süreçte yerli ve yabancı gruplarla ortaklık ve birleşme görüşmelerinin sonuçlanmak üzere olduğunu öne sürerken, BDDK'nın da bu ilişkilerden ve gelişmelerden haberdar olduğunu kaydetti. 
     Turhan, ''Bankaya zamansız ve haksız el konulmuştur. IMF diretmeleri sonucunda olmuştur. Bunu hazmedemiyoruz ve hakkımızı yasal yollardan sonuna kadar arayacağız'' dedi. 
     EGS Bank'ın devrinin ardından, EGS Holding'in mal varlıkları üzerine ihtiyati tedbir konulduğuna işaret eden Turhan, şöyle devam etti 
     ''Bankanın devri, doğrudan EGS Grubu'nun bitmesi anlamına gelmez. Grubumuzun bankaya borcu var. Bu borçlar teminatlı borçlardır, belirlenecek zamanda geri ödemeler yapılabilir. Çünkü borç çalışılarak ödenir, dükkanlar kapatılırsa ödenmez. Ancak Fon'un Grup üzerinde alelacele takibe geçtiğini, holdingin mal varlığına mahkeme kararıyla tedbir koyduğunu görüyoruz. Bu tür tedbir kararı grup şirketlerini kilitler, çalışma şansı bırakmaz, böylelikle EGS Bank'tan tüm gruba sirayet eder. Bunun ardından EGS Grubu'nun ve modelin varlığı tartışılabilir.'' 
     Hasan Turhan, Ülke ve bölge ekonomisi için EGS modelinin yaşaması gerektiğini kamuoyuna anlatacaklarını ifade ederken, ''Bu arada, modelin yararlarını anlatan siyasetçiler, EGS Bank'ın Fon'a devrinden sonra ortada görünmüyor. Haklı davamızda, onları da yanımızda görmek istiyoruz'' diye konuştu. 
     EGS Holding hisselerinin yüzde 88'inin halka açık, yüzde 12'sinin ise bin 200 Türk sanayicisinin elinde bulunduğunu hatırlatan Turhan, Grup şirketlerinden EGS Dış Ticaret A.Ş.'nin yılda 750 milyon dolar ihracat yaptığını, grup ortaklarının ihracat hacminin ise yılda 2 milyar dolar olduğunu vurguladı. 
     EGS Holding'e Ege başta olmak üzere Türkiye'nin birçok yöresinden tekstil, konfeksiyon ve hazırgiyim sektör temsilcilerinin ortak olduğunu anlatan Turhan, ''Şimdi bunu bir bakkal dükkanı kapatır gibi kapatmak doğru değil. Modelin devamı sağlanmalıdır. Sistem çalışırsa, borç geri ödenir. Aksi halde onbinlerce işsiz daha sokağa bırakılmış olur, bunun sonuçlarını ne IMF ne de Dünya Bankası karşılayamaz'' dedi. 
     Turhan bu arada, Tasarruf Mevduatı Sigorta Fonu'nun başvurusu üzerine Ankara 1. Asliye Ticaret Mahkemesi'nin ihtiyati tedbir kararı alması, Ankara 26. İcra Müdürlüğü tarafından yapılan icra takibinde EGS Holding'in mal varlıkları üzerine ihtiyati tedbir konulmasını endişe verici gelişme olarak değerlendirdi. Turhan, şunları kaydetti 
     'Bu karar şirketlerimizi kilitler, kısa vadede ticari faaliyetlerimize engel olur. Bizimle birlikte çalışan, ihracatını bizim grubumuza endekslemiş olan KOBİ'lerin faaliyetlerine ciddi zarar verir. EGS Bank'ın Fon'a devri ve ardından ihtiyati tedbir kararıyla büyük haksızlıklara uğradık. Bu yapılanlar bir an önce düzeltilmezse hiç kimsenin arzu etmediği olumsuz gelişmeler ortaya çıkar. Bu son karar EGS Holding'in yaşam mücadelesine dönüştü.'' 







</TEXT>
</DOC>
