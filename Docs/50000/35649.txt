<DOC>
<DOCNO> 35649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/spor/spo01.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Shorunmu öfkesi 
</HEADLINE>
<TEXT>

Christoph Daum, Nijeryalı kalecinin dünkü idmana gelmesi üzerine küplere bindi, Menajer Engin’e "Fulya’ya ayak basmayacak" dedi 
     KARTAL YİĞİT 

     Çileden çıktı 
     CHRİSTOPH Daum, gönderilmesini istediği Shorunmu’nun, dün Fulya’ya çalışmaya geldiğini görünce, çileden çıktı. Nijerya Milli Takımı’na uzun süreli gitmesini istemeyen, ancak kabul etmemesi üzerine Shorunmu ile yollarını ayıran Alman hoca dün bu oyuncuyu görünce büyük tepki gösterdi. Menajer Sinan Engin ile görüşen Daum, "Bir daha Fulya’ya ayak basmasın" talimatını verdi. 
     
     Güvenliğe talimat 
     ENGİN ile konuşmasında sinirli hali dikkati çeken Daum, "Shorunmu’ya çalışmak için tişört bile verilmeyecek. Güvenliğe de haber yollayın, geldiği zaman burada çalışmayacağını söylesinler" diye devam etti. Menajer Sinan Engin de yaptığı açıklamada "Hocamız Shorunmu’nun buraya gelmesini istemiyor. Bir daha Fulya’ya giremez" ifadesini kullandı. 
     
     Eşyalarını topladı 
     CHRİSTOPH Daum ile Engin’in diyaloğundan habersiz olan Shorunmu ise Milan maçında oynayan futbolcularla ayrı olarak düz koşu yaptı. Nijeryalı kalecinin, koşu sırasında yüz yüze geldiği kaleci antrenörü İmmel’e selam vermemesi dikkat çekti. Shorunmu çalışma bitiminde ise tesislerde arkadaşlarıyla vedalaştı ve eşyalarını toplayıp, Fulya’dan ayrıldı. 
     
Moral buldular      CENGİZ MALGIR 

     MİLAN galibiyetiyle morali yerine gelen Siyah - Beyazlı futbolcular dün neşeli bir gün geçirdiler. Sabahki çalışma sonrası, ayak havuzuna giren futbolcular ilginç görüntüler oluşturdu. Bu arada Menajer Sinan Engin, sakatlığı nedeniyle ayrı çalışan Ahmet’le bir görüşme yaparak bu sezon kendisinden çok şey beklediğini söyledi. Engin, "Bu sezon özellikle özel yaşantınla ilgili bir sorun görmek istemiyorum" dedi. Öte yandan Ronaldo da dün İstanbul’a geldi. 
     
"Heinen’i istiyorum"      BEŞİKTAŞ Teknik Direktörü Daum, Eintracht Frankfurt’un file bekçisi Heinen’i istediğini açıkladı. Daum, "Heinen’le görüşüyorum. Bonservisi olmazsa, bir yıl kiralık olarak alacağız. Para sorunu halledildiği an Heinen gelecek. Bu olmazsa başka adaylarımız var" diye konuştu. 
     ALMAN hoca, Milan maçıyla ilgili yorumunda da "Bu karşılaşmanın, galibi çocuklar ve Şifo Mehmet’tir" dedi. Beşiktaş’ın hocası, "Şampiyonluk startına az kaldı. Milan maçında iyiydik, ancak yine zayıf noktalarımız var. İlhan ve Tümer’i, Trabzon maçında oynatacakmış gibi hazırlıyoruz" ifadesini kullandı. 
     DAUM, Shorunmu’dan sadece Afrika Kupası’na gitmemesini istediklerini belirtti. Alman hoca, "Bunun için bir yazı getirmesini talep ettik. Ancak o bunu getirmedi. Aynısını Baya’dan istedik. Baya bu yazıyı getirdi ve Afrika Kupası’na katılmayacağını açıkladı" yorumunu yaptı. 
     
Pankarta engel      BEŞİKTAŞ’IN, Şifo Mehmet’in jübile maçına "Milan’ın imparatoru Terim, bizim imparatorumuz da sen olacaksın" yazılı bir pankartla çıkacağı, ancak bu girişimin son dakikada engellendiği öğrenildi. Siyah - Beyazlı futbolcular, "Maça pankartla çıkacağımız söylendi. Ancak daha sonra iptal edildi" diye konuştular. Pankartı kimin hazırladığı ve kimin iptal kararı aldığı merak konusu oldu. 
     



 SPOR 


























</TEXT>
</DOC>
