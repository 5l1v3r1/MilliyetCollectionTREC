<DOC>
<DOCNO> 11686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/soneko13.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şubat ayında ne ne kadar getirdi 
</HEADLINE>
<TEXT>

     Yatırımcılar, bu yılın Şubat ayında, borsa hariç diğer finansal yatırım araçlarından reel getiri sağladılar. 
     Devlet İstatistik Enstitüsü DİE , Şubat ayı itibariyle seçilmiş finansal yatırım araçlarının reel getirisini açıkladı. Açıklamaya göre, bu yıl Şubat'ta, Ocak ayına göre, İMKB indeksi nominal olarak yüzde 12.7 kaybettirirken, brüt mevduat faizi yüzde 3.5, dolar yüzde 10.1, mark yüzde 8.1, külçe altın ise yüzde 6.5 kazandırdı. 
     Şubat'ta borsa endeksi, reel olarak TEFE bazında yüzde 14.9, TÜFE bazında yüzde 14.2 kaybettirdi. Ekonomik program kapsamında döviz kurunda izlenen politikada yapılan değişikliğe paralel olarak, Şubat'ta en yüksek getiriyi döviz yatırımcıları elde etti. Geçen ay, dolar TEFE bazında yüzde 7.3, TÜFE bazında yüzde 8.2, mark ise TEFE bazında yüzde 5.4, TÜFE bazında da yüzde 6.2 reel getiri sağladı. Külçe altının reel getirisi, TEFE bazında yüzde 3.8, TÜFE bazında yüzde 4.6 olurken, brüt mevduat faizinin reel getirisi, TEFE bazında yüzde 0.9, TÜFE bazında da yüzde 1.7'de kaldı. 
     Şubat ayı itibariyle son bir yıllık dönemde, borsanın reel kaybı TEFE bazında yüzde 52.6, TÜFE bazında yüzde 55.1'e ulaştı. Borsadan sonra bu dönemde en fazla kaybettiren finansal yatırım aracı külçe altın oldu. Külçe altına yatırım yapanlar, Şubat ayı itibariyle son bir yılda, TEFE bazında yüzde 2.9, TÜFE bazında da yüzde 7.9 kaybettiler. DİE verilerine göre, son bir yıllık dönemde brüt mevduat faizi TEFE bazında yüzde 5.5, TÜFE bazında yüzde 0.1 kazandırdı. Aynı dönem itibariyle dolar, TEFE bazında yüzde 3.7 reel getiri sağlarken, TÜFE bazında yüzde 1.6 kaybettirdi. Mark da TEFE bazında yüzde 2.9, TÜFE bazında yüzde 7.9 reel olarak değer yitirdi. 




</TEXT>
</DOC>
