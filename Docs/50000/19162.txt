<DOC>
<DOCNO> 19162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sondun15.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Üsküp’te kahveye baskın 1 ölü, 2 yaralı 
</HEADLINE>
<TEXT>

     Makedonya’nın güneyindeki Manastır kentinde dün gece çıkan olaylarda çok sayıda mağazaya saldırı düzenlendi. 
     Makedon televizyonu, Arnavut mağazalarının yanı sıra Makedon mağaza ve dükkanların vitrinlerinin, atılan taşlarla kırıldığını, mağazaları talan etmek isteyen bazı saldırganların polis gelince kaçtıklarını bildirdi. 
     Ayrılıkçı Arnavut militanların Cumartesi günü öldürdüğü güvenlik görevlilerinden 4 polisin Manastır’da toprağa verilmesinin ardından önceki gece kentte çıkan olaylarda, Arnavut mağazalarına saldıranlardan biri, açılan ateş sonucu ağır yaralanmıştı. Ülkenin kuzeybatısındaki Kalkandelen yakınlarında Cumartesi günü UÇK üyesi ayrılıkçı Arnavut militanların saldırısında Makedon güvenlik görevlilerinden 4 polis ile 4 asker ölmüştü. 
     Bu arada, Makedon polisi, başkent Üsküp’te bir kahveye dün gece düzenlenen baskında 1 kişinin öldüğünü, 2 kişinin de yaralandığını bildirdi. Saldırıya uğrayanların kimlikleri açıklanmadı. Makedon radyosu da, Arnavutluk Büyükelçiliği’nin bulunduğu binaya bir otomobilden ateş açıldığını, saldırıda ölen ya da yaralanan olmadığını duyurdu. 
     
     







</TEXT>
</DOC>
