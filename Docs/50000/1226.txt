<DOC>
<DOCNO> 1226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sontur01.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarkıcı Doğuş, af çıkınca Türkiye'ye döndü 
</HEADLINE>
<TEXT>

     Hırsızlık suçundan hakkındaki kesinleşmiş hapis cezası nedeniyle yurtdışına kaçan ''Doğuş'' takma adlı şarkıcı Orhan Baltacı, ''Şartla Salıverme ve Ceza İndirimi Yasası''ndan yararlanmak üzere Frankfurt'dan İstanbul'a geldi. 
     Türk Havayolları'na ait bir uçakla saat 01.30'da Atatürk Havalimanı'na inen Doğuş, burada İstanbul Emniyet Müdürlüğü Havalimanı Şube Müdürlüğü ekipleri tarafından gözaltına alındı. Bir süre havalimanının apronunda tutulan ''Doğuş'', kapıda bekleyen gazetecilere gösterilmeden arka kapıdan Havalimanı Şube Müdürlüğü'ne götürüldü. 
     Havalimanı Şubesi çıkışında kendisini bekleyen gazetecilere, heyecanlı ve sevinçli bir şekilde ''Ben artık özgürüm'' diyen ''Doğuş'' takma isimli şarkıcı Orhan Baltacı, daha sonra sivil bir ekip otosuna bindirilerek İstanbul Emniyet Müdürlüğü Asayiş Şube Müdürlüğü İnfaz Büro Amirliği'ne götürüldü. İnfaz Büro Amirliği yetkilileri ise, ''Doğuş''un hakkındaki gıyabi tutuklama kararı nedeniyle şubeye getirildiğini, bu sabah durumun savcılığa iletileceğini ve ''Şartla Salıverme ve Ceza İndirimi Yasası''ndan yararlanan ''Doğuş''un serbest bırakılacağını kaydettiler. 
     Bu arada, şarkıcı arkadaşı İbrahim Erkal ve Ulus Müzik'in sahiplerinden Turan Ulus, ''Doğuş''u karşılamak üzere Atatürk Havalimanı'nda geldi. Turan Ulus, gazetecilere yaptığı açıklamada, şarkıcı ''Doğuş''un bir basın açıklaması düzenleyeceğini söyledi. 




</TEXT>
</DOC>
