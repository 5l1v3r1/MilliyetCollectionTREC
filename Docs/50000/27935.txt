<DOC>
<DOCNO> 27935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/dunya/adun.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İslam dünyasına şok 
</HEADLINE>
<TEXT>

San Francisco’da bu pazar düzenlenecek eşcinsel yürüyüşüne kendilerine El Fatiha’ adını veren Müslüman eşcinseller’ grubunun da katılacak olması İslam dünyasında tartışma yarattı 
     DIŞ HABERLER SERVİSİ 

     San Francisco’da önümüzdeki pazar günü yapılacak ve yerel televizyonlar tarafından naklen yayınlanacak "31. Gay Eşcinsel Onur Yürüyüşü"nün İslam dünyasını şoke edecek, sürpriz konukları olacak. 
     Merkezi Amerika’da olan ve iki ülkede de 9 şubesi bulunan "El Fatiha Vakfı" adlı uluslararası bir "Müslüman eşcinsel" grubunun mensupları, ellerinde pankartları ve açık kimlikleri ile söz konusu yürüyüşe katılacaklarını duyurdular. Yürüyüşe kadınlı erkekli yaklaşık 100 El Fatiha mensubunun katılacağı açıklandı. 
     
Hareket chat’ ortamında başladı      Grup mensuplarından Faris Malik, yürüyüşe katılma amacını, "Müslüman toplumlar şimdiye kadar eşcinsellik konusunda tek seslilerdi. Ancak cinsellik konusunda kendini ifade etmek, farklı görüşler dile getirmek ve sosyal baskıları gözler önüne sermek insanı özgürleştirir" sözleriyle anlattı. 
     Fransız AFP ajansının bildirdiğine göre, El Fatiha Vakfı, 1997’de e - mail ile yapılan tartışmalar sonunda oluştu. 24 yaşındaki Faisal Alam tarafından Washington’da kurulan Vakıf, bu hafta sonu Eşcinsel Yürüyüşü’nün yapılacağı San Francisco’da bir konferans düzenleyecek. Konferansa ABD’nin dört bir yanından delegeler gelecek. Eşcinsellik ve "İslamiyet’te özgürlük" konferansta ele alınacak konular arasında. 
     
Tartışma başladı      Faisal Alam, "Amacımız İslamiyet ile cinselliği barıştırmak, en azından aradaki buzların erimesi için uygun bir ortam yaratmak. İnternet’te bu tür çalışmalarımız var. Konuyu olgunlaştırıp ulemanın önüne bir sorun olarak getirmek istiyoruz. Müslüman ülkelerdeki bu kesimin nasıl acı çektiğini göstermek istiyoruz" dedi. Alam’ın iddialarına göre, Kur’an homoseksüel ilişkileri yasaklamıyor. 
     Ancak El Fatiha Vakfı’nın bu görüşlerine karşı görüşler de ortaya atıldı. Los Angeles’teki Müslüman Halkla İlişkiler Konseyi danışmanı Maher Hathout, Alam’a karşı çıkarak, Kur’an’da evlilik dışı her türden, eşcinsel veya değil, ilişkinin yasaklandığını vurguladı. Hathout, "Evlilik, karı, koca ve Tanrı arasındadır. Zina, aldatma, homoseksüel ilişki Müslümanlar tarafından kabul edilemez" dedi. 
     Kuzey Amerika İslam Toplumu Başkanı Muzammil Sıddıki de "Müslüman eşcinsel, çelişkili bir tanımdır. Homoseksüellik İslam tarafından evrensel olarak lanetlenmiştir" dedi. 
     
Şeriat rejiminde gay’lere af yok      Uluslararası Af Örgütü ve Uluslararası Lezbiyen ve Gay Birliği adlı örgütlerin raporlarına göre, eşcinsellik Şeriat esaslarına göre yönetilen ülkelerde şiddetle cezalandırılması gereken bir suç olarak görülüyor. Eşcinsellerin bazı Müslüman ülkelerde karşılaştıkları resmi muamele şöyle 
     AFGANİSTAN 1998’de eşcinsellikle suçlanan 3 erkek üzerlerine büyük bir taş duvar yıkılarak öldürüldü. İnfaz binlerce kişiye izlettirildi. 
     İRAN 1991’de bu tür suçlar için ölüm cezası getirildi. Suçun ilk kez işlenmesi halinde erkeklere 74 kırbaç, kadınlara 100 kırbaç vurulması hükme bağlandı. Suçun 4. kez tekrarı halinde ölüm cezası öngörüldü. 
     SUUDİ ARABİSTAN, SUDAN, BİRLEŞİK ARAP EMİRLİKLERİ Taşa tutarak, asarak veya başını kılıçla keserek idam. 
     



 DÜNYA 










</TEXT>
</DOC>
