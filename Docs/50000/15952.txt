<DOC>
<DOCNO> 15952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sontur14.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Türk ölüm oruçlarındaki ölümler hakkında "Üzgünüm" 
</HEADLINE>
<TEXT>

     Adalet Bakanı Hikmet Sami Türk, cezaevlerindeki açlık grevleri ve ölüm orucu eylemleri nedeniyle meydana gelen ölümleri üzüntüyle karşıladıklarını söyledi. Türk, öne sürülen taleplerle ilgili olarak görüşme yapılmayacağını belirterek, ''Biz bir yandan sağlık yönünden gerekli önlemleri alırken, bir yandan da hukuki bakımdan ölüme sebebiyet veren kişilerin cezalandırılması için çalışmalarımızı sürdürüyoruz'' dedi. 
     Türk, TBMM'de gazetecilerin sorularını yanıtlarken, cezaevlerindeki açlık grevi ve ölüm orucu sonrasında meydana gelen ölümleri ''üzüntüyle'' karşıladıklarını belirti. 
     Türk, konuyla ilgili olarak şunları kaydetti 
     ''Biz baştan beri, bu eylemlerin insan hayatına karşı yapıldığını ve bunların hiçbir şekilde yürütülmemesi gerektiğini belirttik. Ama maalesef, bazıları çok katı bir örgüt disiplini içinde bu eylemleri sürdürüyorlar. Bizim yapabildiğimiz, tedavi görmek isteyenlere tedavi imkanı sağlamak ve sağlık durumlarını sürekli olarak izlemektir. Doktorlar, sağlık servisleri 24 saat süreyle cezaevlerinde görev başındadırlar. Bazıları tedaviyi kabul ediyorlar ama çok geç bir aşamada kabul ediyorlar. Ondan sonra yapılacak tedavinin yararı kalmıyor. O nedenle, bu duruma düşmeden eylemlerin sona erdirilmesi ve tedavinin kabul edilmesi çağrısında bulunuyorum.'' 
     Türk, eylemlerdeki tutuklu ve hükümlülere müdahalenin doktorlar arasında da tartışıldığını belirterek, '' Müdahale irade dışında olmalı mı, olmamalı mı tartışılıyor. Bazı ülkelerin kanunlarında müdahale edilebileceği açık şekilde öngörülmüştür. Bizim kanunlarımızda yok. Ama yeni infaz kanuna bu yönde bir hüküm koyacağız'' dedi. 
     Bakan Türk, yürürlükteki kanunlarda ''intihara ikna ve yardımın ölümün meydana gelmesi halinde suç olarak öngörüldüğü''nü hatırlatarak, bunun 10 yıla kadar ağır hapis cezası gerektirdiğini söyledi. Türk, bu konuda savcılıkların gerekli soruşturmaları yaptığını vurgulayarak, şöyle devam etti. 
     'Örgüt disiplini içinde intiharlara yardım eden ve ölüme sebebiyet veren kimselerin, kişi olarak çıkarılması, gerekli kanıtların toplanması bir süreç almaktadır. Cumhuriyet Savcılarımız kendilerine düşen görevleri yapmaktadırlar. Biz, bir yandan sağlık yönünden gerekli tedbirleri alıyoruz, bir yandan da hukuki bakımından bu eylemlere sebebiyet verenlerin cezalandırılması konusundaki çalışmaları yürütüyoruz.'' 
     Türk, ''Bu noktada görüşme tekrar olabilir mi '' sorusuna karşılık, taleplerin, ''F tipi cezaevlerinin kapatılması, koğuş sistemine geri dönülmesi ve DGM'lerin kaldırılması'' gibi baştan beri öne sürülen talepleri içerdiğini belirterek, ''Bunlar üzerinde hiçbir zaman görüşme yapılmadı ve yapılmayacaktır da... Bu eylemlerin hiçbir yararı olmadığını baştan beri söyledik'' diye konuştu. 




</TEXT>
</DOC>
