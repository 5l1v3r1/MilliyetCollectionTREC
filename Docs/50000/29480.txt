<DOC>
<DOCNO> 29480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sondun18.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
The Economist FP'nin kapatılmasını değerlendirdi 
</HEADLINE>
<TEXT>

     İngiltere'de yayınlanan haftalık The Economist dergisi, Fazilet Partisi'nin Anayasa Mahkemesi tarafından kapatılmasıyla ilgili gelişmeleri değerlendirirken, "Türkiye, Avrupa'nın kendisine kucak açmasını ve bağrına basmasını zorlaştırmaya kararlı görünüyor" diye yazdı. 
     Dergide "Leaders" adlı bölümde yer alan yorumda, kapatma kararının, kısa vadede "hükümeti güçsüzleştireceği" ve "zaten hassas olan ülke ekonomisini de etkileyeceği" kaydedildi ve "bu gelişme, Türkiye'nin zaten halihazırda azalmış olan AB'ye katılma umutlarını daha da azaltacak" dendi. 
     The Economist, "buna rağmen ne Türkiye'deki reformlardan yana olan kesimlerin, ne de Türkiye'nin Avrupalı dostlarının trendi geri çevirme çabalarından vazgeçeceklerini" kaydetti ve "bütün geriletici unsurlara rağmen, durum umutsuz değil" diye yazdı. Cezaevlerindeki huzursuzluklar nedeniyle insan hakları konusundaki soru işaretlerinin yeniden ortaya çıktığını öne süren dergi, "yine de Türkiye'de reform umutlarının yeşermeye devam ettiği" yorumunda bulundu. 
     The Economist, bunlara karşılık, aşırı islami akımlarla mücadele etmenin kolay olmadığına dikkati çekti ve "Türkiye'de ya da bir başka yerde aşırı islami akımlarla uğraşmak kolay değil. Üstelik partileri kapatılan bütün İslamcı politikacıların, bir gün iktidara gelmeleri halinde Türkiye'nin çoğulcu demokrasisine saygı gösterecekleri de kesin değil" diye görüş belirtti. 
     Dergi, bununla birlikte, delillerin, "Türkiye'nin bulunduğu bölgenin standartlarına göre, Türkiye'deki İslamcı politikacıların en ılımlı kesimi oluşturduklarına" işaret ettiğini kaydetti. Türk anayasasının "bizzat bir problem olduğunu" öne süren dergi, anayasanın "ifade özgürlüğünü kısıtlayan yapısıyla AB gibi liberal toplulukların özellikleriyle bağdaşmayacağını" yazdı. The Economist, "Anayasanın da değiştirilmesi gerekecek. Aksi halde Türkiye, hem kendisine hem de Avrupa'ya zarar verecek bir yalnızlığa gömülecek" yorumunda bulundu. 







</TEXT>
</DOC>
