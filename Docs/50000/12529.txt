<DOC>
<DOCNO> 12529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sondun09.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz köpekbalıklarına verici takma operasyonu 
</HEADLINE>
<TEXT>

     Avustralyalı bilim adamları, ''Jaws'' filminin bazı sahnelerinin çekildiği bölgedeki beyaz köpekbalıklarının hareketlerinin izlenebilmesi için bu köpekbalıklarına ''verici'' takmayı planlıyor. 
     Ülkenin güney kesimindeki, geçen yıl iki sörfçünün köpekbalığı saldırılarında öldüğü, mercan kayalıklarının bulunduğu bölgede yapılacak operasyona gelecek ay başlanacak. 
     Deniz Araştırmaları Bilim Merkezi araştırmacılarından Kate Rodda, programın amacının, öncelikle çok sayıda türü yok olma tehlikesiyle karşı karşıya kalan camgöz cinsi köpekbalıklarını korumak olduğunu söyledi. 
     Amerikalı yönetmen Steven Spielberg'in yönettiği ''Jaws'' filminin bazı sahnelerinin çekildiği bölgedeki 30 beyaz köpekbalığına verici yerleştirilecek. Verici, köpekbalığının çevredeki adalara kurulacak üç istasyonun kapsama alanına girdiği anda farkedilmesini sağlayacak. 
     Rodda, köpekbalıklarının çevrede fokbalıklarının yaşaması nedeniyle zaman zaman bu adalara yaklaştıklarını, adaların çevresinde olmadıklarında nerelere gittiklerinin bilinmediğini belirtti. Uluslararası araştırmalara göre, köpekbalıklarının saldırılarında en çok kişinin öldüğü ülke Avustralya. Geçen yıl dünyada meydana gelen, bilinen 79 köpekbalığı saldırısında 3'ü Avustralya'da olmak üzere 10 kişi öldü. 




</TEXT>
</DOC>
