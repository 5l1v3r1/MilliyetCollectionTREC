<DOC>
<DOCNO> 42671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sontur11.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Türkiye ve İspanya'nın terör deneyimleri çok önemli" 
</HEADLINE>
<TEXT>

     Başbakan Bülent Ecevit, gerek İspanya ve gerek Türkiye'nin uzun yıllardan beri terörizmden çok büyük sıkıntılar çektiklerini belirterek, bunun için terörizm konusunda, ABD'ye yönelik son eylem karşısında Türkiye ve İspanya'nın deneyimlerinin büyük önem taşıdığını bildirdi. 
     Ecevit, İspanya Başbakanı Jose Maria Aznar ile birlikte düzenlediği basın toplantısında, görüşmelerinde bu konuya ayrıntılı olarak değindiklerini ve bir Türkiye-İspanya ortak bildirisinin hazırlandığını kaydetti. 
     Başbakan Bülent Ecevit, şunları söyledi 
     ''Gerek İspanya, gerek Türkiye uzun yıllardan beri terörizmden çokbüyük sıkıntılar çekmişlerdir. Bunun için terörizm konusunda, ABD'ye yönelik son eylem karşısında Türkiye ile İspanya'nın deneyimleri büyük önem taşımaktadır. 
     Görüşmelerimizde bu konuya ayrıntılı olarak değindik ve bir Türkiye-İspanya ortak bildirisi hazırladık. Bunu birazdan sizlere açıklayacağız. İlişkilerimizin bütün yönleri, bütün boyutları üzerinde genel bir görüş birliğine sahip olduğumuzu görmekten mutluluk duyuyorum. 
     Bu arada Avrupa Güvenlik ve Savunma Programı konusunda bazı sıkıntılarımız olduğunu biliyorsunuz, bunları sayın Başbakana bütün açıklığıyla duyurduk. 
     Bu arada Kıbrıs konusuna da değindik, ekonomik ilişkilerimiz üzerinde durduk.'' 
     İspanya Başbakanı Aznar da, terörle ilgili olarak Başbakan Bülent Ecevit'le birlikte hazırladıkları ortak bildirinin, gerek ABD halkı, gerekse ABD yönetimiyle dayanışmalarını ortaya koyacağını bildirdi. 
     Aznar, dünyanın neresinden gelirse gelsin terör eyleminin haklı olamayacağını düşündüğünü söyledi. 






</TEXT>
</DOC>
