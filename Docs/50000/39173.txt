<DOC>
<DOCNO> 39173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/spor/spo08.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Lejyonerler ne yaptı 
</HEADLINE>
<TEXT>

Alpay’dan kendi kalesine gol      İNGİLTERE Süper Ligi’nde Aston Villa formasını giyen milli defans oyuncumuz Alpay, takımının Manchester United ile 1 - 1 berabere kaldığı maçta rakip takıma beraberliği getiren golü kendi kalesine attı. Vassel’in golüyle 4. dakikada 1 - 0 öne geçen ve son dakikaya kadar bu üstünlüğünü koruyan ev sahibi Aston Villa, 90. dakikada Alpay’ın, eski Beşiktaşlı Johnsen ile giriştiği hava topu mücadelesinde topu kendi kalesine göndermesiyle galibiyeti kaçırdı. 
     
Leverkusen tur atladı      FENERBAHÇE’nin Şampiyonlar Ligi’ndeki rakiplerinden Yıldıray Baştürk’lü Bayer Leverkusen, Almanya Kupası’nda ikinci tura yükseldi. Kırmızı - Siyahlılar, ilk turda karşılaştığı amatör Jahn Regensburg takımını rakip sahada 3 - 0 mağlup ederek tur atladı. Bayer Leverkusen’in gollerini Kirsten, Lucio ve Schneider kaydetti. 
     
RAI’de Terim güldürdü      İTALYA devlet televizyonu RAI 2’de yayınlanan "Quelli che il calcio" adlı futbol - magazin programında, Milan Teknik Direktörü Fatih Terim’in taklidi yapıldı. Livio Forma adlı tiyatro sanatçısı tarafından yapılan Terim canlandırmasında, "Ben imparatorum. İstersem kazanırız, istersem kazanmayız. Yarın Belçika’yı, ertesi gün Liechtenstein’ı fethedeceğiz. Berlusconi başbakan, ben de imparatorum ve benim dediğim olur. İstersem yaparım" biçiminde ifadeler kullanıldı. 
     



 SPOR 



























</TEXT>
</DOC>
