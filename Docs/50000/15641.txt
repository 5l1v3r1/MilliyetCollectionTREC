<DOC>
<DOCNO> 15641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/siyaset/siy02.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabinede revizyon beklentisi 
</HEADLINE>
<TEXT>

Başkent kulislerinde, koalisyon liderlerinin, hükümete tepkileri azaltmak için revizyona gitme eğiliminde oldukları konuşuluyor 
     AYDIN HASAN Ankara 

     Devlet Bakanı Kemal Derviş'in bu hafta içinde açıklanacağını belirttiği ekonomik programa paralel olarak hükümette kapsamlı değişiklik yapılması ihtimali gündeme geldi. 
     Siyasi kulislerde dün gündemin ana maddelerinden birini "kabinede revizyon beklentisi" oluşturdu. Koalisyonu oluşturan üç liderin yakın çevresinden yayıldığı belirtilen söylentiler, milletvekilleri arasındaki sohbetlerin ana konusu haline geldi. Kulislerde Başbakan Bülent Ecevit ile Başbakan Yardımcıları Devlet Bahçeli ve Mesut Yılmaz'ın, hükümete karşı oluşan tepki havasını hafifletebilmek için programın açıklanmasının ardından kabinede kapsamlı bir revizyona gitme eğilimi içinde oldukları konuşuldu. 
     Revizyon beklentisini değerlendiren bir kaynak, "Başta TÜSİAD olmak üzere organize kesimler, programın arkasında siyasi iradeyi görmek istiyor. Bunun önemli ayaklarından birini de, hükümette değişiklik yapılması oluşturuyor. Bu tablo, kabine değişikliği beklentisini güçlendirdi" dedi. 
     
Bakan sayısı azalacak      Revizyon çerçevesinde, devlet bakanlıklarının sayısının düşürülmesi ihtimali üzerinde de duruluyor. Bunun yapılması durumunda, koalisyonu oluşturan üç partiden aynı oranda bakan görevden alınacak. Liderlerin bu yönde bir karar alması durumunda, Bakanlar Kurulu'nun Başbakan ile birlikte 26 kişiye indirilebileceği de konuşuluyor. 
     Kulislerde, görevden alınma ihtimali yüksek bakanlar arasında Enerji Bakanı Cumhur Ersümer, Maliye Bakanı Sümer Oral, Çevre Bakanı Fevzi Aytekin, Devlet Bakanı Recep Önal, Ulaştırma Bakanı Enis Öksüz ve Tarım Bakanı Yusuf Gökalp'ın adları sayılıyor. Bunların dışında Yüksel Yalova, Edip Safter Gaydalı ve Faruk Bal'ın adları da, görevden alınabilecekler arasında. 
     Hükümette görev verilecek isimler arasında ise DSP'den Ali Ilıksoy ile Ertuğrul Kumcuoğlu, en şanslılar arasında. ANAP’ta ise Ekrem Pakdemirli, Lütfullah Kayalar, Işın Çelebi "muhtemel bakanlar" arasında sayılıyor. 
     


 SİYASET 

















</TEXT>
</DOC>
