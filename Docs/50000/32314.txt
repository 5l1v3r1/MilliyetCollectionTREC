<DOC>
<DOCNO> 32314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sondun24.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da mafyaya karşı arabalara mikroçip takılıyor 
</HEADLINE>
<TEXT>

     Bulgaristan'dan transit geçen yabancılara yönelik saldırılara engel olabilmek için, araçlarına ''mikroçip'' takıldığı bildirildi. 
     Yabancıların sınır kapılarında 50 Alman markı karşılığında araçlarına taktıracakları ''mikroçip'' sayesinde, aracın seyri polis merkezinden izlenebilecek ve muhtemel bir saldırı sırasında yeri belirlenerek müdahale edilebilecek. 
     Türkiye'nin Viyana Büyükelçiliği, Bulgaristan'dan transit geçen Türk vatandaşlarının dikkat edeceği hususları içeren bir duyuru yayınladı. 
     Duyuruda, şöyle denildi 
     ''Bulgaristan'dan transit geçen vatandaşlarımızın son zamanlarda bazı üzücü saldırılara, rüşvet ve kötü muameleye maruz kaldıkları bilinmektedir. Bu çerçevede Sofya Büyükelçiliğimiz yetkilileri tarafından ilgili Bulgar makamlarıyla çeşitli temaslarda bulunulmuştur. Edinilen bilgilere göre Bulgar makamları, istenmeyen olayları engelleyebilmek için ''GPS'' adı verilen bir uygulama başlatmıştır. 
     Bu uygulamayla, Bulgaristan'dan geçecek yabancıların araçlarına sınır kapılarında 50 Alman markı karşılığında bir ''mikroçip'' yerleştirilecek, bu çip sayesinde aracın Bulgaristan'daki seyri merkez birimler tarafından izlenebilecek, durdurulduğu yer tespit edilecek, aracın ne amaçla ve ne kadar süreyle durdurulduğu anlaşılacaktır. 
     Polisin rüşvet talep etmesi halinde, durdurulduğu yer önceden bilineceğinden, memurun kimliği araştırılabilecektir. ''GPS'' sistemi,bir süredir TIR ve otobüslerde başarıyla uygulanmaktadır. Çip'in araca yerleştirilmesi 10 - 15 dakika sürmekte ve aynı şekilde Bulgaristan'ın terkedileceği sınır kapısında, yine 10 - 15 dakikalık bir işlemle araçtan alınmaktadır. He ne kadar, çip'in araca takılması isteğe bağlı olsa da caydırıcı bir önlem olarak değerlendirilen söz konusu çip'in araca takılmasının,Bulgaristan'da yaşanan üzücü olayları azaltacağına inanılmaktadır.'' 







</TEXT>
</DOC>
