<DOC>
<DOCNO> 26115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sontur09.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Öksüz'den UFO yorumu "Başka yıldızlardan buraya gelmek müşkülattır" 
</HEADLINE>
<TEXT>

     Ulaştırma Bakanı Enis Öksüz, fizik olarak, bilimsel sonuçlara göre UFO'nun mümkün olmadığını belirterek, ''Çünkü başka yıldızlardan buraya gelmek, çok büyük müşkülattır'' dedi. 
     Öksüz, son günlerde Türkiye'de değişik yörelerde görüldüğü idda edilen UFO'larla ilgili soru üzerine, bu konuda araştırılarak bulunmuş ipucu olmadığını kaydetti. 
     Gelişmiş ülkelerin, NASA'nın bile böyle bir şeyi ispatlayamadığına işaret eden Öksüz, uydular, gökyüzü incelemeleri, uzay aletlerinin çalıştırılması ve işlenmesi konusunda da UFO'larla ilgili hesaplamalar yapılmadığını belirtti. 
     Bakan Öksüz, UFO konusunun tartışmalı olduğunu belirterek şunları söyledi 
     ''Fizik olarak bilimsel neticelere göre UFO mümkün değildir. Çünkü başka yıldızlardan buraya gelmek çok büyük müşkülattır. Biz gidebildik mi Aydan öteye gidemedik. Diyelim ki daha büyük bir medeniyet var. Peki o medeniyet, kendisini şimdiye kadar neden belirli şahısların idddiaları veya düşüncelerinden öteye ispatlayacak bir şekilde ortaya çıkarmıyor.'' 
     Bakan Öksüz, Kuran'da 18 bin alemden bahsedildiğini belirterek, ''Başka alemlerdeki varlıkların insana benzemesi gerekmeyebilir. Çok daha değişik varlıklar olabilir ama bunlar ilmen ispat edilmemiştir. Bunlara inanmanın yararlı olacağı kanaatinde değilim, ancak hayal etmede de mahsur yok'' diye konuştu. 
     Bazen yıldız parlaması, ışık kayması ve yansımanın insanları aldatabileceğini, insanların psikolojik bir hadise çerçevesinde akıllarından geçeni görebileceğini anlatan Öksüz, şöyle devam etti 
     ''Bunlar ispatlanamayan şeylerdir. Denenme imkanı da yoktur. Bu imkan olsa laboratuvarda deneyelim. Bunları şimdilik fantazi ve hayal saymak ama hayallerle hipotezler arasıdaki bağlantıyı da tamaman koparmamak gerekir. Olur ya, hakikaten bir dönem gelir, başka alemlerden bizden geri ya da ileri medeniyetler olabilir, ancak Düşünülen herşey gerçektir, ilimdir denemez.'' 






</TEXT>
</DOC>
