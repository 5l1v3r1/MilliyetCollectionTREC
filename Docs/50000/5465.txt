<DOC>
<DOCNO> 5465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/son/sondun05.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Reuters'in Tahran Büro Şefi ve eşi İran'ı terketti 
</HEADLINE>
<TEXT>

     İngiliz uluslararası haber ajansı Reuters'in Tahran Büro Şefi Jonathan Lyons ile Guardian ve Herald Tribune muhabiri eşi Geneva Abdo İran'ı terketti. 
     Lyons ve Abdo'nun, özellikle hapiste bulunan reformcu gazeteci Ekber Genci ile yaptıkları bir röportajda, Genci'nin söylediklerini yanlış aktardıkları iddiaları nedeniyle ''kendi istekleriyle'' İran'ı terkettikleri ve kendilerine bir daha İran vizesi verilmeyeceği açıklandı. 
     Amerikan vatandaşı olan Lyons ve Lübnan asıllı Amerikan vatandaşı olan eşi Abdo'nun ABD'ye döndükleri belirtiliyor. 
     İran Kültür ve İslami İrşad Bakanlığı Dış Basın Genel Müdürü Muhammed Hüseyin Hoşvakt, İRNA'ya yaptığı açıklamada, AFP'nin ''iki gazetecinin sınırdışı edildiği'' şeklindeki haberini yalanlayarak, Lyons ve eşinin kendi istekleriyle İran'ı terkettiklerini söyledi. 
     Reuters Genel Müdürü Peter Job'a 31 Ocak'ta bir mektup göndererek,Ekber Genci ile ilgili röportajları nedeniyle iki gazeteciyi sert biçimde eleştirdiğini belirten Hoşvakt, ''İkili, Genci'nin söylediklerini tahrif ettiler ve bu basın yasalarına aykırıdır'' dedi. 
     Ekber Genci'nin kardeşi de röportaj yayınlandıktan sonra, söylediklerinin tahrif edildiğini ileri sürerek, iki gazeteci hakkında dava açacağını belirtmişti. Reuters, yayınladığı röportajda, ''Muhafazakarlar reformcuların üzerindeki baskılarını hafifletmezlerse, bu bir patlamaya yol açacak' şeklindeki sözleri Genci'ye atfetmişti. İran devriminden sonra 80'li yıllarda kapattığı bürosunu 1998'de yeniden açan Reuters'in Tahran büro şefliğine daha önce Ankara'da görev yapan Lyons atanmıştı. 




</TEXT>
</DOC>
