<DOC>
<DOCNO> 2808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/soneko13.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgazda Türk-Yunan işbirliği 
</HEADLINE>
<TEXT>

     Botaş ile Yunanistan’ın devlet doğalgaz şirketi DEPA arasında, "İşbirliği Mutabakat Zaptı" imzalandı. 
     BOTAŞ Genel Müdürlüğü’nde bugün düzenlenen törende, işbirliği Mutabakat Zaptına Türkiye adına Botaş Genel Müdürü Gökhan Yardım, Yunanistan adına da DEPA Yönetim Kurulu Başkanı Christos Voudouis imza koydular. 
     Enerji ve Tabii Kaynaklar Bakanlığı, Yunanistan’ın enerji işlerinden sorumlu Kalkınma Bakanlığı ile her iki ülkenin devlet doğalgaz şirketleri olan DEPA ve Botaş arasında, Avrupa Komisyonu-Türkiye-Yunanistan Üçlü Teknik Çalışma Grubu ikinci toplantısı 17-18 Ocak tarihlerinde Ankara’da yapıldı. 
     Toplantı ardından imzalanan işbirliği mutabakat zaptı ile taraflar Avrupa Komisyonu tarafından finanse edilecek olan Güney Avrupa doğalgaz ringi ve her iki ülke arasında boru hattı inşaasına yönelik fizibilite çalışması yapacak. 
     Brüksel’de 7 Temmuz 2000 tarihinde yapılan ve Avrupa Komisyonu üst düzey yetkilileri ile Yunanistan ve Türkiye’den enerji bakanlığı müsteşarları seviyesinde katılımıya gerçekleştilen toplantıda, "Güney Avrupa Gaz Ringinin" oluşturulması kararlaştırılmıştı. 
     Toplantının ardından imzalanan sonuç bildirgesinde, Hazar Havzası, Rusya, Ortadoğu, Güney Akdeniz ülkeleri ve diğer uluslararası kaynaklardan temin edilecek doğalgazın inşa edilecek Güney Avrupa Gaz Ringi ile Türkiye ve Yunanistan üzerinden Balkanlara, Avrupa’ya taşınmasının arz güvenliği ve doğalgaz ticaretinin geliştirilmesi açısından önem taşıdığı belirtilmişti. 
     Türkiye ve Yunanistan arasında da, özellikle yüksek kullanım saatlerinde doğalgaz arz açığının karşılanması için bir boru hattının inşaasına yönelik çalışmalar yapılmasına karar verilmişti. 
     Bu kapsam dahilinde oluşturulan çalışma gruplarının ilk üçlü çalışma grubu toplantısı, 2-3 Kasım 2000 tarihinde Atina’da gerçekleştirilmişti. 




</TEXT>
</DOC>
