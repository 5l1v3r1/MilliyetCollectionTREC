<DOC>
<DOCNO> 29931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/soneko07.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatlarındaki düşüş, OPEC'e 'Oh' dedirtti... 
</HEADLINE>
<TEXT>

     Irak'ın petrol ihracatındaki kesintiye rağmen, uluslararası piyasalarda petrol fiyatlarındaki düşüşler, Petroy İhraç Eden Ülkeler Teşkilatı OPEC üzerindeki üretimi artırma baskısını azalttı. 
     Uzmanlara göre, Amerikan ekonomisinin büyümesindeki yavaşlama ve ABD'de petrol stoklarındaki artış, OPEC üzerindeki üretimini artırma yolundaki baskıların hafiflemesine katkıda bulundu. 
     Washington'daki danışmanlık kuruluşu Petroleum Finance şirketinden Raad Alkadiri'ye göre, OPEC üyeleri yarın başlayacak toplantıda, piyasaya daha fazla petrol sevketmede acele etmeyecekler, ihtiyatlı davranıp, fiyatların çok düşmemesine dikkat edecekler. 
     OPEC'in geçen ayki toplantısında da petrol üretimini artırmama kararı alınmıştı. 
     Londra'daki Global Enerji Araştırmaları Merkezi baş ekonomisti Leo Drollas, Suudi Arabistan ve İran ile diğer bazı OPEC üyelerinin, Irak petrolündeki açığını telafi için, Haziran ayında günlük ham petrol üretimini sessizce 250 bin varil artırdığını tahmin ediyor. 
     Drollas, OPEC'in üretimini artırmaması halinde, Kuzey Denizi menşeli Brent petrolünün varil fiyatının Temmuz-Eylül döneminde 32 dolara yükseleceğini öngörüyor. Nitekim, Ağustos ayı teslimatı Brent petrolünün varil fiyatı Cuma günü 15 sent artışla 25 dolar 55 sente çıktı. 
     ABD'de petrol stoklarının son 10 haftadır arttığının açıklanmasıyla, New York borsasında benzinin vadeli satış fiyatları geçen 17 ayın en düşük düzeyine inmişti. 
     
     Irak'ın durumu 
     Paris'te SG Securities'in petrol uzmanı Frederic Lasserre, Rusya gibi Birleşmiş Milletler Güvenlik Konseyi'nin Irak'a ''akıllı yaptırımlar'' uygulanması konusunda gönülsüz üyeleri karşısında, ABD'nin bu yaptırımlara destek mücadelesinden vazgeçeceğini tahmin ediyor. ABD'nin akıllı yaptırımlar ısrarından vazgeçmesi halinde, Irak'ın birkaç gün içinde petrol ihracatını yeniden başlatması bekleniyor. 
     Irak petrolünün en büyük ithalatçılarından biri olan ABD'nin toplam petrol ithalatında Irak petrolünün payının yüzde 7'ye ulaştığını günde 700 bin varil hatırlatan Lasserre, ''çelişki şu. Irak petrol ihracatını durdurduğunda, ABD bu durumdan Irak'dan daha fazla zarar görüyor'' diyor. 
     BM'nin Irak'a yeni yaptırımlar konusundaki kararının, OPEC bakanlar düzeyindeki toplantıyla aynı günde, yarın alınması bekleniyor. 
     Dünya petrol üretiminin yaklaşık yüzde 40'ını karşılayan OPEC'in günlük toplam ham petrol üretimi, resmi olarak 24.2 milyon varil olsa da, fiili üretimin bundan daha fazla olduğu sanılıyor. 






</TEXT>
</DOC>
