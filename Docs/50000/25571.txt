<DOC>
<DOCNO> 25571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/soneko09.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Müsteşarı " Kamu bankalarının gecelik fonlama ihtiyacı düşüyor" 
</HEADLINE>
<TEXT>

     Hazine Müsteşarı Faik Öztrak, kamu bankalarının mali sistem üzerindeki yükünün azaltılması amacıyla yapılan operasyonlar sonunda, 16 Mart itibariyle 14 katrilyon lira olan bu bankaların gecelik fonlama ihtiyacının, 1 Haziran'da 5 katrilyon liraya indiğini açıkladı. 
     Hazine Müsteşarlığı Mensupları Vakfı ve İstanbul Mülkiyeliler Vakfı tarafından düzenlenen ''Kamu bankalarının dünü, bugünü, yarın'' konulu panelin açılışında konuşan Öztrak, kamu bankalarının özel bankalar ve müşterilerle yaptıkları kısa vadeli fonlama ihtiyacının da, 8.5 katrilyon liradan 400 trilyon liraya gerilediğini bildirdi. 
     Kamu bankalarını fonlanması için, Hazine tarafından verilen devlet borçlanma senetlerinin yaklaşık 10 katrilyon liralık bölümünün Merkez Bankası tarafından satın alındığını kaydeden Öztrak, Merkez Bankası'nın satın aldığı kağıtlar için, piyasadaki likiditenin artmasını önlemek amacıyla ters repo düzenlediğini anlattı. 
     Hazine'nin de, bu kağıtların faizini nakit vermek suretiyle ters repo miktarını sürekli aşağıya çekmeyi amaçladığını kaydeden Öztrak, fondaki bankalar ve kamu bankalarının Merkez Bankası üzerindeki yaklaşık 7 katrilyon liralık ters repo yapma ihtiyacının, yılsonunda 2 katrilyon liraya gerilemesinin beklendiğini söyledi. 
     
     Kamu bankalarının rolü 
     Ziraat, Halk ve Emlakbank'ın, mali sistemdeki yüzde 30'luk payları nedeniyle belirleyici bir rolleri olduğuna dikkati çeken Öztrak, kapalı bir ekonomiden açık bir ekonomiye geçince, global finans kurallarının işlemesiyle finans sektöründe önemli sorunlar yaşandığını kaydetti. 
     Finans sektörünün diğer sektörlerden farklı olduğunu, güven unsuruna dayandığını, müdahalele kabul etmediğini anlatan Hazine Müsteşarı, şöyle devam etti 
     ''Geçmişte çok önemli işlevler üstlenen kamu bankaları, giderek ekonomi üzerinde bir yük oluşturmaya başladı. İstikrar programlarına baktığımızda, programların başarısızlığında, kamu bankalarının özellikle aktiflerindeki donukluğun, para politikalarını uygulamadaki yeterli esnekliği gösterememelerinin etkili olduğu görülüyor. Bu nedenle, son programda kamu bankalarını rehabilitasyonu önemli bir unsur olarak ortaya çıktı.'' 
     Rehabilitasyon programı kapsamında, kamu bankalarında görev zararı yaratacak görev verilmesi uygulamasına son verildiğini, bu amaçla 100 kadar kararnamenin iptal edildiğini, ağırlıklı olarak profesyonellerden oluşan ortak bir yönetim kurulu oluşturulduğunu anlatan Öztrak, ayrıca bankalar için bağımsız danışmanlar tutulduğunu, devlet borçlanma senetleri verilerek görev zararlarının tasfiye edildiğini hatırlattı. 
     Kamu bankalarının sermaye yeterlilik oranını yüzde 8'e çıkarmak için verilen Hazine kağıtlarının bir bölümünün, Merkez Bankası tarafından nakde çevrilerek kamu bankalarının kısa vadeli borçlanmalarının bir bölümünü tasfiye etme imkanı getirildiğini anlatan Faik Öztrak, ''Merkez Bankası, gecelik borçlanma için kamu bankalarının kendilerine getirdiği kağıtları satın alarak, gecelik fonlama yükümlülüklerini azalttı'' dedi. 
     
     Kamu bankası kalmayacak 
     Kamu bankalarının mali sistem üzerindeki yükünü azaltmaya yönelik bu tedbirler yanında, bankaların yeniden yapılanmasını sağlayacak yönetimsel ve kurumsal önlemlerin de alındığını hatırlatan Öztrak, 'artık kamu bankalarının yarını dememek lazım. Ziraat ve Halkbank'ın yarını demek lazım. Programın sonunda, orta vadede devletin elinde kamu bankasının kalması öngörülmüyor'' şeklinde konuştu. 







</TEXT>
</DOC>
