<DOC>
<DOCNO> 12187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/spor/yuru.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Nasıl çözülecek 
</HEADLINE>
<TEXT>

     ÖMER ÜRÜNDÜL 

     Hakemlerin medya, yönetici ve seyirci baskısıyla kronikleşmiş hastalık haline gelen büyük takımları kollayan yönetimleri uzun senelerdir baş ağrıtıyor. Liglerde adalet kalmıyor, uluslararası temaslarda kart görme rekoru kırıyoruz. Ayrıca tribün anarşisi körükleniyor. Hangi büyük takım, şampiyonluk şansı azalırsa, harekete geçiyor, federasyonu, MHK’yi ve hakemleri hedef alıyor. Sonra yöneticiler ve medyada yazarlar arasında söz düelloları başlıyor. Ortalık yangın yerine dönüyor. 
     Biz her zaman bu konudaki fikirlerimizi açıkladık. Hakemler gerekli güvenceleri arkalarında bulamıyorlar. Fiili ve sözlü hakarete uğradıklarında onların onurlarını kurtaracak cezalar yerine, adeta ödül veriliyor. İşte Hagi ve Siirt örneği. Hagi’ye verilen altı maç cezanın yapılan fiile göre Dünya’da benzeri yok. Siirt’te kulüp başkanı hakem yumrukluyor, cezalı karşılaşma İzmir’e alınıyor. Siirt sahasında dört senede elde edemeyeceği hasılatı bir maçta kazanıyor. 
     İşte bu şartlarda hakem eyyamcılığı ve tribün anarşisi önlenemez. Hakem eyyamcılığı için en son canlı örnek Cem Tosyalı. Kendisi tıp adamı. Kaliteli bir insan. Bu sezon mükemmel kondisyonu ve başarılı yönetimleriyle herkesin dikkatini çekti. Ama Galatasaray - Siirt Jetpa maçında bir çuval inciri berbat etti. Verdiği hayali penaltı önemli değil. Çünkü uzaktan yanlış gördü. Esas önemli olan o pozisyonun dışında yaptığı rekor eyyamlar. Bunun sebebi şurda yatıyor hakemlerin kariyerleri büyük takım maçları yönetmeye endeksli. Eğer cesur ve objektif olurlarsa, bu şansı ellerinden kaçırıyorlar. Nabza göre şerbet verirlerse, sürekli büyük maç alıyorlar. 
     Sonuç olarak diyoruz ki, hakemlere yapılan baskılar, onları güvenceye alamamak, cesur olanların hakarete uğradıklarında onurlarını kurtaracak cezaları işlerliğe koyamamak, eyyamcılığı alışkanlık edinip, bir takım cinlikler içinde sergileyenlere prim tanımak büyük gelişme içinde olan Türk futbolunu baltalamaktadır. Bu olumsuzluğu düzeltmek için futbolun içindeki bütün birimlere görev düşüyor. 
     


 SPOR 





















</TEXT>
</DOC>
