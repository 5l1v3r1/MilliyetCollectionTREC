<DOC>
<DOCNO> 28753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sonspo10.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Marsilya'ya göre Bursasporlu Okan seks ve kumar düşkünü 
</HEADLINE>
<TEXT>

     Bursaspor Kulübü Teknik Asbaşkanı Nihat Şengezer, Marsilya Kulübü yöneticilerinin kendilerine, Prof. Dr. Levent Aksu tarafından hazırlanmış, Okan'ın seks ve kumar düşkünü olduğunu yazan bir rapor gösterdiğini açıkladı. 
     Şengezer, Marsilya Kulübü ile 5 yıllık sözleşme imzalayan, ancak daha sonra kararından vazgeçerek, Bursaspor'da oynamak istediğini belirten Okan Yılmaz'ın sözleşmesinin feshi için görüştükleri Fransız kulübü yetkililerinin kendilerine, genç futbolcu için yazılmış çok ilginç bir rapor gösterdiğini ifade etti. 
     Marsilya Kulübü yetkililerinin, sözleşmenin feshi için önce kendilerinden para istediğini anlatan Şengezer, bu teklifi kabul etmemeleri üzerine, genç futbolcu için akıl almaz iddiaların yer aldığı raporun ortaya çıkarıldığını söyledi. 
     Şengezer şöyle devam etti 
     ''Prof. Dr. Levent Aksu'nun imzasını taşıyan raporda, Okan'ın seks ve kumar düşkünü olduğu, ailesine de hastalık derecesinde bağlı olduğu yazıyor. Ayrıca Okan'ın 23 golü tesadüfen attığı ve çok daha fazlasını kaçırdığı ifade ediliyor.'' 
     Nihat Şengezer, kendilerine gösterilen rapor üzerine Marsilya Kulübü yöneticilerine, ''Madem elinizde böyle bir rapor var. Neden ısrarla Okan'ı transfer etmek istiyorsunuz '' diye sorduklarını, ancak doyurucu bir yanıt alamadıklarını sözlerine ekledi. 
     






</TEXT>
</DOC>
