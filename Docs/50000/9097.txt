<DOC>
<DOCNO> 9097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/ekonomi/eko01.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Müsteşarı Demiralp de gitti 
</HEADLINE>
<TEXT>

Merkez Bankası Başkanı Erçel’in ardından Hazine Müsteşarı Demiralp de görevden ayrıldı. Liderler atamaları görüştü, ancak Merkez Bankası’na atanacak isim konusunda uzlaşmaya varamadı 
     BARKIN ŞIK Ankara 

     Mali piyasalardaki krizin ardından Hazine Müsteşarı Selçuk Demiralp de görevden ayrıldı. Demiralp, izne ayrılmak üzere dün dilekçe verdi. Vekaletini, Müsteşar Yardımcısı Ferhat Emil’e bırakan Demiralp’in 2 Mart’tan itibaren emekliliğini isteyeceği öğrenildi. 
     Merkez Bankası Başkanlığı’na atanacak isim konusunda ise liderler uzlaşmaya varamadı. Hazine Müsteşarı Selçuk Demiralp ve Merkez Bankası Başkanı Gazi Erçel, geçen hafta dalgalı kur sistemine geçilmesi nedeniyle tepki çekince, Başbakan Bülent Ecevit’e istifalarını da vermişlerdi. Ecevit’in "bekleyin" diyerek durdurmaya çalıştığı Erçel, dün1 Mart’tan itibaren emekli olmak üzere izne ayrıldı. Başkanlığa 1 Mart’a kadar Başkan Yardımcısı Aykut Ekzen vekalet edecek. 
     Hazine Müsteşarı ve Merkez Bankası Başkanı’nın görevden ayrılması üzerine dün gerçekleştirilen liderler zirvesinde yeni isimler değerlendirildi. Hazine Müsteşarlığı için Müsteşar Yardımcıları Aydın Karaöz ve Ferhat Emil ile şu anda ABD’de bulunan Kamu Finansmanı eski Genel Müdürü Emin Dedeoğlu’nun adı geçti. Toplantıda, Emil’in ismi ağırlık kazandı. 
     
     Kumcu’nun listesine ret 
     Merkez Bankası Başkanlığı için ANAP’lılarca önerilen Ercan Kumcu’nun başkan olması durumunda kimlerle ve hangi şartlarda çalışacağını içeren bir liste ilettiği ancak buna "sıcak bakılmadığı" kaydedildi. 
     ANAP lideri Mesut Yılmaz, "Her iki görev için de en kısa zamanda asaleten atama yapmak için temaslara başladık" dedi. 
     
Merkez Bankası başkanı NASIL ATANIYOR      1211 Sayılı Merkez Bankası Kanunu’na göre, Merkez Bankası başkanları İktisat, Hukuk, Maliye öğrenimi görmüş olma kaydıyla Bakanlar Kurulu kararnamesiyle beş yıllığına atanıyor. Başkan yardımcılıklarında ise atama süresi üç yıl. Merkez Bankası başkanı, beş yıllığına atandıktan sonra ölüm ve kendi isteğiyle ayrılma, istifa dışında görevden alınamıyor. Aynı kişinin Bakanlar Kurulu kararnamesiyle görev süresinin bitiminden sonra tekrar başkanlık görevine atanması yasa uyarınca mümkün. Başkan yardımcıları ise görev süreleri dolmadan, gerekirse kararname ile görevden alınabiliyor. Merkez Bankası İdare Meclisi üyeleri ise genel kurulda en büyük hissedar olan Hazine’nin aday göstermesiyle seçiliyor. 
     


 EKONOMİ 

















</TEXT>
</DOC>
