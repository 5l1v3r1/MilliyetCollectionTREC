<DOC>
<DOCNO> 23983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/guncel/gun12.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Yolcu otobüsü tarandı 
     Çankırı'nın Çerkeş ilçesi Işıkdağı mevkiinde bir yolcu otobüsü, kimliği henüz belirlenemeyen kişi ya da kişilerce tarandı. Olayda ölen ya da yaralanan olmazken, üç kişi, bir av tüfeğiyle gözaltına alındı. Güven Turizm'e ait otobüsün rekabet yüzünden tarandığı öne sürüldü. Soruşturma sürdürülüyor. 
     
     İntihar mı, cinayet mi 
     Maltepe'de eşi ve oğluyla tartışan baba, bıçakla boğazını ve bileklerini keserek intihar etti. Eşi Gönül'ün babasından miras kalan daireyi kendisine sormadan satmak istemesi üzerine sinirlenen Asım Acar, çocuğuyla da tartışıp odasına çekildi. Odadan ses çıkmayınca içeri giren oğlu, babasının cesediyle karşılaştı. İntiharı şüpheli bulan polis, Murat Acar ile annesini gözaltına aldı. 
     
     Terör vurdu, durumu ağır 
     Batman’da, terör örgütü Hizbullah mensubu bir kişinin ölü ele geçirildiği çatışmada ağır yaralanan polis memuru Hakan Kara’nın tedavi için Ankara’ya gönderildiği bildirildi. Kara’nın tedavisi Özel Şifa Hastanesi’nde sürüyor. İki ameliyat yapılmasına rağmen Kara’nın sağlık durumu ciddiyetini koruyor. 
     
     İş makinesi boru hattını deldi 
     Mahmutbey'de dikkatsiz bir operatörün kullandığı iş makinesinin kazdığı çukurdaki petrol boru hattı delindi. Tonlarca uçak yakıtı dışarı sızarken, uzman ekipler müdahalede bulunarak, boruyu onardı. Toprağa beş ton yakıtın yayıldığını belirten yetkililer, "Eğer patlama olsaydı büyük bir facia ile karşı karşıya kalınırdı" diye konuştular. 
     
     Gözcü de tutuklandı 
     Bostancı'da iki kız kardeşin öldürülmesi olayıyla ilgili tutuklanan üç kişinin ardından, gözcülük yaptığı iddia edilen bir kişi daha tutuklandı. H kim karşısına çıkan Ahmet Kaplantan, iki kişinin öldürülmesi olayına iştirak ettiği gerekçesiyle tutuklanarak Paşakapısı Cezaevi'ne gönderildi. 
     
     İntihar etti, "Affedin" yazdı 
     Pendik'te Murat Yavuz isimli genç mezarlıkta intihar etti. Dolayoba Mezarlığı'nda ağaca asılı bir ceset gören vatandaşlar durumu polise bildirdi. Polis, Yavuz'un cesedi üzerindeki araştırmasında, sekiz ay sonra askere gideceğini gösteren askerlik cüzdanıyla bir not buldu. Yavuz'un "Bugüne kadar çektirdiklerim için herkesten özür dilerim. Beni affedin. Aileme haber verin" yazdığı öğrenildi. 
     
     Alkol aldı, hap içti ve öldü 
     Musevi asıllı Yasef Küçükbarokas 33 , Aksaray'da otel odasında aşırı derecede alkol aldıktan sonra hap içerek intihar etti. Ebru Otel'de kalan Küçükbarokas'ın dışarı çıkmamasından şüphelenen görevliler, odaya girdiklerinde, cesetle karşılaştı. Odada çok sayıda içki şişesi ve ilaç kutusu bulundu. 
     
     Kandilli kitap oldu 
     Mehpare Elmalı Canter, Türkiye'nin en köklü liselerinden Kandilli Kız Lisesi'ni konu alan bir kitap yazdı. "Kandilli Notları" adını taşıyan kitapta, lisedeki anılarını aktaran Canter, kutabında okulun tarihçesine de yer verdi. İlk mezunlarını 1920'de veren Türkiye'nin en eski ikinci kız lisesiyle ilgili kitabın gelirinin, Kandilli Kız Lisesi Vakfı'na bırakılacağı belirtildi. 
     



 GÜNCEL 


















</TEXT>
</DOC>
