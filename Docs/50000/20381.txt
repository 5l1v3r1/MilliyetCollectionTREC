<DOC>
<DOCNO> 20381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sonspo16.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo, jübilesini Fenerbahçe'de yapmak istiyor 
</HEADLINE>
<TEXT>

     Fenerbahçeli futbolcular Haim Revivo, Serhat Akın, Ali Güneş ve Oğuz Dağlaroğlu, İstek Vakfı Özel Atanur Oğuz Koleji'nde düzenlenen panele katıldılar. 
     Balmumcu'daki okuldaki panelde öğrencilerin sorularını yanıtlayan futbolcular, Fenerbahçe'nin bu sezonu şampiyon bitireceğine inandıklarını ifade ettiler. 
     Sarı-lacivertlilerin İsrailli futbolcusu Revivo, futbol oynadığı yerler içinde en mutlu olduğu takımın Fenerbahçe olduğunu belirterek, ''Fenerbahçe'de oynamaktan büyük mutluluk duyuyorum. İki senelik sözleşmem var. Daha sonra Fenerbahçe ile 1 yıllık daha sözleşme imzalayıp, sonunda da futbol kariyerimi burada noktalamak amacındayım'' dedi. 
     Kaptan Revivo, bir öğrencinin, ''Kadıköy'de kazanıyor, deplasmanda kaybediyorsunuz'' sözleri üzerine de şöyle konuştu 
     ''Türkiye Ligi çok güçlü. Her takım kendi sahasında çok iyi mücadele ediyor. Bu da ligi güzel kılıyor. Dolayısıyla Kadıköy'de taraftarımızın müthiş desteği ile kazanıyoruz, zaman zaman da deplasmanda zorlanıyoruz.'' 
     
     Ali 'Gol atacağıma emindim' 
     Galatasaray maçında attığı golle takımının galibiyetinde büyük pay sahibi olan Ali Güneş, ''Bu maçta gol atacağıma emindim, yine olsa da atarım'' dedi. 
     Ali, maçtan bir gün önce ilk 11'de oynayacağını hissettiğini, ancak gazetelerde kendisinin ilk 11'de gösterilmediğini belirterek, ''Ben oynayacağımı biliyordum. Maçtan bir gün önce kendimi çok iyi motive ettim. Sonuçta da güzel bir gole imza attım'' diye konuştu. 
     Güneş, ''Yerli mi yoksa yabancı teknik adam mı başarılı olur'' sorusunu da ''Denizli'den çok memnunuz. Ancak, bence bir takımın başında yabancı ya da yerli hoca bulunması çok önemli değil. Önemli olan bu teknik adamın göstereceği başarıdır'' diye yanıtladı. 
     
     Serhat 'Gol atamayınca üzülüyorum' 
     Fenerbahçe'nin gurbetçi futbolcusu Serhat da küçüklüğünden bu yana en büyük hayalinin Fenerbahçe'de forma giymek olduğunu, bu hayalinin gerçekleştiğini söyledi. 
     Bir öğrencinin, ''Gol kaçırınca üzülüyor musun'' sorusuna Serhat, ''Elbetteki çok üzülüyorum. Bizler de en az taraftarlarımız kadar maçın lehimize bitmesini istiyoruz. Ancak, gol atamadığımız zamanlar da bizi oldukça etkiliyor'' yanıtını verdi. 
     Genç kaleci Oğuz ise kendisine çok iyi bir öneri gelmedikçe Fenerbahçe'den ayrılmayacağını, çünkü koyu bir Fenerbahçeli olduğunu belirtti. Galatasaray maçlarına takım olarak ayrı bir motivasyonla hazırlandıklarını kaydeden Oğuz, sezonun son haftasına kadar çok iyi bir şekilde mücadele edip şampiyonluğa ulaşacaklarına inandıklarını söyledi. 
     Bu arada, öğrencilerin yoğun ilgisi nedeniyle Fenerbahçeli futbolcular panel sonrası okuldan ayrılırken oldukça zor anlar yaşadı. 
     Öte yandan, okulun bir güvenlik görevlisi Galatasaray-Fenerbahçe maçı öncesinde girdiği iddia üzerine kazandığı baklavayı sarı-lacivertli takımın futbolcularına ikram etti. 
     

</TEXT>
</DOC>
