<DOC>
<DOCNO> 5025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/sontur14.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'li milletvekili İyimaya "Kürsüyü işgal edeceğiz demedim" 
</HEADLINE>
<TEXT>

     DYP Amasya Milletvekili Ahmet İyimaya,DYP Şanlıurfa Milletvekili Fevzi Şıhanlıoğlu'nun kalp krizi geçirerek ölümüyle sonuçlanan TBMM Genel Kurulu'ndaki kavgalı oturum öncesinde, Meclis Başkanvekili Ali Ilıksoy'a, ''Kürsüyü işgal edeceğiz'' demediğini bildirdi. 
     İyimaya, Milliyet Gazetesi'nde çıkan bir haberin ''doğruyu olduğu gibi yansıtmadığı'' gerekçesiyle bugün bir yazılı açıklama yaptı. 
     İyimaya, Meclis Lokantası'nda yemek yerken, İçtüzük Değişikliği Teklifi görüşmelerini yönetecek olan TBMM Başkanvekili Ali Ilıksoy'a, ''Aliciğim'' diyerek, ''bu görüşmeler yüksek gerilimde, olaylı geçer. Allah sana kolaylık versin'' dediğini belirtti. Bu iyi niyetli sözlerine, ''Kürsüyü işgal edeceğiz'' eklemesi yapılmasını esefle karşıladığını kaydeden İyimaya, ''İşgal-boykot kavramları, Doğruyol misyonunun sözlüğünde yer almaz. Milli hafıza ve belgeler, bu şiddet kokan kavramların kıdemli mimarını çok yakından biliyor ve tanıyor'' dedi. İyimaya, şunları kaydetti 
     'Vurgulayarak ifade edeyim ki Meclis, girişilen dayatma içtüzükle, sivil darbeye muhataptır. Bu yoldan dönülmelidir. Bu girişimi durdurmaya yönelik meşru çabalar karartılamaz ve karalanamaz. Karşılıklı suçlamalar yerine, liderler düzeyinde olay ele alınarak, içtüzük ihtiyacı, anayasa ve uzlaşma temelinde giderilmelidir. Zaman henüz geçmiş değildir.'' 




</TEXT>
</DOC>
