<DOC>
<DOCNO> 48142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/spor/yurundul.html </URL>
<DATE> 2001/10/22/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Terim’in sürprizi 
</HEADLINE>
<TEXT>

     Seri A’nın en önemli derbisi mükemmel mücadeleye sahne oldu ve Fatih Terim’in zaferiyle noktalandı. Bu maçın kazanılmasındaki en önemli neden Terim’in sistem sürprizi idi. Kendi alışılmış klasiğinden bu derbi için vazgeçip 3-5-2’ye döndü. Çok akıllıca düşünceydi. Çünkü Milan’ın kadro yapısı Terim’in sisteminin çabuk oturması için elverişli değildi. Maldini ve Costacurta’dan çift stoper yapıp, alışılmış takım savunmasındaki rahatsızlıkları giderdi. 
     Aslında Milan oyuna şanssız başladı. Kontrolü eline almış çabuk pas trafiği ile rakibinin üzerine gidiyordu. Fakat Inter’in ilk atağı gole dönüştü. Bundan sonra işler çok zorlaşmıştı. Çünkü Inter’i sezon başından beri bugünlere taşıyan iyi futbolu değil, alan savunması idi. Milan ilk yarıda skor dezavantajı ile atak geliştiriyor, ancak üretkenlik sağlayamıyordu. Sağ kanat çalışmıyor, sol kulvara da rakibin tedbirleri geliyordu. 
     İkinci yarıda Contra’nın oyuna girmesiyle herşey değişti. Sağ kulvar hareketlilik kazanınca, sol kulvar etkili hücum girişimlerinin odak noktası oldu. Ve Milan hazırlanışı ve yapılışı birbirinden nefis gollerle, şov yaparak çok önemli bir galibiyete imza attı. Fatih Terim artık İtalya’da hiç gündemden düşmeyecektir. 
     Inter’de Teknik Direktör Cuper dersini aldı. Bir gol atıp, yatayım prensibi iflas etti. UEFA maçında çok iyi oynayan Okan’ı yine yedek çıkarttı. Son 15 dakika iki farklı skor dezavantajından sonra sahaya sürdü. Okan attırdığı golle de "Oynarım" mesajını verdi. Hakem Collina her zamanki gibi mükemmel bir yönetim gösterdi. 
     



 SPOR 





























</TEXT>
</DOC>
