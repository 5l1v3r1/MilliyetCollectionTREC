<DOC>
<DOCNO> 5378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/ekonomi/aeko.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aylık enflasyon toptan eşyada yüzde 2.3 
</HEADLINE>
<TEXT>
Enflasyon nihayet yüzde 30’un altına düştü 
Yıllık enflasyon toptan eşyada yüzde 28.3’e gerileyerek son 14 yılın en düşük düzeyine indi 
     EKONOMİ SERVİSİ 

     Son 25 yılın kronik sorunu olan enflasyon 14 yıl sonra yüzde 30’un altına geriledi. Devlet İstatistik Enstitüsü DİE , 2001 yılının ocak ayında toptan eşya fiyat endeksinin TEFE yıllık yüzde 28.3’e, tüketici fiyatları endeksinin de TÜFE yüzde 35.9’a düştüğünü açıkladı. 
     Ocak ayı itibarıyla TEFE 1987’den sonra en düşük düzeye indi. 12 aylık ortalama enflasyon ise TEFE’de yüzde 51.4, TÜFE’de yüzde 54.9 oldu. 
     
Konutun payı 0.9      Yüzde 2-2.5 tahmin edilen aylık enflasyon beklentiler doğrultusunda gerçekleşti. 2000 yılı ocak ayında yüzde 5.8 olan aylık TEFE oranı 2001 ocağında yüzde 2.3’e, geçen ocakta yüzde 4.9 gelen TÜFE yüzde 2.5’e indi. 
     Ana harcama grupları içinde geçen aya göre yüzde 3.3 artış gösteren konut harcamalarının TÜFE’ye etkisi 0.9 puan olurken artışın 0.5 puanı gıda ve çeşitli mallardan kaynaklandı. Yıllık bazda ise ana harcama grupları itibarıyla fiyatlar en fazla yüzde 44 ile konut, yüzde 43.3 ile lokanta, pastane ve otel harcamalarında görüldü. 
     Aylık yüzde 2.3’lük artışın yaşandığı TEFE’deki yükselişin ise 2 puanı özel sektör, 0.3 puanı kamu zamlarından kaynaklandı. Kamu sektöründe aylık TEFE yüzde 1.4, özel sektörde yüzde 2.7 oldu. 
     Sektörel bazda bakılınca TEFE’deki artışın 1 puanı tarımdan, 1 puanı imalat sektöründen kaynaklandı. 
     Ocakta sektörel bazda en yüksek fiyat artışı yüzde 7.9 ile elektrik, gaz ve su sektöründe gerçekleşti. Fiyatlar, madencilik ve taşocakçılığı sektöründe yüzde 1.6 düştü. Yıllık enflasyonun en fazla arttığı ana sektör ise yüzde 41.2 ile elektrik, gaz ve su sektörü oldu. 
     
Çekirdek yüzde 1.7      Çekirdek enflasyon olarak ifade edilen özel sektör imalat sanayi endeksi ocak ayında yüzde 1.7 arttı. TEFE'nin yükselmesinde önemli etkisi bulunan çekirdek enflasyon yıllık bazda yüzde 28.4 artış gösterdi. Çekirdek enflasyon devlette aylık yüzde 0.4, yıllık yüzde 16.8 olarak gerçekleşti. 
     
     Noter ücreti zam lideri 
     
En fazla artanlar Noter ücreti 51.1 Köprü geçiş 50.0 Cenaze masrafları 44.6 Şans oyunları 33.1 Doğum bedeli 13.9 Belediye suyu 13.6 Kuru soğan 13.6 Doktor muayene bedeli 10.4 Erkek berberi 8.8 Gazete 8.5      
En fazla düşenler Manto -12.2 Erkek kazağı -9.6 Takım elbise -7.0 Erkek gömleği -6.3 Kadın botu -4.3 Yumurta -3.5 Portakal -2.9 Greyfurt -2.1 Tavuk eti -1.4 Zeytinyağı -0.3      
     
Borsa yüzde 10.4 getirdi      Borsa, ocakta yatırımcısına yüzde 10.4 net getiri sağlayarak en fazla kazandıran yatırım aracı oldu. 
     Ocakta kazandıran borsa yıllık bazda yüzde 53 reel kayıpla en fazla kaybettiren yatırım aracı oldu.Yüzde 2.5 çıkan TÜFE'den arındırılarak yapılan hesaplamaya göre, reel getiride borsayı çeşitli vadelerde yüzde 2.3 - 4.1 arasında getiriyle bono ve tahvil izledi. Üç ay vadeli mevduat yüzde 0.5, altı ay ve bir yıl vadeli mevduat yüzde 0.1'lik reel getiri sağlarken yıllık bazda yüzde 3.5 - 5.7' arasında reel kayıplar yaşandı. 
     Aylık bazda Euro'ya bağlı dövizler ile markta yüzde 0.9, dolar yüzde 1.8 kaybettirirken son bir yılda dolara yatırım yapanlar yüzde 10.8, marka yatırım yapanlar 15.5’lik reel kayıpla karşılaştı. 
     


 EKONOMİ 

















</TEXT>
</DOC>
