<DOC>
<DOCNO> 43935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/guncel/gun02.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes canlı bomba zannetti 
</HEADLINE>
<TEXT>
BOMBA merakı öldürdü 
Ankara Karşıyaka’da mezarlıkta su satan abi - kardeş, buldukları el bombasıyla oynayınca parçalanarak öldü 
     ANKARA Milliyet 

     Ankara’da Karşıyaka Mezarlığı’nın yanında meydana gelen patlamada iki kardeş yaşamını yitirdi. Poliste "canlı bomba" heyecanı yaratan olayda yaşamını yitiren iki kardeşin cesedini, olay yerine gelen babaları teşhis etti. 
     
     Mezarlıkta patlama 
     Ankara Ulucanlar Cezaevi’nde 1999’da yaşanan ve 10 kişinin ölümüyle sonuçlanan olayların yıldönümünde meydana gelmesi nedeniyle "canlı bomba eylemi olasılığını" gündeme getiren olay, dün akşam saatlerinde meydana geldi. Polis, patlama ihbarının yapılmasından hemen sonra gittiği Karşıyaka Mezarlığı’nda, mezarlık duvarının dibinde şiddetli bir patlama meydana geldiğini saptadı. Usame Bin Laden’e bağlı grupların yanı sıra, Ulucanlar Cezaevi’ndeki operasyon sırasında 10 kişinin yaşamını yitirmesinin protesto edilmesine yönelik eylemler nedeniyle gün boyu alarmda olan polis, ilk incelemeler sırasında bir kişinin patlama sırasında yaşamını yitirdiğini, bir kişinin de yaralandığını gördü. 
     Yaralı, şuuru kapalı olarak ambulansla Numune Hastanesi’ne götürüldü. Başhekim Yardımcısı Hasan Maraş, durumu ağır olan yaralının vücuduna metal parçalarının saplandığını ve bacaklarında doku kaybı olduğunu açıkladı. Yaralı, Maraş’ın açıklamasından kısa bir süre sonra yaşamını yitirdi. 
     Olay yerinde inceleme yapan Terörle Mücadele Şubesi ve Olay Yeri İnceleme Şubesi ekipleri, mezarlık duvarının dibinde yaşamını kaybeden kişinin patlamanın etkisiyle sol tarafının tamamen parçalandığını belirledi. Dedektifler, olay yerinde içi boşaltılmış bir el bombası da buldu. 
     
     Canlı bomba değil 
     Olaydan sonra polis, olayın adli bir olay mı, terör olayı mı olduğu üzerinde dururken Ankara DGM Savcısı Hakan Kızılaslan da olay yerine geldi. 
     Yapılan kısa araştırmadan sonra ise ölenlerin ilkokul 4. sınıf öğrencisi İdris Kör 12 ile ortaokul 2. sınıf öğrencisi ağabeyi Recep Kör 16 oldukları anlaşıldı. 
     Okuldan arta kalan zamanlarında mezarlıkta su sattıkları belirlenen iki kardeşin, dün de okuldan çıktıktan sonra mezarlığa geldikleri, burada el bombasıyla oynarken patlamanın gerçekleştiği saptandı. İki kardeşin babaları Sadık Kör, ölenlerin çocukları olduğunu teşhis etti. Bu sırada mezarlığa gelen Ankara Emniyet Müdürü Hasan Yücesan, "Olayı araştırıyoruz. Canlı bomba değil" dedi. 
     Polis, bombanın nereden bulunduğu yönündeki incelemelerini sürdürürken, çevrede şüpheli gördüğü dört kişiyi de güvenlik soruşturması yapmak amacıyla gözaltına aldı. 
     



 GÜNCEL 


















</TEXT>
</DOC>
