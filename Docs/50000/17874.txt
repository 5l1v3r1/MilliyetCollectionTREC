<DOC>
<DOCNO> 17874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sontur11.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz enerji sanığı eski bakan bu kez tacizden yargı önünde 
</HEADLINE>
<TEXT>

     Eski Devlet Bakanlarından Birsel Sönmez'in, yabancı şirketlere danışmanlık hizmeti veren İmsel A.Ş'de görev yapan Şükran Köse'ye ''sarkıntılık ve hakaret ettiği'' iddiasıyla 2 yıl 6 aya kadar hapis cezası istemiyle yargılanmasına devam edildi. 
     Ankara 11. Sulh Ceza Mahkemesi'nde görülen davanın bugünkü duruşmasına, ''Beyaz Enerji Operasyonu'' kapsamında tutuklanarak Ankara Merkez Kapalı Ceza ve Tutukevi'ne konulan Sönmez rahatsızlığı dolayısıyla gelmezken, avukatları ile müdahil Köse'nin avukatı Sedat Aksakallı hazır bulundu. 
     Duruşmada, tanık olarak dinlenilen Peker'in sekreteri Fülya Kahraman, Ünal Peker'in toplantıda olması nedeniyle görüşemeyen Köse'nin bir süre beklediğini, ayrılacağı sırada Birsel Sönmez'in geldiğini söyledi. 
     Sönmez'in, elini Köse'nin omzuna atarak ''Çok hoş olmuşsun, genç kız gibi olmuşsun'' dediğini ifade eden Kahraman, ''Ben yadırgamadım. Çünkü Birsel Bey'in mizacı öyledir'' dedi. Eski milletvekili Köymen, Sönmez ve Köse'nin, Peker'in makamına geçtiklerini, bir süre sonra içeriden sesler gelmeye başladığını belirten Kahraman, Sönmez'in ''çık dışarı, defol'' diye bağırdığını, Köse dışarı çıkarken de sözlerini, ''Sen başkalarının koynuna girmeye devam et'' diye sürdürdüğünü anlattı. Köse'nin de ''Sen de kızını mı başkalarının koynuna sokuyorsun'' diye karşılık verdiğini söyleyen Kahraman, Sönmez'in bunun üzerine ''ahlaksız kadın'' dediğini kaydetti. 
     Yargıç Şahin Kurt'un, Sönmez'in ''Genç kız gibisin, çok hoş olmuşsun'' sözlerindeki anlamı sorması üzerine Kahraman, ''İltifat etmişti. Çünkü Birsel beyin tarzı bu. Birsel Sönmez, genellikle böyle konuşur. Ben söylenenleri yadırgamadım. Hatta, Köse'ye o gün biz bile iltifat etmiştik. Lens, postiş takmıştı. Her zaman göründüğünden daha güzel görünüyordu'' dedi. 
     
     



</TEXT>
</DOC>
