<DOC>
<DOCNO> 39566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/son/sonspo11.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe Teknik Direktörü "Ali Eren'i kiralık olarak alabiliriz" 
</HEADLINE>
<TEXT>

     Birinci Süper Ligi'ndeki İzmir takımlarından Göztepe'de, teknik direktör Rıza Çalımbay, peş peşe alınan 3 galibiyetin abartılmaması gerektiğini vurgulayarak, ''Bizim esas zor maçlarımız, şimdi başlıyor'' dedi. 
     Rıza Çalımbay, düzenlediği basın toplantısında, Göztepe'nin Birinci Lig deneyimi az olan oyunculardan kurulu olduğunu belirterek, ''Önümüzde bizi zor maçlar bekliyor. Gelecek haftalarda karşılaşacağımız İstanbulspor, Ankaragücü ve Kocaelispor'un birinci lig deneyimi olan oturmuş kadroları var. Amacımıza ulaşmamız için, gösterdiğimiz performansın 3 katını sarfetmemiz gerekir'' diye konuştu. 
     Beşiktaş'ın sorunlu futbolcusu Ali Eren'in transferi konusunda Beşiktaş Kulübü Başkanı Serdar Bilgili ile görüştüklerini kaydeden Çalımbay, sözlerini şöyle sürdürdü 
     ''Ali Eren'i transfer etmemiz, kulübün maddi sorunları nedeniyle imkansız görünüyor. Bu oyuncuyu kiralık olarak alabiliriz. Görüşmemizde kaleci Bülent ile Ali Eren'in takası gündeme gelmedi. Göztepe'de şu an 2 iyi kaleciyle çalışıyorum. Hocası olarak Bülent hakkında şunu söyleyebilirim ki, Beşiktaş'a banko oynayacaksa gitmeli. İkinci ve üçüncü kaleci olacaksa gitmesine karşıyım. Dileğim her iki takım ve Bülent için en iyisinin olması.'' 
     Göztepe'nin mevcut kadrosundan memnun olduğunu, ancak takıma takviye yapılması gerektiğini kaydeden Çalımbay, kulüp başkanı Hamdi Türkmen'in 'Eğer destek bulamazsam takımı ligden çekerim'' biçimindeki sözlerini değerlendirerek, şunları kaydetti 
     ''Başkan, bu sözleri bazı çevrelere kızmış olduğu için söylemiştir. Kulüp mali açıdan sıkıntılı günler geçiriyor. Herkesin Göztepe'ye sahip çıkması gerekir. Takımın kadrosundan memnunum. Ancak takviye şart. Sellami'nin yerini doldurmamız gerekir. Antrenörümüz Feyyaz Uçar'ı Danimarka'ya oyuncu izlemesi için gönderdik. Bütçe meselesi nedeniyle, transferlerde takılıp kalıyoruz. Göztepe'nin ekonomik durumunu da gözönüne alarak önümüzdeki günler içinde gerekli mevkilere oyuncu alacağız.'' 
     
     
     
     






</TEXT>
</DOC>
