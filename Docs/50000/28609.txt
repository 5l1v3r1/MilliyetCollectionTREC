<DOC>
<DOCNO> 28609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/sontur17.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapatılan FP'nin milletvekilleri biraraya geldi 
</HEADLINE>
<TEXT>

     Kapatılan FP'nin milletvekilleri yeni oluşum çalışmalarını görüşmek üzere biraraya geldiler. Çıkışta sorulara cevap veren Avni Doğan ''Bu camia kendi partisini kurar, kendi çizgisinde devam eder'' diye konuştu. 
     Bilkent Otel'de biraraya gelen milletvekillerinden bazıları gazetecilerin sorularını yanıtladılar. 
     Kahramanmaraş milletvekili Avni Doğan, sorular üzerine Anayasa Mahkemesi'nin kapatma kararıyla Türkiye'nin şok olduğunu ifade ederek,kendilerinin de Türkiye'yi rahatlatmaya çalıştığını söyledi. FP'den sonra kurulacak oluşumun, birlik, bütünlük içinde yoluna devam etmesi gerektiğini dile getiren Doğan, ''FP, dünyaya uyum sağlamayan gidişe itirazdı. Bu itiraz cezalandırıldı. Ama bu itiraz devam edecektir'' dedi. 
     Doğan, bir gazetecinin, yeni bir oluşum yerine Demokrat Parti'ye geçileceğine ilişkin iddiaları hatırlatması üzerine, öyle bir karar olmadığını bildirdi. Bunların hepsinin iddia olduğunu anlatan Doğan, ''Bu camia kendi partisini kurar, kendi çizgisinde devam eder'' diye konuştu. 
     Manisa Milletvekili Bülent Arınç'a, yeni oluşuma liderlik etmesi için teklif götürüldüğü şeklindeki iddiaların hatırlatılması üzerine ise Doğan, bu sorunun muhatabının Arınç olduğunu söyledi. 
     Doğan, bir başka soru üzerine de, kendilerinin Türkiye'de sosyolojik bir tabanı temsil ettiklerini belirterek, yeni oluşumu konuşacaklarını kaydetti. 
     Recep Tayyip Erdoğan'ın Ankara'da yenilikçi milletvekilleriyle bir dizi toplantı yaptığının anımsatılarak, bunu nasıl değerlendirdiklerinin sorulması üzerine Doğan, şöyle konuştu 
     ''Tayyip Bey'in hareketlerini bize karşı bir hareket olarak algılamıyoruz. Tayyip Bey'in hareketleri kendisini bağlar. Herkes kendi çizgisini, yolunu zaman içinde bulacaktır. Öyle zannediyorum ki,Tayyip Bey zaten bizden ayrılmış durumda. Kendisi öyle söylüyor. Ben zaten FP'nin içinde değilim diyor. Bizim içimizde olmayan birinin tavırlarına, davranışlarına karşı bizim tabanımız tepki gösterir.' Kapatılan FP'nin Genel Başkanı Recai Kutan ise gazetecilerin sorularını yanıtlamadı. 
     
     Mevcut beraberlik çok önemli 
     Manisa milletvekili Bülent Arınç da siyasi çalışmalarının devam edeceğini, ancak, parti tüzel kişiliğinin gerekçeli kararın Resmi Gazete'de yayımlanmasından sonra sona ereceğini savundu. Yeni bir partinin kurulabileceğini, ya da mevcut partilerden birinin değerlendirilebileceğini anlatan Arınç, tabanlarının ve milletvekillerinin bilinçli bir topluluk olduğunu, neyi, nasıl yapacaklarını bilen insanlar olduklarını kaydetti. 
     Arınç, kendilerinin siyasette temsil ettikleri anlayışın etkili olması gerektiğini anlatarak, ''Bu şüphesiz şu andaki beraberliğimizin artarak devam etmesine bağlıdır. Mevcut beraberlik çok önemli'' dedi. 
     Demokrat Parti'ye geçileceğine ilişkin bir soruyu yanıtlayan Arınç, tasarlanan, düşünülen parti veya partilerin olabileceğini ifade ederek, ''Bunları isimlendirmek doğru değil. Alternatif olarak hepsini değerlendirmek gerekir'' diye konuştu. Yeni oluşumun başına geçeceğine ilişkin haberleri de değerlendiren Arınç, bunların temenni olduğunu, bazı arkadaşlarının dillendirdiğini kaydederek, ''Konuşuyorlar. Ama bu bir teklif değildir'' dedi. 
     Bir soru üzerine, Recep Tayyip Erdoğan'ın Ankara'daki temaslarını da değerlendiren Arınç, FP kapatılmadan önce ''Tayyip Erdoğan'lı bir FP'nin daha güçlü olacağını söyleyenlerden biri olduğunu'' hatırlattı. FP'nin tüzel kişiliğinin kararın açıklandığı andan itibaren mi, yoksa Resmi Gazete'de gerekçeli kararın yayımından sonra mı biteceğine ilişkin tartışmalara da değinen Arınç, Anayasa Mahkemesi'nin kararının çelişkilerle dolu olduğunu öne sürdü. TBMM Başkanı Ömer İzgi'nin konuya ilişkin açıklamasını hatırlatan Arınç, FP'nin tüzel kişiliğinin devam ettiğini, Resmi Gazete'de kararın yayımlanmasına kadar faaliyetlerini sürdüreceklerini kaydetti. Toplantıya yenilikçi kanattan da çok sayıda milletvekili katılırken, İstanbul milletvekili Nazlı Ilıcak ile Tokat milletvekili Bekir Sobacı'nın katılmadıkları görüldü. 







</TEXT>
</DOC>
