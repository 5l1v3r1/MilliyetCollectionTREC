<DOC>
<DOCNO> 18019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/soneko25.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 2. seans böyle geçti... 
</HEADLINE>
<TEXT>

     İMKB Ulusal-100 Endeksi, günün 2. seansını 41.14 puan kayıpla 10,113.01 puandan tamamladı. 
     Hisse senetleri, ortalama yüzde 0.41 oranında değer kaybetti. Borsa'da günün ikinci yarısında piyasa, satış ağırlıklı bir seyir izledi. Seans, 10,093 puandan açıldı. Seansın başlarında satış yönündeki eğilim ağır bastı. Endeks, 10,100 puanın altına geriledi. 
     Ancak, satışlar bir noktadan sonra tepki alımlarıyla karşılanınca Endeks toparlanmaya başladı. Yükseliş 10,354 puana kadar sürdü. Piyasaya yeniden kara yönelik satışlar hakim olunca ilk bir saat 10,259 puanla geçildi. 
     İkinci yarıda yükselemeyen piyasada satışlar daha da yoğunlaşırken, Endeks, 10,100 puan seviyelerine kadar geriledi ve yatay seyre girdi.Kapanışa doğru yeni bir satış dalgasıyla en düşük 10,016 puanı gören Ulusal-100 Endeks, günü son dakika alımlarıyla 10,113.01 puandan tamamladı. 
     Öte yandan, hisse senetlerinin günlük değer kaybı yüzde 0.18 oldu. Kapanışta mali endeks 21.86 puan artışla 13,967.42 puana yükselirken, sınai endeksi 105.20 puan kayıpla 8,025.60 puana, hizmet endeksi de 35.78 puan kayıpla 6,290.59 puana geriledi. Böylece mali grup hisseler, ilk seansa göre ortalama yüzde 0.16 oranında değer kazanırken, sınai grubu hisseler yüzde 1.29, hizmet grubuna bağlı hisseler de yüzde 0.57 oranında değer yitirdi. 2. seansta işlem gören toplam 301 hisse senedinden 188'i değer kaybetti. 66 hisse senedi değer kazanırken, 47 hissenin fiyatında ise bir değişiklik olmadı. Seansta, 273 trilyon 627 milyar 159 milyon liralık işlem hacmi oluştu. İki seansın işlem hacmi toplamı da, 578 trilyon 637.7 milyar lira olarak gerçekleşti. 2. seansta Yapı Kredi Bankası, Akbank, Garanti Bankası, Tüpraş ve Koç Holding en yoğun işlem gören hisseler oldular. 







</TEXT>
</DOC>
