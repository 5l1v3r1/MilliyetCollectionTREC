<DOC>
<DOCNO> 24844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/sontur11.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakbank çalışanları protesto için Tandoğan Meydanı'ndaydı 
</HEADLINE>
<TEXT>

     Emlakbank Toplu Konut Dairesi Başkanı Mehmet Başaran, IMF'ye verilen niyet mektubu doğrultusunda Emlakbank'ın tasfiye edilmesi kararının ''cinayet olduğunu'' ileri sürdü. 
     Emlakbank'ın tasfiye kararını protesto amacıyla, DİSK'e bağlı Bank-Sen'e üye banka çalışanları tarafından Tandoğan Meydanı'nda miting düzenlendi. Mitinge KESK, TMMOB ve çeşitli sivil toplum kuruluşları da destek verdi. 
     Başta Ankara ve İstanbul'dan olmak üzere çeşitli kentlerden gelen Emlakbank çalışanları, sabah saatlerinde Hipodrom'da toplandılar. ''Emlakbank kapanacak, hortumculara gün doğacak'', ''IMF'ye gerek yok, Emlakbank'ın malvarlığı yeter'', ''Bırakın biz yaşatalım'' dövizleri taşıyan grup, buradan sloganlar atarak Tandoğan Meydanı'na yürüdü. 
     Grup, polis kontrol noktalarından geçirilerek miting alanına alındı. Miting nedeniyle Tandoğan Meydanı'na açılan caddeler trafiğe kapatıldı. 
     Mitingte konuşan Emlakbank Toplu Konut Dairesi Başkanı Mehmet Başaran, yıllardır emek verdikleri Emlakbank'a sahip çıkmak için toplandıklarını söyledi. ''Kasım ve Şubat krizlerinin faturalarının kamu bankalarına çıkarıldığını'' belirten Başaran, ''Kamu bankaları bir yalan furyası ile karalanıp, inanılmaz bir hızla tasfiye edilmeye çalışılmaktadır. Üç beş şubeli hortumcu özel bankaların devlete verdiği zarardan bahsedilmezken, kamu bankaları topa tutuldu'' dedi. 
     Kamu bankalarının yıllarca siyasetçiler tarafından istismar edildiğini iddia eden Başaran, aynı kişilerin şimdi basiretsizliklerini ve suçlarını gizlemek için kamu bankalarını tasfiye edip, onbinlerce çalışanı sokağa atmaya hazırlandıklarını savundu. 
     
     Ödeme güçlüğü yaşamadık 
     Başaran, Emlakbank'ın ülke ekonomisine büyük katkılarda bulunduğunu ifade ederek, son kriz döneminde de ödeme güçlüğü yaşamadığını söyledi. Emlakbank'ın bugün Türkiye'nin en güçlü bankalarından biri olduğunu anlatan Başaran, bankanın sadece gayrimenkullerinin değerinin 3 milyar doların üzerinde olduğunu kaydetti. Başaran, Emlakbank'ın şehircilik anlayışında çığır açtığını, 1 milyonun üzerinde aileyi konut sahibi yaptığını belirterek, şöyle devam etti 
     ''Önceleri bankanın tasfiye edileceğini söyleyenler, biz çalışanlardan gelen yoğun tepki üzerine ağız değiştirerek birleştirme senaryosuna sarılmışlardır. Açıklama istiyoruz, birleştirme ya da tasfiye kararlarını hangi fizibilite çalışmasına dayandırdınız Basit iki işletmenin birleşmesi için bile aylarca görüşme yapılırken, siz hangi ekonomik gerekçe ve ulusal amaçla bir gecede karar alıyorsunuz Tasfiye kararını sevinçle karşılayanların bankaya olan borçları ortada değil midir Emlakbank, Türkiye'nin en iyi ihtisas bankasıdır. IMF'ye verilen niyet mektubu uğruna alınan tasfiye kararı cinayetten başka birşey değildir. Hedeflenen şeyin güçlü kamu bankası yaratmak olmadığı, Ziraat ve Halk bankalarının da iyice küçültülerek iki yıl içinde elden çıkarılması planlarından açıkça belli olmaktadır. Yabancı bankalara alan açılacaktır.'' 
     Onbinlerce çalışanı ilgilendiren bir konuda karar alınırken kendilerine danışılmamasını kabul etmediklerini belirten Başaran, ''Ulusal çıkarlara apaçık aykırı olan bu kararlardan yol yakınken dönülmelidir. Emlak Bankası ve diğer kamu bankaları ihtisas bankaları olarak ekonomiye hizmet vermeye devam etmelidir'' diye konuştu. 
     Bank-Sen Genel Sekreteri Veysel Kalay da, tasfiye kararının alınmasından sonra demokratik tepkilerini ortaya koymaya başladıklarını belirterek, ''Bu mücadelemiz burada bitmiyor, sonuç alıncaya kadar devam edecek'' dedi. TMMOB Genel Başkanı Kaya Güvenç ise, Emlakbank çalışanlarına destek verdiklerini söyleyerek, konunun Anayasal bir mücadele olduğunu ifade etti. KESK'e bağlı Tüm Banka-Sen Genel Başkanı Ali Rıza Camcı da tüm kamu bankası çalışanlarının birlikte hareket etmesi gerektiğini belirterek, alandakilere örgütlenme çağrısında bulundu. Tandoğan Meydanı'nda 2.5 saat süren mitinge katılanlar, yerlere attıkları pet şişeleri ve diğer maddeleri topladıktan sonra dağıldılar. 







</TEXT>
</DOC>
