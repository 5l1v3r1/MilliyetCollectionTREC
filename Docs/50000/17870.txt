<DOC>
<DOCNO> 17870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sontur06.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de hafta sonuna kadar yağış yok 
</HEADLINE>
<TEXT>

     Ege Bölgesi'nde, Afrika'dan rüzgarla yükselen toz zerreciklerinin yağmur bulutlarıyla yere inmesi sonucu çevreyi çamura bulayan yağışın sona erdiği bildirildi. 
     İzmir Meteoroloji Bölge Müdürlüğü yetkilileri, Afrika'dan rüzgarla yükselen toz zerreciklerinin, Türkiye'ye kadar taşındığını ve yağmurla yere indiğini anımsatarak, ''Geçen hafta sonu yağmurla birlikte yağan çamur, hava temizlendiği için sona erdi. Bugünden itibaren 30 Nisan'a kadar çamurlu ya da çamursuz yağmur beklenmiyor'' dedi. 
     Ege Bölgesinin 30 Nisan'dan itibaren yeni yağışlı hava kütlesine gireceğini kaydeden yetkililer, yağışlı havanın 1 Mayıs'ta da etkili olmasının beklendiğini söylediler. 
     Yetkililer, İzmir'de yağış nedeniyle ertelenen 23 Nisan Ulusal Egemenlik ve Çocuk Bayramı törenlerinin yapılacağı 28 Nisan Cumartesi günü havanın yağışsız ve güneşli olacağını da kaydettiler. 



</TEXT>
</DOC>
