<DOC>
<DOCNO> 20372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sonspo07.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınına göre Hakan-Jardel takası gündemde... 
</HEADLINE>
<TEXT>

     Hakan Şükür'ün bonservis ücretinin bugün FİFA tarafından karara bağlanması bekleniyor. 
     İtalyan Tutto Sport gazetesinde yer alan haberde, ''İnter'in Hakan Şükür'ü gelecek sezonda kadrosunda bulundurması çok güç'' şeklinde yapılan yorumda, mavi-siyahlı kulübün Galatasaray'dan Jardel'i almak için Hakan'ı önerme olasılığının gözardı edilemeyeceği savunuldu. 
     Ayrıca haberde İnterli yönetici Giacinto Facchetti ile Galatasaraylı yöneticilerin, Hakan Şükür'ün bonservis ücretinin FİFA tarafından karara bağlanması için bugün İsviçre'nin Zürih kentindeki biraraya gelecekleri belirtildi. 
     Gazete, FİFA'nın büyük olasılıkla İnter'in önerdiği ücrete yakın bir karar vereceğini savunurken, bunun 10 milyar İtalyan Lireti, yani 5 milyon dolar dolayında olacağını iddia etti. Tutto Sport, buna gerekçe olarak ise Galatasaray'ın Hakan Şükür ile sözleşme uzatmasının Avrupa'da değil sadece Türkiye'de geçerli olduğunu gösterdi. 







</TEXT>
</DOC>
