<DOC>
<DOCNO> 7755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/ekonomi/eko07a.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fonlar ocakta toparlandı 
</HEADLINE>
<TEXT>

Ocak ayında yatırım fonlarının toplam portföy değeri 3.1 milyar dolara kadar yükseldi 
     ANKARA ANKA 

     Mali piyasalarda yaşanan kriz döneminde portföylerinin toplam değeri 2.7 milyar dolara kadar gerileyen menkul kıymet yatırım fonları ocak ayında bir ölçüde toparlandı. Sermaye Piyasası Kurulu’nun SPK verilerine göre, sistemdeki 276 menkul kıymet yatırım fonunun toplam portföy değeri ocakta, geçen yılın aralık ayına göre 258 milyon dolar artarak 3.1 milyar dolara ulaştı. 
     121 A tipi fonun portföy değeri, ocakta 23 milyon dolar artarak 777 milyon dolara yükselirken, B tipi yatırım fonlarının portföy değeri ise 235 milyon dolarlık büyümeyle 2.3 milyar dolara yükseldi. 
     
     İki ayda 444 milyon dolar artış 
     Böylece Nisan - Kasım 2000 döneminde önemli ölçüde zarar eden yatırımcılar, aralıkta başlayan ve ocakta devam eden toparlanmayla zararlarının bir bölümünü karşılayabildiler. Fonların portföy değeri aralıkta da 186 milyon dolar artmıştı. Son iki aydaki değer artışı 444 milyon dolar oldu. Yatırım fonlarının toplam değeri, Nisan 2000’de 4.3 milyar dolara kadar yükselmiş ancak izleyen aylarda 2.7 milyar dolara kadar düşmüştü. 
     


 EKONOMİ 




















</TEXT>
</DOC>
