<DOC>
<DOCNO> 44579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/ekonomi/eko03.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası 420 milyon dolar satacak 
</HEADLINE>
<TEXT>

Merkez Bankası 8 Ekim hariç bu ay düzenli olarak günlük 20 milyon dolarlık döviz satış ihalesi düzenleyecek 
     EKONOMİ SERVİSİ 

     Merkez Bankası, ekim ayında düzenleyeceği programlı döviz satış ihaleleri ile 420 milyon dolar satacak. Merkez Bankası tarafından açıklanan ekim ayı döviz satış ihalesi programına, ABD’de tatil günü olan 8 Ekim 2001 hariç, her iş günü 20 milyon ABD Doları olmak üzere devam edilecek. 
     Gerçekleştirilen programlı döviz satış ihaleleri yoluyla, IMF’den sağlanan krediler karşılığında Merkez Bankası’nca açılan kredilerin Hazine’ce yurtiçi TL ödemelerinde kullanılması durumunda, oluşan fazla TL likidite piyasadan çekiliyor. 
     Benzer şekilde, Dünya Bankası’ndan sağlanan krediler ile Hazine’nin yurtiçi döviz borçlanmalarının yurtiçinde TL olarak kullanılması durumunda da, piyasada oluşan fazla likidite döviz satış ihaleleri yoluyla sterilize ediliyor. 
     Bu doğrultuda eylül ayı boyunca yapılan 18 adet döviz satış ihalesinde, toplam 380 milyon ABD Doları satıldı. Öte yandan, Merkez Bankası dünkü ihalede ortalama fiyat 1 milyon 541 bin liradan 20 milyon dolar sattı. Haftaya sakin başlayan dolar dün serbest piyasada 17 bin liralık artışla 1 milyon 554 bin liraya çıktı. 
     
     Gözler Derviş’te 
     Bu arada ABD’de bulunan Devlet Bakanı Kemal Derviş’in IMF temsicileri ve ABD yönetimiyle yapacağı borç ertelemesi ve ek kaynak görüşmeleri piyasalara yön verecek. Borsa haftaya Avrupa Borsaları’na paralel olarak alımla başladı. Endeks dün yüzde 1.36 artarak 7.729’a çıktı. Bono piyasasında faizler bir puan artarak yüzde 90.9’a yükseldi. 
     Hazine bugün ekim ayının ilk borçlanma ihalesine çıkıyor. Vadesi gelen eski borçlanmaları dolayısıyla çarşamba günü 1.6 katrilyon liralık geri ödeme gerçekleştirecek olan Hazine, bu itfa öncesi bugün düzenleyeceği ihalede 182 gün vadeli bono ihracı yoluyla borçlanmayı deneyecek. 
     
Dış borç 5.9 milyar dolar azaldı      Türkiye’nin dış borç stokunda bu yılın ilk altı aylık döneminde büyük bölümü kur farklarından kaynaklanan 5 milyar 923 milyon dolarlık bir düşüş oldu. 2000 yılı sonunda 117 milyar 569 milyon, bu yılın mart ayı sonunda da 114 milyar 569 milyon dolar olan dış borç stoku, haziran sonunda 111 milyar 921 milyon dolara geriledi. Ocak - haziran döneminde kısa vadeli dış borçlar 6 milyar 145 milyon dolar azalarak 22 milyar 767 milyon dolara gerilerken, orta ve uzun vadeli dış borçlar 222 milyon dolarlık artışla 89 milyar 154 milyon dolara yükseldi. 
     



 EKONOMİ 





















</TEXT>
</DOC>
