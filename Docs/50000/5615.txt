<DOC>
<DOCNO> 5615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/soneko02.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz ikinci el menkul kıymet piyasalarını da vurdu 
</HEADLINE>
<TEXT>

     Finansal kesimde geçen Kasım ayı ikinci yarısı ve Aralık ayı başlarında yaşanan kriz, ikinci el menkul kıymet piyasalarını da vurdu. 
     2000 yılının Aralık ayında ikinci el menkul kıymet piyasalarında gerçekleşen işlem hacmi 1998 yılı Kasım ayından bu yana gerçekleşen en düşük hacim olarak kayıtlara geçti. 
     Sermaye Piyasası Kurulu SPK verilerini esas alarak yapılan hesaplamalara göre, Aralık ayında gerçekleşen 26 katrilyon 533 trilyon liralık işlem hacminin altında rakam en son 1998 yılı Kasım ayında gerçekleşti. 2000 yılı Aralık ayındaki bu işlem hacmi, 1999 yılı Aralık gerçekleşen 55 katrilyon 961 trilyon liralık hacme göre yüzde 52.6'lık azalışı ifade ediyor. 
     Aynı dönemde Hazine bonosu işlemleri ise adeta dibe vurdu. 1999 yılı Aralık ayında 12 katrilyon 83 trilyon liralık işlem hacmi olan Hazine bonosu işlemleri yüzde 98.1 oranında düşüşle 231 trilyon liraya geriledi. Devlet tahvili işlem hacmindeki azalış ise yüzde 37.9 olarak hesaplandı. Aynı dönemde devlet tahvillerinin işlem hacmi 33 katrilyon 813 trilyon liradan 21 katrilyon 10 trilyon liraya geriledi. Bu dönemde özel sektör hisse senedi işlem hacmi yüzde 47.6 oranında azalırken, özel sektör banka bonosu işlemleri yüzde 197.5, finansman bonoları işlem hacmi de yüzde 36.4 oranında artış kaydetti. 




</TEXT>
</DOC>
