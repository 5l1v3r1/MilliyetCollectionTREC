<DOC>
<DOCNO> 49417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/soneko05.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC, petrol fiyatlarını yükseltmek için dışardan destek arıyor 
</HEADLINE>
<TEXT>

     Petrol İhraç Eden Ülkeler Teşkilatı OPEC , Rusya ve Meksika gibi kartel dışındaki ülkeleri, arzı kısarak petrol fiyatlarının yükselmesini sağlamaya iknaya çabalıyor. 
     OPEC üyesi olmayan 11 petrol üreticisi ülkelerden uzmanlarla toplanan OPEC yetkilileri, petrol üretiminin bu yıl dördüncü kez indirilmesini önerdi. OPEC, kartel dışındaki üreticilerin de üretimi kısma kararına paralel hareket etmelerini garantilemek istiyor. 
     Viyana'daki OPEC Sekreteryalığı'ndaki görüşmeler öncesinde bilgi veren bir OPEC yetkilisi, ''Önerimizi OPEC dışındaki ülkelere sunacağız ve ümit ederiz ki, üretim düzeylerinin dondurulmasına ikna edilebilirler, piyasayı ham petrole boğmak kimsenin çıkarına değil'' dedi. 
     Dünyadaki toplam petrol ihracatının üçte ikisini kontrol eden OPEC, üretimi yeniden kısmak isterken, kartel haricindeki petrol üreticisi ve ihracatçısı ülkelerin pek azı üretimi kısmaktan yana. 
     Viyana'daki OPEC ile OPEC dışındaki petrol üreticisi ülkeler toplantısında, Rusya ve Meksika'nın yanısıra, Norveç, Umman, Kazakistan, Angola ve Mısır da temsil ediliyor. 
     Venezüela, Irak, Katar ve Endonezya, OPEC'in günlük toplam petrol üretimini, OPEC dışındaki ülkelerin üretimlerini mevcut düzeylerinde tutmaları halinde 1 milyon varil daha kısmayı kabul edecek. OPEC üyesi olmayan Umman, üretimini kısmayı kabul ederken, Meksika, üretimi şimdilik kısmayacaklarını ya da dondurmayacaklarını bildirdi. 
     Dünyanın ikinci büyük petrol ihracatçısı Rusya üretimini geçen yıl hızla artırdı ve bu ülke de OPEC'in üretim kısıntısı teklifini geçen hafta kabul etmedi. 
     Rusya petrol politikasını ve satışlarını OPEC ile eşgüdümleyecek, ancak, Rusya'nın petrol üretiminde kesinti şimdilik söz konusu değil. 
     Suudi Arabistan ve Rusya'dan sonra dünyanın üçüncü büyük petrol üreticisi olan Norveç, halen günde 3.1 milyon varil olan, gelecek yıl da 3.2 milyon varile çıkacak olan ham petrol üretimini azaltmayacağını bildirdi. 
     






</TEXT>
</DOC>
