<DOC>
<DOCNO> 44985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/siyaset/siy01.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli MIT mensubu mu 
</HEADLINE>
<TEXT>

Ülkücü camia, "Türkeş’in mektubu"yla çalkalanıyor 
     EZELHAN ÜSTÜNKAYA Ankara 

     Muhalif ülkücülerin kurduğu söylenen, "www.gercekergenekon.4t.com"adlı internet sitesinde yayınlanan ve Alparslan Türkeş’in 1983’te yazdığı ileri sürülen mektup, ülkücü camiada tartışma yarattı. ATP Genel Başkanı ve Alparslan Türkeş’in oğlu Tuğrul Türkeş, MHP Genel Başkanı Devlet Bahçeli’nin MİT ajanı olduğunun iddia edildiği mektuptaki yazının babasına ait olduğunu söyledi. 
     Söz konusu sitede, "Mektubun orijinalinin, ülkücü hareketin önde gelen dava adamlarından birinde olduğu, sıkıntı olur diye mektupla ilgili şu anda konuşmadığı, önümüzdeki günlerde orijinal mektupla ilgili açıklama yapacağı" ileri sürüldü. 
     Tuğrul Türkeş de, mektubu siteye girerek okuduğunu belirterek, şunları söyledi 
     "Yazı babamın. Daha önce de mektubun varlığıyla ilgili söylentileri duymuştum. Dünyanın her yerinde devletin değişik kurumlarında görev yapan insanlar politikaya geçer. Bunun garip, yadırganacak bir tarafı yok. ABD Başkanı George W. Bush’un babası da eski CIA başkanıydı. Vladimir Putin, uzun yıllar KGB’de görev yaptı. Ehud Barak’ın İsrail gizli askeri operasyonlarında bulunduğu bilinir. İstihbarat kökenli insan siyasette görev yapamaz diye bir kaide yok. Bunun dünyada çok örneği var. Benjamin Netanyahu’nun ailesi de istihbarat kökenlidir." 
     
     Sakıncası yok 
     "Mektup yazıldıysa yazıldı, ne olabilir Siyasi parti genel başkanının istihbaratçı olmasının ne sakıncası olabilir " diyen Tuğrul Türkeş, "Başka parti genel başkanı hakkında yorum yapmam doğru olmaz. Bahçeli 20 yıldır tanıdığım bir insan. Kendisiyle spekülatif tartışmalara girmek istemiyorum" dedi. 
     



 SİYASET 












</TEXT>
</DOC>
