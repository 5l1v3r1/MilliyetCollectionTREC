<DOC>
<DOCNO> 13789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sondun16.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinliler 'Toprak Günü'nü andı 
</HEADLINE>
<TEXT>

     Filistinliler, ''Toprak Günü''nü Lübnan, Ürdün ve Suriye'de düzenlenen protesto gösterileriyle andılar. 
     Filistinliler, Ürdün ve Lübnan'da düzenlenen gösterilerde, İsrail Başbakanı Ariel Şaron'un resmini yaktılar ve İsrail'le mücadele için silahlanma çağrısında bulundular. 
     Ürdün'ün başkenti Amman'da toplanan yüzlerce gösterici, ''Siyonist düşmanla barış istemiyoruz. Arap liderlerin bize silah vermelerini istiyoruz'' sloganları attılar. Lübnan'ın doğusunda bulunan Balbek kentindeki El Celil mülteci kampında yapılan gösterilerde, Amerikan ve İsrail bayrakları yakıldı. Gösterilerde, ''zafere kadar Filistin halkına ve intifadaya destek'' verildi. Lübnan'ın başkenti Beyrut'ta, radikal Filistinli gruplardan Filistin'in Kurtuluşu için Demokratik Cephe'nin yaklaşık 100 üyesi, BM bürosunun önünde toplanarak, İsrail Başbakanı Ariel Şaron'u kınadı. Lübnan'ın güneyindeki Sidon liman kentindeki Ayn El-Hilve mülteci kampında da göstericiler Şaron'un resmini yaktılar. Suriye'deki gösterilerde de göstericiler, Devlet Başkanı Beşşar Esad'ın resminin yanında Filistin lideri Yaser Arafat'ın resmini taşıdılar. 




</TEXT>
</DOC>
