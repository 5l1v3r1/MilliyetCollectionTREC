<DOC>
<DOCNO> 3631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/siyaset/siy08.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu anılıyor 
</HEADLINE>
<TEXT>

     Evinin önünde uğradığı silahlı saldırı sonucu yaşamını kaybeden Gazeteci Yazar Uğur Mumcu, bugün yapılacak etkinliklerle anılacak. Mumcu için ilk tören saat 13.00'te Ankara'daki evinin önünde düzenlenecek. Gazeteci Yazar Ali Sirmen ve Mumcu'nun eşi Gürdal Mumcu'nun birer konuşma yapacağı törende, her sene olduğu gibi yine mumlar yakılarak türküler söylenecek. 
     Mumcu, daha sonra saat 15.30'da Cebeci Asri Mezarlığı'ndaki anıtmezarı başında anılacak. Saat 20.00'de Büyük Tiyatro'da "Türkülerle Mum Yaktık" dans ve oyun gösterisi düzenlenecek. Yaşamı boyunca demokrasi ve insan hakları savunuculuğu yapan Mumcu, haberlerinde ve yapıtlarında terörün silah kaçakçılığıyla ilişkisini giderek artan gerici örgütlenmenin iç ve dış boyutlarını belgeleriyle gözler önüne serdi. Mumcu kamuoyu sözlüğüne hayali ihracattan sonra, Susurluk kazasıyla "ülkücü mafya" kavramını da soktu. Kontrgerilla tartışmalarını, Kürt sorununu, İpekçi cinayetini, Ağca' yı, Papa suikastının perde arkasını araştırdı, 12 Eylül dönemini ve Özal dönemi uygulamalarını yazdı. 
24 Ocak 1993      Gazeteci Yazar Uğur Mumcu, 24 Ocak 1993 tarihinde arabasına konan bir bombanın patlamasıyla yaşamını yitirdi. Mumcu'nun katilleri aradan sekiz yıl geçmesine karşın bulunamadı. Mumcu suikastini araştırmak için l993 yılında TBMM'de Faili Meçhul Cinayetleri Araştırma Komisyonu kuruldu. Komisyonun 1997 yılında suikastle ilgili hazırladığı raporda, çok yönlü bir soruşturmanın yapılmadığı belirtilerek, "Adeta olayın zaman zaman belli bir yöne kanalize edilmek istendiği ve delil toplamadan başlayarak her kademede belli savsaklama ve ihmallerin olduğu açıktır" denildi. 
     Suikastten kamuoyunun da çok yakından tanıdığı Ankara DGM'de görülen Umut Operasyonu davası sanıkları sorumlu tutuluyor. 
     


 SİYASET 

















</TEXT>
</DOC>
