<DOC>
<DOCNO> 37908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/sondun05.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman'a takma burun... 
</HEADLINE>
<TEXT>

     Ünlü aktris Nicole Kidman, yeni filminde farklı bir yüzle seyirci karşısına çıkacak. İngiliz yazar Virginia Woolf'u canlandıran Kidman, filmde Woolf'a benzemek için ''takma büyük bir burun'' ve ''bembeyaz bir peruk'' ile rol alacak. 
     İnternetteki ''imdb'' sitesinin haberine göre, aktör eşi Tom Cruise'dan boşanan güzel yıldız, yeni filminde burnuyla ünlü roman kahramanı ''Cyrano de Bergerac'ı'' anımsatacak. 
     Woolf'un zihinsel ve fiziksel dönüşümlerinin anlatıldığı ''The Hours'' adlı filmde ünlü yıldız, kızıl saçlarını da bembeyaz, donuk renkli bir perukla gizleyecek. Bununla beraber halinden pek şikayetçi görünmeyen Kidman, ''Bu burunla çok rahatım. Çünkü, karakter için gerekiyordu. Bu değişiklikler, Virginia'nın ruhunu en iyi biçimde yansıtmanın bir parçasıydı. Rol biter, saçlar geri gelir. İyi bir oyuncu olmanın gereği budur'' açıklamasında bulundu. Kidman'ın boşandığı eşi Tom Cruise da geçtiğimiz günlerde ünlü yönetmen Steven Spielberg'ün çektiği 100 milyon dolar bütçeli ''Minority Report'' filmi için saçlarını feda ederek sıfıra vurdurmuştu. 







</TEXT>
</DOC>
