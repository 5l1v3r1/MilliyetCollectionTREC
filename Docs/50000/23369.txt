<DOC>
<DOCNO> 23369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/soneko14.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Miras "İşadamları 2 oğlundan birisini siyasete hazırlasın" 
</HEADLINE>
<TEXT>

     Türkiye Odalar Borsalar Birliği TOBB Başkanı Fuat Miras, artık işadamlarının iki oğlundan birisini siyasete hazırlamanın zamanının geldiğini belirterek, ''Bu demek değildir ki Odalar Birliği parti kuracak. Odalar Birliği'nin parti kurması için kendisini küçültmesi lazım'' dedi. 
     Odalar Birliği'nin Altınpark'ta devam eden 56. Genel Kurulu'nda eleştirileri yanıtlayan Miras, kimsenin kendilerine proje dersi vermemesini istedi. 
     Parti kurmak ve bir partiye mensup olarak çalışmanın bir sanat olduğunu belirten Miras, daha önceki bir toplantıda koltuğunu siyasete alet etmeyeceğini söylediğini ifade ederek, sözlerini şöyle sürdürdü 
     'Sizlerden gelen yoğun baskı üzerine son Başkanlar Toplantısı'nda sizlere köstek olmayacağımı, sizlerin böyle bir oluşum içinde yer alırsanız önünüzü açabileceğimi ifade ettim. 
     Bunu fırsat bilen ve bugün tenkit eden arkadaşlarımız bana bu konuda çok önemli tenkitlerde bulundular. Hatta genel başkanın ismini vermek suretiyle sanki benim ağzımdan genel başkanın ismini bile telafuz ettirme düşüncesine beni sokmak istediler. İsmini düşünmediğim hiçbir şekilde kendisiyle oturup konuşmadığım bir değerli siyasetçinin Allah rahmet eylesin oğlunu işittim, Mehmet Ali Bayar. İnanınız ki özelleştimenin başındaki Uğur Bayar'la onun abi-kardeşlik münasebetini de bilmiyordum.'' 
     Miras, ancak bu konuda kendilerine akıl veren arkadaşlarının el altından medyaya bu ismi verdiğini öne sürdü. Fuat Miras, Seçimde evvel TOBB delegeleriyle yakın temasta olan siyasi parti başkanlarının seçim zamanı geldiğinde cimri davrandıklarını belirterek, TOBB delegelerinin kendi bölgesinde olan bazı isimleri listelerine koyarak Meclis'e taşıdıklarını söyledi. 
     
     TOBB'un parti kurması için kendisini küçültmesi lazım 
     Miras, şöyle dedi 
     'Bu gücümüzü, bu etkinliğimizi birbirimize verdiğimiz öneme istinaden, Meclis'e sizlerden de çok değerli arkadaşlarımızın girmesinde yarar görüyorum. Artık işadamlarının iki oğlundan birisini siyasete hazırlamanın zamanı gelmiştir. Bu demek değildir ki Odalar Birliği parti kuracak. Odalar Birliği'nin parti kurması için küçülmesi lazım.'' 
     Odalar Birliği'nin yaptırım gücünü kullanabilmesi için siyasi partiler ve Hükümeti oluşturan partilerin başkanları ile diyalog içinde olması gerektiğini de anlatan Miras, çünkü bütün meseleleri Hükümet'in çözeceğini bunun için de diyaloğun şart olduğunu, diyalog içinde çözüm bulunamazsa hiçbir başarıya imza atamayacaklarını kaydetti. 
     Miras, tuluat ortamı içinde yapılan tenkitlerin ise kendilerine fayda yerine zarar vereceğini, belirterek, bazı eksiklikleri bulunduğunu söyledi.Odalar Birliği'nin yaptırım gücünü ne zaman kullanacağına ilişkin yönelttiği soruya da kendi yanıt veren Miras, seçim zamanı kendilerine gelip yetişmiş namuslu, dürüst, başarılı, değerli insanların kendilerinden istenerek siyasilerin listesine taşınması düşünüldüğünde, o zaman Odalar Birliği'ni gücünü Meclis'e aktararak yaptırım gücü yüksek bir kurum haline gelecğini bildirdi. Miras, kendisinin bunun için çaba gösterdiğini ayrılsa da buna devam edeceğini belirtirken, sözlerini ''proje üretelim, dedikodu bize yakışmaz'' diye tamamladı. 







</TEXT>
</DOC>
