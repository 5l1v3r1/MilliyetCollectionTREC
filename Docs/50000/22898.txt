<DOC>
<DOCNO> 22898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/spor/spo02.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonluğa büyük özlem 
</HEADLINE>
<TEXT>

Ligde mutlu sona beş yıldır hasret kalan Sarı - Lacivertli camiada başkan ve teknik kadronun yanı sıra futbolcuların büyük bir bölümü daha önce Fenerbahçe’de şampiyonluk yaşamadı 
     LİGİN son maçında Samsun’da berabere bile kalsa şampiyonluğa ulaşacak olan Fenerbahçe, büyük bir özlem yaşıyor. Başkanlığa 15 Şubat 1998 tarihinde seçilen Aziz Yıldırım, 3,5 yıla yaklaşan başkanlık dönemi içinde lig şampiyonluğuna ilk kez bu kadar yakın oldu. Fenerbahçe’nin sezon sonunda mutlu sona ulaşması durumunda, Yıldırım’ın şampiyonluk özlemi de bitecek. Galatasaray’da Derwall’ın yardımcısı olarak şampiyonluk yaşayan Mustafa Denizli de teknik direktör unvanıyla ilk kez mutlu sona ulaşacak. 
     FENERBAHÇE’nin sezonu şampiyon kapatması durumunda Denizli ayrıca, Sarı - Lacivertli takımın başında şampiyonluk yaşayan ilk Türk teknik direktör olarak da tarihe geçecek. Bundan önceki son şampiyonlukta futbolcu olarak bu keyfi yaşayan Oğuz Çetin, antrenörlük kariyerindeki ilk yılında da mutlu sona ulaşırsa yine bir ilki başaracak. Fenerbahçe’nin şampiyon olması durumunda, bu sezon kadroda yer alan Rüştü ve Uche dışındaki bütün futbolcular, Sarı - Lacivertli formayla ilk lig şampiyonluğuna ulaşacak. 
     
Gemi su aldı      FENERBAHÇE Yönetim Kurulu üyesi Şadan Kalkavan’ın 500 kişilik bir gemiyle taraftarları Samsun’a götürme isteği suya düştü. Üyesi bulunduğu yönetim kuruluna yazılı başvuru yapıp, "Taraftar seçimi, güvenlik, Samsun’a gidecek taraftarlara maç bileti" isteyen Kalkavan’a olumsuz cevap verildi. Kalkavan, "Üzerime düşen görevi gemiyi tahsis ederek sağladım. Ancak yönetim onay vermedi" dedi. 
     
Onur gecesi      FENERBAHÇELİ Sporcular Yardımlaşma Derneği Sarı - Lacivertli kulübe tesisleşme konusunda katkıda bulunan başkanlar, yöneticiler ve kongre üyelerine dün gece sosyal tesislerde düzenlenen törenle plaket verdi. Geceye katılan Aziz Yıldırım, Faruk Ilgaz, Ali Şen ve Metin Aşık plaketlerini dernek başkanı Eşref Aydın’dan aldı. Başkan Yıldırım, "Şimdiden şampiyonluğumuz kutlu olsun" dedi. 
     
Revivo şov yaptı      FENERBAHÇE, Samsun maçının provasını Ümit Takım ile oynadığı maçta yaptı. İlk yarıda oynayan Revivo, güzel goller atarak formda olduğunu kanıtlarken, Sarı - Lacivertli takım, İsrailli futbolcu oyundan çıkınca adeta "stop" etti. Fenerbahçe, Revivo’nun üç ve Rapajiç ile Ali Güneş’in golleriyle ilk yarıda 5 - 0 öne geçip karşılaşmayı bu skorla tamamladı. Bu arada Rapajiç, hafif sakatlık geçirdi. n HÜSEYİN YAVUZ 
     



 SPOR 

























</TEXT>
</DOC>
