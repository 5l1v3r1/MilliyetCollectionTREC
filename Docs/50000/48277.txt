<DOC>
<DOCNO> 48277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/ekonomi/aeko.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ile iyi gidiyor’ 
</HEADLINE>
<TEXT>

Devlet Bakanı Derviş, üst düzey bir IMF heyetinin bu hafta Türkiye’ye geleceğini belirterek, Olumlu bir gidiş var, sonuçları bu hafta içinde alacağız’ diye konuştu 
     ANKARA Milliyet 

     Devlet Bakanı Kemal Derviş, CNN - Türk’te yayınlanan "Enine Boyuna" programında Nuri Çolakoğlu’nun sorularını yanıtlarken ek kaynak için ilke olarak karar alındığını bildirdi. 
     Derviş, desteğin gelmesi için tasarruf önlemlerinin açıklanması gerektiğini bildirdi. Terör saldırılarının Türkiye’nin öneminin takdir edilmesini sağladığını belirten Derviş, "Türkiye ciddi, kararlı bir biçimde giderse bu bunalımdan üç - altı ay gibi bir sürede güçlü olarak çıkabilir, ama hesaplarımızı iyi yapmalıyız" dedi. 
     
     IMF paketi bekliyor 
     Derviş NTV’nin sorularını yanıtlarken de bu hafta içinde üst düzeyde bir IMF misyonunun Türkiye’ye geleceğini belirterek, "Bizim de bütçe üzerindeki görüşmelere son şeklini vermemiz lazım. Bugün olsaydı çok güzel şeyler açıklayabilecektik. Ama olumlu bir gidiş var, bunun sonuçlarını bu hafta içinde alacağız" diye konuştu. 
     IMF’nin tasarruf paketinin açıklanmasını mı beklediği yönündeki bir soruya da Derviş, "Fazla borç yükü altına girdiğiniz zaman, içeriden kaynak yaratmak gerekiyor. Bunu dışarıdan bize kaynak sağlayacak kuruluşlara anlatmamız lazım" yanıtını verdi. Derviş, finans ve reel sektörün yürüttüğü görüşmelerde önemli aşamaya gelindiğini belirterek, "Devletin de imk nlarını göz önünde tutan bir çalışma yaptılar" dedi. 
     Derviş, ihracat yapan, içeride yarışabilecek şekilde üretim yapan şirketlere yardım etmek gerektiğini belirterek, bu konuda bankaların birlikte hareket etmelerini istedi. Kamu bankalarının reel sektöre yeniden kredi verebilecek duruma geldiğini de belirten Derviş, "Reel sektör bu etkiyi gelecek haftalarda, aylarda görecek. Bu özellikle KOBİ’ler için önemli" dedi. 
     Derviş, enflasyon muhasebesi uygulamasına geçilmesinin Türkiye ve dış yatırımlar için çok önemli olduğunu da vurguladı. 
     
KDV’de indirim sinyali      Derviş, CNN Türk’te yayınlanan Enine Boyuna programında, KDV’de indirim yapılabileceği sinyali verdi. 
     Derviş, KDV indirimi konusunda, "Geçici olmak kaydıyla bazı kolaylıklar üzerinde duruyoruz. Bir yerde reel sektöre oksijen verme gereği var. Ama maliye politikasını sarsmadan. Bu ülke ucuz popülizmden çok çekti" dedi. "Eğer 11 Eylül olmasaydı, kıyı görünmüştü" diyen Derviş, mevcut belirsizlikler nedeniyle enflasyon hedeflemesine de kasım - aralık gibi geçmenin sakıncalı olacağını, bunun için dünyadaki gidişatı görmek gerektiğini söyledi. 
     Devleti küçültmek gerektiğini, kamuda çalışan sayısının kabarık olduğunu ve bazı teşkilatların sayısının azaltılabileceğini kaydeden Derviş, bunalımdan çıkış için şeffaflık, dürüstlük, eşgüdüm ve güvenin sağlanması gerektiğini kaydetti. "Bazı kurullara şu partiye yakın, bu partiye yakın diye insanların atanmaması gerekir" diyen Derviş, ihale yasasının da çok önemli olduğunu belirtti ve "Hemen çıkarılmalı" dedi. 
     
     Kurlar geri dönecek’ 
     Merkez Bankası’nın özekliğinin de çok önemli olduğunu kaydeden Bakan Derviş, "Merkez Bankası’nın özerkliğini yüzde 100 destekliyorum. Bazen bizi dinlemeseler bile, ki dinlemiyorlar ama özerkliği son derece önemli" dedi. 
     Özellikle kamu bankalarının sorunun çözüldüğüne değinen Derviş, altı ay içinde, çok daha güçlü bir finans sektörünün ortaya çıkacağını söyledi. Dövizin fazla değer kazandığını da belirten Derviş, "Bundan geri dönüş olacak ama iki hafta mı, iki ay içinde mi olacak tahmin etmek zor" dedi. 
     



 EKONOMİ 
















</TEXT>
</DOC>
