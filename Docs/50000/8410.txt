<DOC>
<DOCNO> 8410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sonspo05.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen ve Oktay açıkladı "Beşiktaş'a transfer olmadık" 
</HEADLINE>
<TEXT>

     Trabzonspor'un milli futbolcuları Sergen Yalçın ve Oktay Derelioğlu, bir basın organında ''gelecek sezonçin Beşiktaş ile anlaştıkları'' yönünde çıkan haber nedeniyle, bugün kulübün futbol şube sorumlusu Serdar Bali ile birlikte basın toplantısı düzenlediler. 
     Mehmet Ali Yılmaz Tesisleri'nde yapılan toplantıda, Sergen, şu ana kadar hiçbir kulüple görüşmediğini ve bir pazarlığının söz konusu olmadığını belirterek, ''Beşiktaş ile anlaştığım yönündeki haber doğru değil. Trabzonspor'un başarısı için mücadele ediyorum'' dedi. 
     Sergen, Trabzonspor Kulübü Başkanı Özkan Sümer ile bir öngörüşme yaptıklarını da ifade ederek, ''Bu görüşmede, maddi konularda hiç konuşmadık. Sadece düşüncelerimizi birbirimize ilettik. Birkaç hafta sonra da tekrar başkanımız ile görüşeceğim'' diye konuştu. 
     Trabzonspor'un bu sezon içerisinde 2,5 yıllık sözleşme imzaladığı Oktay da transferine yönelik haberin gerçeği yansıtmadığını belirterek, ''Şu anda bonservisim Las Palmas kulübünde ve bonservisim konusundaki FİFA bir karar verecek. Büyük olasılıkla da sezon sonunda Trabzonspor'un malı olacağım'' dedi. 




</TEXT>
</DOC>
