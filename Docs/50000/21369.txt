<DOC>
<DOCNO> 21369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/soneko13.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası Türkiye'nin en iyi bankası seçildi 
</HEADLINE>
<TEXT>

     ABD'de yayımlanan aylık ekonomi dergisi Global Finance, yükselen pazarlarda yaptığı derecelendirmede İş Bankası'nı Türkiye'nin en iyi bankası seçti. 
     Dergi, Türkiye'yi de yaşanan ekonomik krize rağmen dünyanın yükselen pazarlarından biri olarak niteledi. 
     İş Bankası'ndan yapılan açıklamaya göre, Mayıs 2001 sayısında bu yıl Asya'dan Avrupa'ya 56 ülke ve bölgedeki bankalar arasında gerçekleştirdiği ''En İyi Banka'' anketinin sonuçlarını açıklayan Global Finance, Türkiye'nin en iyi bankası seçtiği İş Bankası'nın Genel Müdürü Ersin Özince'ye de övgüler yağdırdı. 
     Ersin Özince'nin 1924'te Atatürk tarafından kurulan İş Bankası'nın 1998'den bu yana Genel Müdürlüğünü üstlendiğini belirten Global Finance, Özince'nin seçkin ve saygın bir yer edindiğini belirtti. 
     İş Bankası'nın İtalyan ortağıyla birlikte 3. GSM lisansı ihalesine girmesi ve bu ihaledeki atak tutumunun dikkat çekici olduğunu vurgulayan Global Finance, İş Bankası'nın telekomünikasyon alanına girmesini de bankalar arasındaki konumunu güçlendiren bir faktör olarak nitelendirdi. 
     Global Finans geçen yıl da dünyanın en güvenilir bankaları sıralamasına Türkiye'den sadece İş Bankası'nı almıştı. 






</TEXT>
</DOC>
