<DOC>
<DOCNO> 6500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/guncel/gun10.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşan’ın mezarı türbeye döndü 
</HEADLINE>
<TEXT>

     ÖMER ERBİL İstanbul 

     Avustralya’da geçirdiği trafik kazasında ölen Nakşibendi tarikatı Şeyhi Prof. Dr. Mahmut Esad Coşan’ın cenazesinin toprağa verildiği Eyüpsultan’daki mezarı, müritlerinin akınına uğradı. Mezarlığı türbeye dönüştüren tarikat mensupları saatlerce gözyaşı dökerek dua etti. İstanbul dışından otobüslerle gelen cemaat mensuplarından bir kısmı Coşan’ın mezarını öperken, bir kısmı da mezar toprağını mendillere sararak beraberinde götürdü. Paltolarını düğmeleyerek Coşan’ın mezarına yaklaşan müritlerin, ayrılırken de geri geri yürüyerek sırtlarını dönmeden uzaklaşmaları dikkat çekti. Bunun bir saygı gösterisi olduğunu belirten cemaat mensupları, mezarda da olsa şeyhlerine sırt dönemeyeceklerini ifade etti. Ziyaretçilerin bir kısmının çocuklarına sarık ve başörtü taktığı gözlendi. FP milletvekili Abdullah Gül, Büyükşehir Belediyesi eski Başkanı Recep Tayyip Erdoğan ve Kültür eski Bakanı İsmail Kahraman da Coşan’ın mezarını ziyaret etti. 
     


 GÜNCEL 






















</TEXT>
</DOC>
