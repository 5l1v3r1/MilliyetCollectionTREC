<DOC>
<DOCNO> 28828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/siyaset/asiy.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kararı eleştirenler kendini yargılasın 
</HEADLINE>
<TEXT>

Anayasa Mahkemesi Başkanı Bumin, "Bizi eleştirenlerin hazırladığı Anayasa ve yasalara göre karar veriyoruz" dedi 
     ANKARA Milliyet 

     Anayasa Mahkemesi Başkanı Mustafa Bumin, kapatılan FP’nin Genel Başkanı Recai Kutan’ın karara ilişkin sözlerini değerlendirirken, "Bizi değil, kendilerini yargılasınlar. Çünkü onların hazırladığı Anayasa ve yasalara göre karar veriyoruz" diyerek, Anayasa değişikliğinin yapılmayışını eleştirdi. Almanya Adalet Bakanı Hertha Daeubler - Gmelin de, "Anayasa değişikliği gecikirse, Türkiye’nin, AB üyeliği konusunda, yeniden tereddütler oluşabilir" uyarısında bulundu. 
     Almanya Adalet Bakanı Gmelin’i kabul eden Bumin, Türkiye’deki radikal görüşlerin parlamenter demokratik sistemi sarsabilecek birtakım eylemlere yönelebilecek nitelikte olduğunu savundu. Bunun üzerine Gmelin, Almanya’da bir partinin kapatılması için şiddeti açıkça tahrik etmesi veya şiddete başvurması gerektiğini belirterek, "Sadece siyaseten bazı şeyleri savunmak, kapatılma için yeterli değil" diye konuştu. 
     
     Değişiklik süreci gecikmesin’ 
     Alman Bakan, Anayasa değişikliklerinin geciktirilmemesi yönünde de "Bu noktada, Avrupa, Türkiye ile birleşiyor. Ancak değişiklik süreci gecikirse, Türkiye’nin, AB üyeliğinde yeniden tereddütler oluşabilir" dedi. 
     Bumin, Anayasa’ya göre, Avrupa İnsan Hakları Sözleşmesi hükümlerinin Anayasa ve yasalarla eşdeğerde olduğunu anımsatarak, "Doğrudan doğruya İnsan Hakları Sözleşmesi’ne uysam rahat ederim, ama önce Anayasa, sonra Siyasi Partiler Kanunu, sonra Avrupa İnsan Hakları Sözleşmesi’ni dikkate almak durumundayım" dedi. 
     
     Kutan’ı yanıtladı 
     Başkan Bumin, kabulden sonra bir gazetecinin, Kutan’ın TBMM’de kapatma kararına ilişkin getirdiği eleştirileri değerlendirmesini istemesi üzerine de şunları söyledi 
     "Bu tür yorumlara alışığız. Siz ne derseniz deyin, onlar beklediklerini bulamazlarsa verdiğiniz kararı beğenmezler. Bizi değil, kendilerini yargılasınlar. Çünkü onların hazırladığı Anayasa’ya ve yasalara göre karar veriyoruz. Eğer aksaklık veya eksiklik varsa, tamamlarlar. Bundan sonrası için siyasi partilerin kapatılmasını zorlaştıran düzenlemeler getirirler. Bu tür sözlere alışığız." 
     



 SİYASET 



















</TEXT>
</DOC>
