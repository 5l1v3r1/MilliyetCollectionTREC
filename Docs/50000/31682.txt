<DOC>
<DOCNO> 31682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/soneko11.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz tasarruf ettiriyor...Kredi kartı kullanımı yarı yarıya düştü 
</HEADLINE>
<TEXT>

     Kriz döneminde paranın tasarruf edilmesinin daha güvenli bir yol olarak tercih edildiği bildirildi. 
     MasterCard tarafından yapılan MasterIndex Mayıs araştırmasında, 1,200 kişiye sorulan ''Elinize fazladan 20 bin dolar geçse nasıl değerlendirirsiniz '' sorusunda en çok tercih edilen seçenek yüzde 48 oranla tasarruf oldu. 
     Katılımcıların yüzde 32'si de gayrimenkul ve otomobil alımını tercih etti. Kasım 2000 sonuçlarında, gayrimenkul yüzde 35 ile birinci, otomobil yüzde 24 ile ikinci, tasarruf yüzde 21 ile 3. sırada bulunuyordu. 
     Yeni sonuçlar, yaşanan ekonomik krizin sıralamayı değiştirdiğini, paranın tasarruf edilmesinin, krizin yarattığı endişe ve belirsizlik ortamında daha güvenli hale geldiğini ortaya koyuyor. 
     ''Mevcut ekonomik durum kredi kartı kulanımınızı nasıl etkiledi ''sorusuna verilen yanıtlara göre, katılımcıların yüzde 42'sinin kredi kartı kullanımını azalttığı belirlendi. Kredi kartı harcamalarında herhangi bir değişiklik olmadığını belirtenlerin oranı yüzde 33 çıkarken, yüzde 25'lik bir kesim ise kart kullanımını artırdığını bildirdi. 
     
     Kart kullanımı ayda 3'e düştü 
     Kriz döneminde kart kullanım sıklığı da düştü. MasterIndex Ocak araştırmasında kredi kartının ayda ortalama 7 kez kullanıldığı ortaya çıkarken, Mayıs sonuçlarına göre ise kredi kartı sahiplerinin yüzde 38'i kartlarını ayda ortalama 3 kez kullandı. 
     Katılımcıların yüzde 24'ü ayda bir kez, yüzde 22'si haftada bir kez, yüzde 8'i ayda birden az, yüzde 5'i haftada birden az, yüzde 3'ü ise iki günde bir kredi kartını kullanıyor. 
     Bu arada, 5 milyon liranın altında genelde kredi kartı kullanılmadığı görülüyor. 5 milyon ve üstünde kart sahiplerinin yüzde 15'i kredi kartıyla ödeme yapıyor. Bu oran 10 milyon ve üstünde yüzde 26'ya, 20 milyon ve üstünde yüzde 25'e yükseliyor. 
     Kredi kartı sahiplerinin yüzde 41'i limitlerinin aylık kazançları kadar olmasını isterken, yüzde 33'ü limitlerini kazançlarına göre kendileri belirlemeyi talep etti. Kazançlarının 2 katı kadar limit isteyen kredi kartı sahiplerinin oranı ise yüzde 21 oldu. Yüzde 5'lik kesim ise kazançlarının yarısı kadar limitlerinin olmasını tercih ediyor. 
     
     Enflasyon yükselecek inancı 
     Araştırmada, Kasım ayında enflasyon konusunda hissedilen iyimser rüzgarın Mayıs ayında görülmediğine dikkat çekiliyor. 
     MasterIndex Mayıs sonuçlarına göre, enflasyonun yüzde 50 civarında olacağına inananların oranı yüzde 34 olurken, yüzde 60-65 arasında çıkar diyenlerin oranı yüzde 29, yüzde 35-45 aralığında olacağını düşünenlerin oranı da yüzde 18. 
     Kasım sonuçlarında ise enflasyonun yüzde 60-65 arasında olacağına inananların oranı yüzde 10 düzeyinde çıkmıştı. 






</TEXT>
</DOC>
