<DOC>
<DOCNO> 22008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sontur14.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan "Toplu iş sözleşmelerinde belli bir noktaya geldik" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, kamu toplu iş sözleşmesi görüşmelerinin belli bir noktaya geldiğini ve çözülemeyecek durumun bulunmadığını belirterek, ''Türk-İş'in ortaya koyduğu iyi niyetli tavra teşekkür ediyorum'' dedi. 
     Bağ-Kur hizmet binası temel atma törenine katılan Okuyan gazetecilerin çeşitli konularda sorularını yanıtladı. 
     Okuyan bir gazetecinin, ''Tasarruf genelgesini bazı kurum ve kuruluşlar dikkate almıyor, bu konuda değerlendirmeniz nedir '' sorusunu yanıtlarken, taşıtlarla ilgili yayınlanan genelgenin yeniden gözden geçirilmesi gerektiğini ve ihtiyaç hasıl olan durumlar bulunduğunu söyledi. 
     Çalışma ve Sosyal Güvenlik Bakanı Okuyan şunları kaydetti 
     ''Tasarruflara dikkat edilmesi doğrudur. Ama saat 17.30'dan sonra bakanlıkta çalışma devam ediyorsa bu çalışan insanları nasıl eve göndereceksiniz. Bizim bakanlığımızda haftanın 2-3 günü gece saat 3-4 kadar çalışılıyor. Mesai gece saat 2'de bitiyor, 3'te bitiyor, 4'te bitiyor. Orada gözden kaçan bölümler var. Zannediyorum Başbakanlık o konuyu değerlendiriyor. Yoksa israfa tabi ki müdahale edilmesi lazım.'' 
     Okuyan, özelleştirmeler sonucu işini kaybedenlerin diğer kamu kuruluşlarında işe yerleştirilmeleri konusunda da, kamu kuruluşlarının bir kısmında personele ihtiyaç bulunduğunu belirterek, geçen yıl SSK'ya 18 bin 800 kadro aldıklarını, bu kadrodan 3 bin 300'üne özelleştirme sonucu işini kaybedenlerden alınmasını kararlaştırdıklarını söyledi. Okuyan, ''Dışarıdan yeni personel almak yerine ihtiyaç olan kamu kurumlarına özelleştirme sonucu işini kaybedenlere birinci öncelik verilmesinde yarar var'' dedi. 
     Yaşar Okuyan kamu iş sözleşmeleri ile ilgili bir soruyu yanıtlarken de kamuda çalışan işçiler adına yürütülen toplu iş sözleşmelerinde belli bir noktaya gelindiğini ve çözülemeyecek bir durumun bulunmadığını kaydederek şunları söyledi 
     ''Zannediyorum üzerinde itilaflı olan bir iki detay var. Onlarda önümüzdeki günlerde çözülür. Hem hükümet hem işçi konfederasyonları bu işin masa başında çözülmesi için azami gayret gösteriyorlar. İyi niyet gösteriyorlar. Türk-İş'in gösterdiği iyi niyete de teşekkür ediyorum. Hükümet ile belli bir noktada buluşacaklar. Burada bir problem yok.'' 







</TEXT>
</DOC>
