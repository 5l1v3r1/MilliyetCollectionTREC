<DOC>
<DOCNO> 27865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sondun09.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi hükümeti küreselleşme karşıtlarına sert davranacak 
</HEADLINE>
<TEXT>

     İtalyan hükümeti, G-8 Zirvesinin öngörüldüğü gibi 20-22 Temmuz arasında Cenova kentindeki Düklük Sarayı'nda Palazzo Ducale yapılacağını açıkladı. 
     Zirve sırasında küreselleşme karşıtlarının şiddetinden çekinen Silvio Berlusconi başkanlığındaki yeni hükümet, zirvenin askeri bir üste ya da bir gemide yapılması yönündeki olasılıklardan vazgeçti. 
     İçişleri Bakanlığı'ndan yapılan açıklamada, ''Barışçıl tüm gösteriler kabul edilecek'' denildi. İçişleri Bakanı Claudio Scajola, iki gündür Cenavo'da belediye başkanı, Liguria Bölge Konseyi başkanı ve polis müdürleriyle zirveye hazırlık toplantıları yapıyor. Bu toplantılarda şiddete yönelen göstericilere karşı sert tavır alınacağı yönünde kararlar alındığı bildirildi. 
     Gizli servislerden sorumlu olan Devlet Bakanı Franco Frattini de, tüm göstericilerin kimliklerinin tespit edileceğini, şimdiden sosyal merkezlerde işlemlere başladıklarını açıkladı. 
     Asker ve polisten oluşan 20 bin kişinin güvenliği sağlamak için görev yapacağı Cenova'da, limanların Agusta Bell 412 veya Sikorsky SH-3 tipi helikopterlerle havadan kontrol edileceği, 500 özel komanda ekibinin de liman içinde görev yapacağı kaydedildi. 
     Dışişleri Bakanı Renato Ruggiero da, basına verdiği demeçte, göstericilere çağrıda bulunarak, ''Biz barışçıl gösterilere evet diyoruz. Göstericiler ile dialoğa açığız. Ama şiddetin karşısındayız. Cenova'da ölü istemiyoruz'' dedi. 
     İtalyan basınına demeç veren bazı sosyal örgütlerin liderleri ise, ''Berlusconi'nin yaptığı bir taktik. Sözler yararsız. Çatışma olacak'' şeklinde konuştular. 
     Almanya, İtalya, Fransa, ABD, Rusya, Japonya, Kanada ve İngiltere'nin liderlerinin katılacağı G-8 zirve sırasında, dünyanın dört bir yanından gelen 100 binden fazla küreselleşme karşıtının gösterilar yapmaları bekleniyor. 
     Bu arada, Rus gizli servislerinden İtalyan gizli servislerine, aşırı dinci Usame Bin Ladin'e bağlı militanların G-8 zirvesinde ABD Başkanı George Bush'a suikast hazırlığı içinde oldukları şeklinde bir bilginin geldiği öne sürüldü. 
     Cenova'da şimdiden Rus ve Amerikan gizli servis elemanlarının güvenlikle ilgili çalışmalarda bulundukları belirtiliyor. 






</TEXT>
</DOC>
