<DOC>
<DOCNO> 15759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sontur07.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da esnaf Tandoğan Meydanı'na doğru yürüyor 
</HEADLINE>
<TEXT>

     Ankara Esnaf ve Sanatkar Odaları'nın bugün Tandoğan Meydanı'nda düzenlediği miting için esnaf ve sanatkarlardan oluşan gruplar, mitingin yapılacağı Tandoğan Meydanı'na doğru yürüyüşe başladılar. 
     Esnaf ve sanatkarların yoğun olduğu Siteler, Ostim Sanayi Sitesi, Demirciler ve Atasanayi sitelerinde çok sayıda esnaf ve sanatkar, saat 09.00 sıralarında, miting için toplanma yeri olarak belirlenen Hipodrom alanına doğru yürüyüşe geçti. 
     Ankara'da taksi sürücülerine de Ankara Şoförler Odası tarafından telsizle mitinge katılma çağrısı yapıldı. Şoförlerin, mitinge arabalarını bırakarak katılmaları istenen telsiz anonslarında, ''Mitinge ailenizle katılın, unutmayın ki siz sorunlarınıza sahip çıkmazsanız şikayet etme hakkınız olmayacaktır'' denildi. Ulus'taki dükkanların bir bölümünün kepenklerinin kapalı olduğu görülürken, sokakların genelde boş olduğu gözlendi. 
     Ostim esnafı, ''Esnaf buraya'' şeklinde slogan atarak Hipodrom'a doğru ilerlerken, gruba sürekli katılımlar oluyor. Ellerinde Türk bayrakları ve ''Yolsuzluğa ve yoksulluğa hayır'', ''Aç gözünü Türkiye'' pankartları ile ilerleyen esnaf ve sanatkarlara, araçlar korna çalarak, vatandaşlar da binalardan alkışlarla destek veriyor. 
     Çevre il ve ilçelerden de otobüslerle çok sayıda esnaf ve sanatkarın mitinge katılmak üzere Ankara'ya geldikleri gözlendi. Hipodrom ile mitingin yapılacağı Tandoğan Meydanı arasındaki güzergah ve buralara açılan tüm cadde ve sokaklar, çevik kuvvet, asayiş ekipleri ve bölge karakollarınca takviye edilen çok sayıda güvenlik görevlisince kontrol altına alınırken, polis helikopterleri tarafından yürüyüş güzergahları üzerinde uçuş yapıldı. Bazı kavşaklara panzerlerin yerleştirildiği görüldü. 
     Bu arada, Ankara Emniyet Müdürlüğü'ne gelen ''bomba'' ihbarı, müdürlük binasında hareketli dakikaların yaşanmasına neden oldu. Edinilen bilgiye göre, ihbarı yapan kişi, 06 MEE 81 plakalı ve çalıntı bir otomobille miting alanına bomba getirileceğini iddia etti. Polis telsizlerinden de tüm ekiplere yapılan telsiz anonsuyla çalıntı otomobilin görüldüğü yerde ''dikkatle alınarak'' Ankara Emniyet Müdürlüğü'ne bildirilmesi istendi. 




</TEXT>
</DOC>
