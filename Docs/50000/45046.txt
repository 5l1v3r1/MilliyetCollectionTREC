<DOC>
<DOCNO> 45046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sondun14.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörist saldırı sonrasında dünyada insan hakları unutuldu mu 
</HEADLINE>
<TEXT>

     Uluslararası Af Örgütü, 11 Eylül'de ABD'de meydana gelen terörist saldırılardan sonra tüm dünyada insan haklarının tehdit altında olduğunu duyurdu. 
     Merkezi Londra'da bulunan Uluslarası Af Örgütü tarafından yayınlanan bildiride, tüm dünyada özellikle Müslümanlara yönelik şiddet olaylarındaki artışa dikkat çekilerek, hükümetlere, kanlı saldırıları sivil haklara getirilen kısıtlamaları mazur göstermek amacıyla kullanmamaları çağrısında bulunuldu. 
     Bildiride, ''ABD'de 11 Eylül'de meydana gelen dehşet, terörizmle mücadele adına dünyadaki diğer toplumların kurban edilmesi sonucunu doğurmamalıdır'' ifadeleri yer aldı. 
     Örgütün elinde, en az 10 ülkede, Müslümanlara ve Orta Doğulu veya Asyalıya benzeyen kişilere yönelik saldırılar olduğuna dair belgelendirilmiş delillerin bulunduğu belirtilen bildiride, ABD'de, Washington ve New York kentlerindeki terörist saldırılardan sonra Arap asıllı Amerikalılara yönelik 540'tan fazla ve Sih asıllılara yönelik de en az 200 saldırı meydana geldiği vurgulandı. 
     BM Irçılıkla Mücadele Konferansı'ndan sadece haftalar sonra dünyadaki pek çok toplumun artan bir ayrımcılık ve ırkçı suiistimallerle karşılaştığının belirtildiği bildiride, ''Bu trajikomik bir olaydır'' denildi. 
     Avrupa ve dünyanın çeşitli ülkelerinde hükümetlerin hızla sivil hakları tehdit eden kanunlar çıkarmaya başladıklarına dikkat çekilen bildiride, kanunsuz yollarla bir ülkeden diğerine göç eden kişileri kontrol altına almak amacıyla alınan tedbirlerin, sığınma hakkı isteyen kişilerin haklarına zarar verebileceği uyarısında bulunuldu. 
     Baskıcı rejimlerin bu durumdan istifade etmek arzusunda olduğuna dikkat çekilen bildiride, Çinli yetkililerce yapılan açıklamaların, Çin hükümetinin bu ülkede bulunan Müslümanlara yönelik ''şiddetli baskılarını artırmak amacıyla ABD'deki terörist saldırılardan yararlanmak eğiliminde olduğunu gösterdiğine'' işaret edildi. 
     Uluslararası Af Örgütü'nün, vatandaşlarını korumak için önlemler almanın bütün hükümetlerin hakları ve ödevleri arasında olduğunu kabul ettiği kaydedilen bildiride, ''Ancak bu tedbirlerin insan hakları ihlallerine yol açmaması gerekir'' görüşü yer aldı. 
     






</TEXT>
</DOC>
