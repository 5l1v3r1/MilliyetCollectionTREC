<DOC>
<DOCNO> 10437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/magazin/yazdud.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kız Kulesi' kapılarını halka açtı... 
</HEADLINE>
<TEXT>

Ayşe Hatun, Mustafa'dan kopamıyor, Schlotzky's Deli, 'Yeni Hayat', Mega Residence'dan kadınlara özel, Karafaki, Hilton'da aile brunch, Taş Plak, Yol ve... 
     Öncelikle tüm okuyucularımın 8 Mart Dünya Kadınlar gününü kutluyorum efendim. Dayaksız, kadınların özgürce fikirlerini haykırabilecekleri, analarımızın kıymetinin anlaşılacağı bir dünya diliyorum. Bayram nedeniyle etraf biraz sessiz ve sakindi. Eğlence yerlerinin çoğunda pek fazla iş yoktu. Zaten birinci günü Etiler'de hemen pek çok bar, restaurant ve gece kulübü tabir- i caiz ise sinek avladı. Hareket daha çok Beyoğlu ve havanın da güzel olması nedeniyle Ortaköy'e kaydı. E, ekonomik kriz malum. İnsanlar, ailece, çoluk çocuk halk tipi eğlence yerlerini, ya da fast-food'u tercih ediyor. Bir konuğum nedeniyle uğradığım Gayrettepe'deki Plaza Oteli'nde, Ayşe Hatun Önal'ı bir manken arkadaşıyla birlikte kapıdan çıkarken gördüm. Anladığım kadarıyla Ayşe, Mustafa Çağlar'dan kopamıyor. Birkaç kez onlarla aynı ortamı paylaştım. Aslında Mustafa, Ayşe'yi, Ayşe de Mustafa'yı seviyor ama birbirlerini iğnelemekten ve kıskandırmaktan da geri kalmıyorlar. Başta erkek güzeli Faik Ergin olmak üzere Ayşe'nin yanında gördüğüm pek çok erkek bana göre göstermelik. Mustafa'nın da yaptığı çapkınlıklar herhalde erkekliğin şanından olsa gerek. Neyse yakın dostları Can Tanrıyar ve Petek Dinçöz de aslında Mustafa ile Ayşe'nin kolay kolay kopamayacaklarını söylüyor. Plaza Oteli'nden sonra Mecidiyeköy'e kadar yürüdük, bir süredir methini işittiğim 'Schlotzky's Deli'de birşeyler atıştıralım istedim. Ev tipi sandviçlerin satıldığı ve bir zincir olan 'Schlotzsky's Deli' nin merkezi Beyoğlu'nda. Şaşkınbakkal, Caddebostan, Akmerkez, Mecidiyeköy ve Ankara Bilkent'de şubeleri var. Sahipleri pırıl pırıl iki müteşebbis genç Volkan Koşar ve Rafet Özsoy. Volkan Koşar ile yaptığım sohbette, 'Scholotzsky's Deli'nin Amerikan patentli, Polonyaca bir isim olduğunu söyledi. Ekonomik krizden hiç etkilenmemişler. Zaten fiyatlar o kadar makul ki, her kitleye hitap edebiliyor. Daha sonra Beyoğlu'ndaki dükkanlarına da bir akşam uğradım, bu kez kahve içtim. Ekmekleri özel. Kendileri üretiyor ve 10 çeşit sandviç yapıyorlar. Yine 20 cm. ekşi hamur pizzaları çok revaçta. Hijyen, servis mükemmel, içeriye girdiğiniz an kendinizi Amerika ya da Avrupa'da bir mekanda hissediyorsunuz. Bence bayramda çoluk çocuk gidebiliceğiniz bir yer. Üstelik 'Deli Deals' indirimli ve de çocuklara özel mönüleri mevcut. Bir sandviç ya da pizza ile rahat doyabiliyorsunuz, çünkü içine konulan malzeme hayli zengin. Ben o gün büyük 'The Original' yedim. Tost edilmiş özel ekmek içine üç çeşit et sucuk, salam, Türk tipi macar salamı, mozzarella ve cheddar peynir, hardal, marine edilmiş siyah zeytin, soğan, göbek marul ve domates koydular. Normal ekmekte 2 milyon 350 bin lira, büyük ise 3 milyon 100 bin lira. Arkadaşım 20 cm. ekşi hamur içine duble peynirli bir pizza yedi fiyatı 1 milyon 750 bin lira. Çocuk mönüsü Pizza Combo 2 milyon 700 bin lira. İçeceklerle birlikte 7,5 milyon lira ödedim, tıka basa karnım doydu. İndirimli mönüler içinde normal The Original sandvich, içecek, cips patates 3 milyon 200 bin lira, daha ehven. Bu araa saat 12.00'ye kadar kahvaltı servisi var, inanın evde kahvaltı hazırlamaya değmez. Fiyat 850 bin lira ile 1 mliyon 700 bin lira arasında değişiyor. Bir kruasan, yanına da çay içerseniz bir milyona rahat çıkıyorsunuz. İlgilenenler için Tel 0.212 . 244.09.19. Ben bu mekanı çok tuttum, bir başka akşam yine Karafaki'de sevgili dostlarım Zeyno-Metin Alkan çifti ile buluşacaktım. Erken saat olduğu için 'Schlotzsky's Deli'de aromalı bir kahve içtim, kahve çeşitlerinin çokluğu dikkatimi çekti. Neyse bayramda Karafaki hayli hareketliydi. Tam 25 yılık aile dostlarım olan Alkan çifti ile uzun süredir görüşememiştik. Metin Alkan dünya iyisi bir insan, Epaş Ayakkabı Sanayii'nin sahibi. Depremzedelere yaptığı yardım hiç gözardı edilemez, senede bin ayakkabıyı fakir fukaraya dağıtıyor. Oğlu Cemil ise Amerika'da Houstan'da en başarılı Türk öğrencisi. Zaten Koç Üniversitesi'nden mezun olmuş. O gece Alkan çifti, Karafaki'yi ve oryantal Şıvga'yı çok beğendi. Anita'nın yemeklerinin tadı da gerçekten damağımızda kaldı yine. Tam iki yıldır gidemediğim ama sevgili Cenk Eren ile bizim çok eski bir mekanımız olan Taş Plak'a Karafaki çıkışı şöyle bir uğradım. Bütün personel değişmiş. Haftanın dört günü çarşamba, perşembe, cuma ve cumartesi canlı müzik var. İki çeşit mönü yapmışlar. Altı çeşit soğuk meze, iki çeşit ara sıcak, ana yemek, salata, meyva, 1 2 35'lik rakı, ya da iki bira 10 milyon, 8 çeşit soğuk meze, limitsiz içki ise 13 milyon lira. Beyoğlu'nda Olimpia'nın sokağında. Yine çok eskiden gittiğim ve türkü gecelerinin yapıldığı, Taş Plak'ın hemen köşesinde 'Yol'a uğradım. Bu arada her akşam sizlerin, bizlerin isimlerini bilmediği bir sanatçı çıkıyor ve hepsi de güzel okuyor. Fiyatlar ise hayli ucuz. Zaten içeride gördüğüm pek çok insan bira içiyordu. Ama yanınızda mutlaka bir erkek arkadaşınız veya grubunuz olmalı Yol'a giderken. Efendim bayramın ilk gününden itibaren telofonum susmadı. Herkes sağolsun. Bu arada beni özel günlerde arayanlardan biri de sevgili Aysu Kayacı. Aysu biraz üzgün, gazetenin birinde Emre ile ayrıldıklarına dair haklarında bir dedikodu çıkmış. "Yok öyle bir şey, üstelik sezon sonunda da ciddi ciddi evlenmeyi düşünüyoruz"diyor, Aysu. İnşallah hayırlısı... 
     
     Cast Away, Hilton ve Mega Residence'da özel günler 
     Sinemalar var ya, el yakıyor. Fragmanını Amerika'da gördüğüm Tom Hanks'in En İyi Erkek Oscarı'na aday gösterildiği 'Yeni Hayat' Cast Away filmini Akmerkez'de izledim. Biletler 7,5 milyon olmuş. Bir patlamış mısır 3, bir cola 1,5 milyon lira, yandı gülüm keten helva. Artık Bakırköy, Şirinevler ve Beyoğlu'ndaki sinemalara gideceğim. İnanın param yetmedi, bir de borçlu kaldım. Neyse Oscar'lı yönetmen Robert Zemeckis'in imzasını taşıyan filmde Hanks'in hayatı bir uçak kazası ile değişiyor. Düştüğü ıssız adada müthiş bir yaşam mücadelesi veriyor, sonunda ne mi oluyor, gidin izleyin. Benim filmden çıkardığım hayli önemli bir sonuç var, o da yaşamınızda hiçbir zaman umutsuz olmayın. Ölüm dışında her şeyin çaresi var. Efendim açıldığı ilk günden, günümüze değin kadınlar için hep özel günler düzenleyen Mega Residence'da yarın, Kadınlar Günü olması nedeniyle, Avusturya mutfağının en güzel örneklerini Türk damak tadına özgü lezzetlerle birleştirerek sunan Schnitzel Restaurant ve Mega Bar'da yüzde yirmi indirim var. Bilginize Rezervasyon Tel 0.212 231.31.61. Pazar günü İzmir'den gelen bir arkadaşımı ziyaret etmek için Hilton'a uğradım. Burada her pazar Bosphorus Terrace Restaurant'da saat 12.00 15.00 arası muhteşem bir açık büfe brunch var. Baktım içerisi bir alem. Minikler şef şapkaları ve aşçı önlükleri, ellerinde hamurlar kendilerine göre kurabiye yapıyorlar. Yine hamburger, sosisli sandviç, tavuk nuggets ve patates kızarması, domates soslu spagetti sunan özel stantlar önünde, ellerinde tabaklar birbirleriyle yarışıyorlar. Kısacası özelikle çocuklu aileler için Hilton'da brunch keyfi bana biraz farklı gibi geldi. Tabii parası olana. 
     
     Yüzyıllar boyunca hikayeleri ile anılan muhteşem mekan 
     Açıldığı günden bugüne 25 yıllık arkadaşım Hamoğlu Holding Basın İlişkiler Müdiresi sevgili Nilgün Büyükodabaş'a gitmek için söz vermiştim. Kısmet lodoslu bir günde nasip odu. Sırdaşım İsmail Akkaya, sevgili Sema Çelebi, Hamoğlu Holding'in Halkla İlişkiler Koordinatörü Çağnam Erkmen birlikte gittik Kız Kulesi'ne. Öncelikle söyleyeyim muhteşem bir yer. Gücünüz akşam yemeğine yetmezse mutlaka bir gündüz, cafeye gidin. Geçmişi 2 bin 500 yıla dayanan bu küçük kule ile ilgili o gece ilk öyküyü kulenin zarif müdiresi Esra Altun anlattı. Hero, Afrodit'in rahibelerindendir ve aşka yasaklıdır. Yıllar sonra Afrodit'in tapınağında yapılan bir törene katılmak için kuleden ayrılır ve orada Leandros ile karşılaşır. İki genç birbirine çılgınca aşık olur. Leandros'un gece kuleye yüzerek gelmesi ile aşkları kutsallaşır. Leandros'un yine yüzerek kuleye geldiği fırtınalı bir günde, Hero'nun yaktığı fener söner ve karanlıkta yolunu kaybeden Leandros boğulur. Sevgilisinin öldüğünü öğrenen Hero ise kendisini Kız Kulesi'nden atar. Bir başka öykü ise, kralın birine çok sevdiği kızı 18 yaşına geldiğinde bir yılan tarafından sokularak öldürüleceği söylenir. Kral kızını kurtarmak için denizin ortasındaki kuleye yerleştirir. Fakat kaderin kaçınılmaz bir cilvesi, yılan kuleye gönderilen bir üzüm sepetinden çıkar ve prensesi sokarak öldürür. Öyküler böyle sürer gider Kız Kulesi için. Akşamları rezervasyonlu çalışan restauranta yer bulmak hayli zor. Gündüzleri aynı zamanda kafeterya olarak hizmet veren bu restaurantın gündüz programı 11.30 18.30, akşam ise 20.30 01.00. Akşamları müthiş bir grup Leandros canlı müzik yapıyor. Solistleri Zeynep Önkaya muhteşem bir ses. Arp çalarak başladığı programına günün ve geçmişin sevilen şarkıları ile devam ediyor. Mönü 15 günde bir değişiyor. Mutfak Klassis Resort Hotel'den destekli, şef Murat Soygüzel ile Hayrullah Kambur. Yiyecek-İçecek Müdürü Hakan Yüksel, restaurant şefi ise Hamza Karagöz. Beş kattan oluşan tarihi Kız Kulesi'nin 2, 3 ve 4. katında hediyelik eşya satış ünitesi, 5. katta ise dinlenme ve seyir salonları var. Gündüz ulaşım Ortaköy'den 11.30 13.30 15.30 ve 17.30. Sarayburnu'ndan 12.30 14.30 ve 16.30, Salacak'dan ise 10.00-18.00 arası devamlı ring seferleri mevcut. Yalnız ulaşım için kullanılan tekneler biraz daha modern olabilir, özellikle kış günlerinde. Ulaşım için 4 milyon lira ödüyorsunuz, sıcak-soğuk içecekler dahil. Yemek bir kişi 55 dolar, içecek hariç. Rezervasyon için Tel 0.l216 342.47.47. Yemekler lezzetli, sunu ve servis mükemmel. Efendim tekrar iyi bayramlar, kalın sağlıcakla, en kötü gününüz benimkinden iyi olsun. 
     
     


 MAGAZİN 

















</TEXT>
</DOC>
