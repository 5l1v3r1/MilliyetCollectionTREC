<DOC>
<DOCNO> 25962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/son/sontur09.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten bürokratlara "İmza atmaktan korkmayın" 
</HEADLINE>
<TEXT>

     Başbakan Bülent Ecevit, bürokrasi önünde psikolojik engeller bulunduğunu belirterek, ''bürokratlar, kamu görevlileri, yasalara uygun olarak atacakları imzalardan dolayı başlarının derde girmeyeceğine güvenebilmelidirler'' dedi. 
     Başbakan Bülent Ecevit, Başbakanlık Merkez binada kısa bir basın toplantısı yaptı. Ecevit, ekonomide umut verici bir hareketlenme görüldüğünü belirterek, enflasyonda beklenenden daha hızlı bir düşüş başladığını kaydetti. 
     57. hükümet döneminde sağlanan güvenlik ortamının turizmin gelişmesine büyük katkı sağladığını ve şimdiki öncelikli hedeflerinin üretimi artırmak olduğunu bildiren Başbakan Ecevit, şöyle dedi 
     ''Bunun için gerekli kaynağı sağlamak zorundayız. Fakat sorun sadece kaynak sorunu değildir. Aynı zamanda bürokrasiye işlerlik kazandırmak gerekir. Önceki gün Yüksek Planlama Kurulu YPK açıklamasında da belirttiğimiz gibi bürokrasi önünde psikolojik engeller vardır. Bürokratlar, kamu görevlileri, yasalara uygun olarak atacakları imzalardan dolayı başlarının derde girmeyeceğine güvenebilmelidirler. 
     57. hükümetin kurulması ile birlikte yolsuzlıklarla mücadele büyük ivme kazandı. Bunu sağlayan iktidardaki siyasal iradedir. Bu mücadele kesintisiz sürecektir. Bu mücadele kesintisiz sürerken, bürokrasiye de güven ve huzur verilmelidir. Bu hukuk devletinin önde gelen bir görevi olduğu gibi, sağlıklı ve hızlı kalkınabilmeninde gereğidir.'' 
     Sorular ve yanıtlar... 
     Başbakan Bülent Ecevit, açıklamasının ardından gazetecilerin sorularını yanıtladı. 
     Bir gazetecinin Uluslararası Para Fonu IMF Avrupa Birinci Bölge Direktörü Michael Deppler'in işçi ücretleri ve hububat fiyatları konusunda, programa yönettiği bazı eleştiriler bulunduğunu hatırlatması üzerine Ecevit, ''Biz bu konudaki görüşlerimizi Uluslararası Para Fonu'na bildirdik. Aslında herhangi bir sorunun ortaya çıkması söz konusu değildir'' yanıtını verdi. 
     İstifa eden İçişleri eski Bakanı Sadettin Tantan'ın, Devlet Bakanı ve Başbakan Yardımcısı Hüsamettin Özkan tarafından DSP'ye davet edildiği yolundaki haberlere ilişkin olarak da Ecevit, ''Hayır öyle bir oluşum yok'' yanıtını verdi. 
     Adalet Bakanı Hikmet Sami Türk'ün, seçim kanununda barajının yüzde 5 olarak tasarlandığını, bu teklifin TBMM'ye iletilebileceği hatırlatılarak, bu yasama döneminde bunun gerçekleşip gerçekleşmeyeceğinin sorulması üzerine de Ecevit, TBMM'nin normal çalışma dönemi olan Haziran ayı sonuna kadar ekonomik programa ilişkin yasaları ele alacağını ve bunun dışındaki tasarılara vakit bulmasının zor olduğunu söyledi. 
     Ecevit, Devlet Bakanı ve Başbakan Yardımcısı Devlet Bahçeli'nin, Türkiye Odalar ve Borsalar Birliği TOBB ve Türk Sanayicileri ve İşadamları Derneği'ne TÜSİAD ilişkin değerlendirmelerin hatırlatılarak, bu konudaki yorumunu soran bir gazeteciye de, ''Artık bütün siyasi partilerin sözlerini bana sormayın. Tabii herkesin kendi görüşleri vardır'' yanıtını verdi. 
     Sovyetler Birliği'ne ait gemilerin, boğazlardan radyoaktif maddeler geçireceği yolundaki haberlerin hatırlatılması üzerine de Başbakan Ecevit, bu konuyu kaygıyla izlediğini ve konuya ilişkin gerekli değerlendirmelerin yapılacağını söyledi. 
     Başbakan Bülent Ecevit, bir başka soru üzerine bugün bir gazetede yer alan Rusya Dışişleri Bakanı İgor İvanov ile arasında geçen diyalogla ilgili haberin hatırlatılması üzerine, ''Hayır onlar çok abartılı sözler. Sadece Çeçen teröristlerin hemen yakalandığını ve haklarında işlem başlatıldığını söyledim. O da gülerek, kendilerinin eylem yapılan otelde toplantı yapacaklarını söyledi. Onun dışındaki söylentiler beni de, konuğumuzu da üzmüştür'' dedi. 
     Ecevit, hafta başında yaptığı açıklamada TBMM'ye ekonomik programla ilgili 6 yasanın sunulacağının ancak bugüne kadar 4 yasanın TBMM'ye sunulduğunu belirterek, bu konuda bir sorun olup olmadığının sorulması üzerine de, diğer iki yasa ile ilgili bir problem olmadığını hafta başında yasa tasarılarının Meclis'e sunulacağını ifade etti. 
     
     






</TEXT>
</DOC>
