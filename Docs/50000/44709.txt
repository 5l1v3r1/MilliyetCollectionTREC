<DOC>
<DOCNO> 44709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/soneko18.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine ihalesinde bileşik faiz yüzde 93.56 oldu 
</HEADLINE>
<TEXT>

     Hazine Müsteşarlığı, bugün düzenlediği bono ihalesinde 182 gün vadeli borçlandı. 
     Hazine'nin bono ihalesine toplam 727.8 trilyon liralık teklif gelirken, ihalede nominal 433 trilyon liralık satış gerçekleşti. 
     İhaledeki net satış miktarı da 311.3 trilyon lira olarak gerçekleşti. 
     Bu arada, bonolar, tek fiyat ihale sistemi ile ihraç edildi. Bono ihalesinde bu sistemde gerçekleşen bileşik faiz yüzde 93.56, basit faiz ise yüzde 78.25 oldu. 
     Ayrıca, ihalede kamuya, 123.4 trilyon liralık net satış gerçekleştirildi. 
     Bonoların geri ödemesi, 3 Nisan 2002'de yapılacak. 
     Hazine'nin en son 25 Eylül tarihinde düzenlediği 161 gün vadeli bono ihalesine, toplam 870.6 trilyon liralık teklif gelirken, ihalede nominal 360.2 trilyon liralık satış gerçekleşmişti. İhaledeki net satış miktarı 270.6 trilyon lira olurken, bileşik faiz yüzde 90.97, basit faiz ise yüzde 74.90 olarak belirlenmişti. 
     Bu arada, Hazine yarın, Ekim ayının ikinci büyük iç borç ödemesi olan 1 katrilyon 592.2 trilyon lira tutarında servis yapacak. 
     İç borç geri ödemesinin, 567.5 trilyon lirası piyasaya yapılacak ödemelerden, 477.4 trilyon lirası ortalamadan satış geri ödemelerinden, 446.4 trilyon lirası kamu bankalarına ihraç edilen senetlerin ödemelerinden, 100.8 trilyon lirası da TMSF'na ihraç ihraç edilen senetlerin ödemelerinden oluşuyor. 
     Hazine Ekim ayında toplam 6 katrilyon 728.3 trilyon lira iç borç geri ödemesinde bulunacak. 
     






</TEXT>
</DOC>
