<DOC>
<DOCNO> 16892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sonspo03.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Fenerbahçe'den çok seyirciden çekiniyor 
</HEADLINE>
<TEXT>

     Gaziantepspor Teknik Direktörü Sakıp Özberk, şampiyonluk yarışında zorlu bir viraja girdiklerini ve bu hafta karşılaşacakları Fenerbahçe'nin sahasında yenilmediğini belirterek, ''Karşımızda ne olursa olsun, bir Fenerbahçe var ve sahasında yenilmiyor'' dedi. 
     Sakıp Özberk, güçlü ve maç sonucuna kesin etki yapabilecek bireysel yeteneklerden kurulu Fenerbahçe ile zorlu bir karşılaşmaya çıkacaklarını, ancak yenilmemek için oynayacaklarını ve bu düşünceyle hazırlıkları sürdürdüklerini söyledi. 
     Fenerbahçe'nin, Türkiye Kupası finalini ve ardından ligde Ankaragücü karşılaşmasını yitirdiğini hatırlatan Özberk, ''Üst üste aldığı yenilgilerle en yakın rakibi Galatasaray ile puan farkını gol averajına indiren Fenerbahçe ile aramızda 3 puan fark var'' diye konuştu. 
     Fenerbahçe'nin asla kötü bir takım olduğunu düşünmediklerini ve ne olursa olsun Fenerbahçe ile mücadele edeceklerini bildiklerini kaydeden Özberk, şöyle devam etti 
     ''Rakip ister puan kaybetsin, ister kötü günler yaşasın onun ismi Fenerbahçe ve yıldızlar topluluğu. Öncelikle benim bile üzerimde etki bırakan bir Fenerbanhçe Şükrü Saraçoğlu Stadı imajı var. Ben bile oradan etkileniyorum. Oranın atmosferi çok ürkütücü. Öncelikle stadın güçlü atmosferini yenmeliyiz. Oyunculara çok dikkatli davranmaları, temkinli bir oyun kurmaları için uyarılarda bulundum. Gaziantepspor olarak zorlu bir dönemece girdik. Fenerbahçe'nin yanı sıra, Galatasaray, Trabzonspor ve Denizlispor gibi güçlü ve ciddi rakiplerle oynayacağız. Ligin bitimine 6 hafta kala şampiyonluk düğümü çözülmüş değil, ligin sonuna kadar da böyle sürer. Fenerbahçe'nin son haftalarda aldığı kötü sonuçlara aldanmadan maça hazırlanıyoruz. Sahasında asla yenilmeyen, seyirci ve saha avantajını son derece iyi kullanan bir rakiple mücadele edeceğimizin bilinci içindeyiz. İddiamızı sürdürmek, geride kalmamak için puan kaybetmek istemiyoruz.'' 
     Özberk, sakatlığı geçmeyen Mehmet Polat dışında takımda sakat ve cezalı oyuncu bulunmadığını, 20 Nisan Cuma akşamı yapılacak hafif bir antrenmanın ardından İstanbul'a hareket edeceklerini sözlerine ekledi. 
     
     




</TEXT>
</DOC>
