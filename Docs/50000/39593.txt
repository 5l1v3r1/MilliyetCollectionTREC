<DOC>
<DOCNO> 39593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/ekonomi/eko02.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerjiye yeni düzen 
</HEADLINE>
<TEXT>

Hazine garantisi bekleyen enerji projeleriyle ilgili yasal önlemler alınacak. Garantilerde Hazine dışında bir mekanizma yaratılacak 
     ANKARA Milliyet 

     Başbakan Bülent Ecevit, Bakanlar Kurulu’nda enerji sektöründeki sorunların çözümlenmesi için bütün önlemlerin en hızlı şekilde alınması talimatını verdi. Toplantıda, Hazine garantisi verilip verilmeyeceği henüz netleşmeyen 29 yap - işlet - devret YİD modeli yatırım ele alındı. 
     Ecevit, "YİD ve özelleştirme konusunda nasıl bir hukuki yapıya ihtiyaç varsa, süratle kanun çerçevesi hazırlanıp Bakanlar Kurulu’na gelsin" dedi. Bakanlar Kurulu’nda ayrıca enerji ihalelerinde Hazine garantisi dışında yeni bir garanti mekanizmasının değerlendirilmesi de gündeme geldi. Yeni garanti mekanizması için Enerji Bakanlığı ve Hazine arasında müzakereler yürütülecek. 
     Bakanlar Kurulu’nun sonunda söz alan Ecevit, nükleer enerji ve nükleer santrallara da değindi ve "Nükleer enerjiyi kaldırmadık. Bir süreliğine erteledik. Gelişen teknoloji dikkate alınarak, nükleer santral projeleri ertelendi" dedi. 
     
     Deprem bölgesine 2.3 katrilyon gitti 
     Deprem yardımlarının kriz için harcandığı yönündeki eleştirilere de Bakanlar Kurulu’ndan yanıt geldi. Maliye Bakanı Sümer Oral, deprem için toplanan verginin 2.8 katrilyon lira olduğunu belirterek, "Bu miktarın 2.3 katrilyonu deprem bölgesi için kullanıldı. 500 trilyonluk kısmı da kullanılacak" diye konuştu. 
     Başbakan Ecevit, deprem bölgesindeki sorunların daha iyi irdelenmesi için komisyon kurulmasını istedi. Koray Aydın başkanlığında komisyona, devlet bakanları Kemal Derviş, Faruk Bal, Milli Eğitim Bakanı Metin Bostancıoğlu, Maliye Bakanı Oral, Sağlık Bakanı Osman Durmuş ve Çalışma Bakanı Yaşar Okuyan katılacak. 
     
     Ecevit Başbakanlığın elektrik borcu var mı 
     Enerji Bakanı Zeki Çakan, Bakanlar Kurulu’nda kamu kurumlarından tahsil edilmeyi bekleyen enerji borçlarını hatırlatınca, toplantıda "borç telaşı" yaşandı. Başbakan Bülent Ecevit, Çakan’a "Başbakanlığın borcu var mı " sorusunu yöneltti. Hüsamettin Özkan da kendisine bağlı Diyanet İşleri’nin borcunu sordu. Kurul’a sunulan raporda ise kamunun 370 trilyon, özel sektörün de 858 trilyon lira elektrik borcu bulunduğu bildirildi. Çakan’ın borçların tahsilini istemesinin ardından Maliye Bakanı Sümer Oral, "Alacakların tahsilini istiyorsunuz ama, bakanlığın alacaktan fazla vergi borcu var" dedi. Devlet Bakanı Mehmet Keçeciler de "İki bakanlığın da borcu var. Mahsuplaşmaya gidilsin" önerisinde bulundu. Oral, öneriye sıcak baktı. 
     



 EKONOMİ 














</TEXT>
</DOC>
