<DOC>
<DOCNO> 3416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/sontur22.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'den resmi açıklama "Sadece Yahudi soykırımı anılacak" 
</HEADLINE>
<TEXT>

     İngiltere, 27 Ocak'ta yapılacak törende sadece Yahudi soykırımı ile sonrasında yaşanan soykırımların anılacağını resmen açıkladı. 
     Ayrı bir ziyaret için Ankara'da bulunan İngiltere İnşaat ve Çevre Bakanı Beverly Hughes, konuyla ilgili olarak bir basın toplantısı düzenledi. Hughes, "Anma gününün kapsamıyla ilgili olarak hükümetimizin planları değişmemiştir" diye konuştu. Anma günüyle ilgili olarak, gönüllü kuruluşlarla, hükümet dışı örgütlerin oluşturduğu danışma komitesinin de görüşünün alındığını belirten Hughes, komitenin de sadece Yahudi soykırımı ile son dönemlerdeki soykırımlar üzerinde yoğunlaşılması tavsiyesinde bulunduğunu bildirdi. İngiliz İçişleri Bakanlığı'nın anma gününü yayınlayacak olan televizyon kanalı BBC'nin programı sunarken, Ermenilerden bahsetmesini istediğine dair haberlerle ilgili olarak ise Hughes, "Resmi program değişmemiştir. Sadece Yahudi soykırımı ele alınacak, daha geri tarihlere gidilmesi söz konusu değil" dedi. 
     Hughes, Ermenilerin soykırım iddialarıyla ilgili hükümetinin genel tutumunu ise "1915 olayları, yaşanan vahşete dair kanıtların, Birleşmiş Milletler'in 1948 tarihli soykırım sözleşmesinde yer alan kıstasları karşılamadığını düşünüyoruz" ifadesiyle özetledi. 
     Öte yandan İngiltere'nin Ankara Büyükelçiliği'nden Bakan Hughes adına yapılan yazılı açıklamada ise şu ifadeler kullanıldı 
     "Dönemin İngiliz hükümeti ile daha sonra göreve gelen hükümetler, 1915 - 16 katliamlarını dehşet verici bir trajedi olarak görmüşlerdir. İki taraftaki yaşam kaybı nedeniyle bu konudaki hislerin derinliğini anlıyoruz. Ancak biz kanıtların, bu olayların 1948 tarihli Soykırım Sözleşmesi'nde spesifik bir anlam taşıyan soykırım kategorisine girdiğini gösterdiğine inanmıyoruz." 




</TEXT>
</DOC>
