<DOC>
<DOCNO> 8833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/spor/yfburu.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Takım olunca 
</HEADLINE>
<TEXT>

     ÖMER ÜRÜNDÜL 

     Son haftalardaki başarılı performansını dün geceki derbide de sürdüren Fenerbahçe, çok önemli üç puanın sahibi oldu. 
     İlk yarıda tek kale bir maç izledik. Fenerbahçe yoğun tempolu hücum girişimlerinde pozisyon zenginliği buldu. Ama net fırsatları değerlendiremedi. Özellikle yardımlaşmalı kanat kombinezonları rakip defansın yerleşme düzenini arızaya uğratırken, gündeme üretkenlik getirdi. İleride kaybedilen toplardan sonra pres uygulanması, eğer bu uygulamada başarı sağlanamazsa geriye çabuk dönüp alan daraltmak, sağlam bir savunma güvencesi oluşturdu. Aslında ilk yarıdaki ofansif ve defansif başarının en önemli nedenlerinden biri Beşiktaş’ın çorba gibi saha içi görüntüsüydü. Kolektif yetersizlikten devamlı top kaybı, Fenerbahçe’ye elverişli ortam yaratırken, riskli futboldaki muhtemel fiziki tahribatı da engelledi. 
     Devre sonunda Ahmet Dursun’un kırmızı kart görmesiyle ikinci yarıya Beşiktaş’ın 10 kişi başlaması Fenerbahçe’ye bir önemli avantaj daha getirdi. Kısa sürede de günün en başarılı ismi Ogün’ün yeni bir kanat atağı Revivo ile gole ulaşınca Fenerbahçe skor avantajı yakaladı. Ama kısa süreli bir rehavete girilince oyun disiplini bozuldu ve Yasin üst üste girdiği iki gol fırsatının birini gol yaptı. Bundan sonra maçın zorluk derecesi arttı. Beşiktaş da moral bulup direnmeye başladı. Ancak dün gece sahada fazla gözükmeyen, ama presi ve çapraz koşularıyla rakip defansı sürekli rahatsız edici icraatlar yapan Serhat, yine bir kanat konbinezonunda arka direkte Fenerbahçe’yi tekrar öne geçirdi. Son saniyede de bir kontratak golü bulan ev sahibi takım istediğini alarak sahadan ayrıldı. 
     Bize göre Fenerbahçe’nin başarılı gidişatındaki en önemli faktör taşların yerine oturması ile birlikte takım olma yolunda alınan önemli mesafedir. Kritik derbiyi hak ederek kazandılar. Belki Beşiktaş bir devre 10 kişi oynadı ama, ilk yarıda sayısal eşitlik varken, sahanın tek hakimi ve her an pozisyon bulan takım Fenerbahçe’ydi. Dün gece herkes görevini yaptı. En çok Ogün’ü beğendik. Mustafa Denizli’yi net galibiyete rağmen bir konuda eleştiriyoruz. Mirkoviç - Yusuf değişikliğini doğru bulmadık. 
     Beşiktaş futbol adına ortaya hiçbir şey koyamadı. Scala kalabalık bir orta saha ile rakibi kilitlemek ve bu bölgeden ani çıkışlarla kontratak planlarını işlerliğe koyma düşüncesindeydi. Ama takım kolektif yetersizlikten saha içinde organize olamayınca ne hücumda etkili olabildi, ne de savunma güvencesi oluşturabildi. Ve de lige havlu attı. 
     Hakem Muhittin Boşat’ı ülkemizdeki derbilerin olumsuz atmosferini gözönüne alarak analiz ettiğimizde çok başarılı bulduk. 
     


 SPOR 





























</TEXT>
</DOC>
