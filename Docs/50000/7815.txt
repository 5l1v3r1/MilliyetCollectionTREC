<DOC>
<DOCNO> 7815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/spor/yuru.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ders olmalı 
</HEADLINE>
<TEXT>

     Ömer Üründül 

     Bursa Atatürk Stadı’nda dünkü üzücü olaylar kritik karşılaşmanın önüne geçti. Maçlar başlayınca kale arkası tribününün kapıları bedavacılara açılmadığında yönetime aleyhte tezahürat yapmak Bursa’da alışkanlık haline gelmiş. Dün, bu tribünde çok sayıda taraftar varken çağdışı bir uygulamayla kapılar açılınca aşırı izdihamdan yaşanan panik sonucu en az kırk kişi yaralanarak hastaneye kaldırıldı. Tek teselli can kaybının olmayışı. Temennimiz bu üzücü olayın yönetime, taraftara ve görevlilere ders olmasıdır. 
     Maça gelince. Son haftaların formda ekibi Bursaspor tempolu ve başarılı futbolunu farklı skorla süsleyip önemli bir üç puanın sahibi oldu. Teknik Direktör Nejat Bijedic, eldeki kadroya göre taşları yerine iyi oturtmuş. Yeşil - Beyazlılar, ilk dakikadan itibaren rakibi kendi alanına hapsederek yoğun bir baskı kurdular. Hücum girişimlerinde orta saha çeşitlemeleri, kanat bindirmeleri, adam eksilten driplingler gibi çeşitli varyasyonlar sürekli gündeme geldi. Kalabalık rakip savunmanın arasında devamlı üretkenlik sağladılar. Erzurumspor’un iki defa üzerilerine geldiği pozisyonu iki kontratak golüyle değerlendirmesini bilmeleri de bu yönlerinin de varlığını hissettirmeleriydi. Bütün futbolcular görevlerini kusursuz şekilde yerine getirirlerken, ileride Murat’la Okan’ın netice alıcı aksiyonları ve aralarındaki yardımlaşma hücum gücünü üst düzeye çıkaran faktördü. 
     Erzurumspor’un durumu hiç iç açıcı değil. Sadece ayakta durmaya çalıştılar. Hücum güçleri sıfır. Kolektif uyumları yetersiz. Takım savunmaları çok zayıf. Ligin ilk yarısından da daha kötüler. Kısacası günümüz futbolunun istediği ilkelerin hiçbirini yerine getiremediler. Eğer ivedilikle toparlanmazlarsa Erzurum’daki saha avantajları da kümede kalmalarına yetmez. 
     Maçın genelinde başarılı bir yönetim gösteren Erol Ersoy’un neticeye tesir eden önemli bir yanlışını gözlemledik. Erzurumspor kendi alanından bir faul atışı kullanıyordu. Atan oyuncu arkadaşına çabuk pasla başlatmak istedi. Ama enlemesine üç metre mesafede bekleyen Bursasporlu futbolcu topu kaptı ve o atak ikinci gol oldu. 
     


 SPOR 

































</TEXT>
</DOC>
