<DOC>
<DOCNO> 9793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/guncel/gun07.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik cezalarının artırılması çare mi 
</HEADLINE>
<TEXT>

ÇAPRAZ ATEŞ 
     ESRA KURT 

     Trafik Güvenliği Araştırma Komisyonu’nun gündeme getirdiği, "Alkollü araç kullananların araçlarına bir ay el konulması"na ilişkin düzenleme, TBMM Adalet Komisyonu’nda reddedildi. Üçüncü kez alkollü yakalananların ehliyetlerinin iptal edilmesi ve şoförlerin işine son verilmesi hükümleri de ağır bulundu. Komisyondan geçen tasarı, öncelikli olarak TBMM Genel Kurulu’nda görüşülecek. DSP’li Ahmet Tan ve FP’li Ramazan Toprak, cezalar konusundaki yaklaşımlara farklı tepkiler gösterdiler. 
     
     Ahmet Tan - DSP Milletvekili 
En az PKK kadar tehlikeliler      Trafik Komisyonu Araştırma Komisyonu Başkanı Ahmet Tan Tasarı tartışılırken bazı üyeler, alkol kullananın aracına el konulmasına sıcak bakmadılar. Pratik görmeyerek, "uygulanamaz" dediler. Para cezasının yeterli olacağını söylediler. Araca el konulması, sosyal ceza olacaktı. Aracına el konulan kişinin ailesi, mahallesindeki komşuları, onun yüz kızartıcı bir suç işlediği ve şarhoş araç kullandığının farkedildiği için otomobiline el konulduğunu anlayacaklardı. Böylece sosyal baskı oluşacaktı. İçkili araç kullananların trafikten men edilmesi, trafiği de rahatlatacaktı. Bizim alkollü sürücüler, PKK teröründen daha tehlikeli. Onlar hedef gözetiyor, bunlar hedef bile gözetmiyor. Medya, sivil toplum kuruluşları ve aileler bir anlayış birliği içinde olmalı. 
     Rüşvet vermeye kalkanlar daha çok, hiçbir kurala uymayan, ehliyetsiz ya da alkollü araç kullananlardan çıkıyor. Polisin de ahlakını bozuyorlar. Trafikte terör yaratıyorlar. 
     Trafik sorununu çözmek için hedef, hergün bir canın kurtarılması olmalı. Bir kişinin canını kurtarırsak, beş kişinin canını kurtarırız. Vatandaşların hayatlarını güvence altına almaktan daha önemli birşey olamaz. Ceza, canını yakacakmış. Yaksın efendim İçki içerken, riskini de düşünsünler. 
     
     Ramazan Toprak - FP Milletvekili 
Önce nedenler ortadan kaldırılmalı      Kazaları önlemenin yolu sadece direksiyon başındakileri cezalandırmak değildir. Yol şartları çok berbat, trafik işaretleri uygun değil. Sürücünün dışındaki etkenler göz önünde bulundurulmadığı takdirde, etkileri uzun boylu olmaz. Sanırım Sayın Ahmet Tan, yaşanan elim hadiseler nedeniyle, olayın sıcaklığıyla biraz duygusal davrandı. Bir tarafı cezalandırmaya "evet" ama, diğer tarafı yok etmeye "hayır" diyorum. Hukuk devleti, ceza dengesi kurma anlamındadır. Yalnızca direksiyon başındakiler düşünüldüğü için, Alt Komisyon raporunda uç hükümler vardı. Bunlar merkeze çekildi. 
     Artık, modern hukukta, suç işledikten sonra ceza vererek caydırıcılık sağlamaktan vazgeçildi. Asıl yöntem, kişileri suça iten nedenleri ortadan kaldırmaktır. Ceza ıslah amacıyla verilir. Evrensel hukukta, "hürriyeti bağlayıcı" cezalar yaygındır. Örneğin, trafik suçu işleyerek birini öldürmüş kişiye, trafik mağdurlarının bulunduğu bir hastanede 1 - 2 ay hizmet yükümlülüğü getirilebilir. İçeriye tıkmak duygusallıktır. İşin ucuz tarafıdır. Hükümet tasarısında, "Uyuşturucu ve keyif verici madde alarak araç kullananlar hakkında, eylemleri başka bir suç oluştursa bile, ayrıca bir yıl hapis cezasıyla birlikte, 400 milyon lira hafif para cezası uygulanır ve sürücü belgeleri süresiz olarak geri alınır" deniyordu. 
     


 GÜNCEL 

























</TEXT>
</DOC>
