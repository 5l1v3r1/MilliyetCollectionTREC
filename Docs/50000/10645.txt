<DOC>
<DOCNO> 10645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/son/sontur04.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiddetli yağış Adıyaman'da da can aldı 
</HEADLINE>
<TEXT>

     Adıyaman'da, şiddetli yağış can ve mal kaybına yol açtı. 
     Vali Halil Işık yaptığı açıklamada, dün öğle saatlerinde başlayan ve gece geç saatlere kadar devam eden sağanak yağmurun can ve mal kaybına neden olduğunu bildirdi. 
     Merkez ilçeye bağlı İkidam köyünde, şiddetli yağış sırasında akma olup olmadığına kontrol etmek amacıyla evinin tütün deposu olarak kullanılan bölümüne giden Mahmut Mezarcı'nın 43 , toprak damın çökmesi sonucu öldüğünü belirten Işık, Samsat ilçesinin Gölpınar, Yarımbağ, İnceali, Kuştepe köylerinde de bazı evlerde kısmen göçük meydana geldiğini kaydetti. Işık, Kırmacık köyünde bir patos makinesi ile bir su motorunun sele kapılarak Atatürk Barajı Gölü'ne sürüklendiğini, yağıştan meyve bahçelerinin de zarar gördüğünü ifade etti. Adıyaman kent merkezinde metrekareye 36 kilogram yağış düştüğüne dikkati çeken Işık, oluşturulan hasar tespit komisyonunun çalışmalara başladığını sözlerine ekledi. 




</TEXT>
</DOC>
