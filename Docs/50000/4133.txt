<DOC>
<DOCNO> 4133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/ekonomi/eko06a.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa yapıcılı"ğı iptale doğru 
</HEADLINE>
<TEXT>

Piyasa yapıcısı bankalar, dün İstanbul’da Hazine yetkilileri ile bir araya geldi. Aralıktaki likidite krizinden zarar gören bankalar sistemin iptal edilmesini istiyor 
     KADİFE ŞAHİN 

     Hazine Müsteşarlığı’nın geçen yıl nisanda uygulamaya koyduğu piyasa yapıcılığı sistemi yeniden tartışılmaya başlandı. Dün İstanbul’da bir araya gelen Hazine yetkilileri ile piyasa yapıcısı banka yetkilileri sözleşmeleri martta dolacak sistemin etkinliği üzerinde durdular. 
     Piyasa yapıcılığı sisteminin Uluslararası Para Fonu’nun IMF değil Hazine’nin isteği ile uygulamaya konduğunu belirten piyasa yapıcısı bankalardan birinin yetkilisi, "Bu sistemin esas olarak bu hali ile yürümeyeceği çok açık. Ancak, bugün bu ortamda hiç bir banka çıkıp Bu sistem kalkmalı’ diyemez. Piyasaların istikrarı açısından bunu söylemesi gereken kamu otoritesidir" dedi. 
     
     Krizde askıya alınmalıydı’ 
     Türkiye’de uygulanan piyasa yapıcılığı sisteminin yurtdışındaki sistemlere benzemediğini belirten banka yetkilisi, "Yurtdışında kullanılan sistemlerde bankaların ekrana kotasyon girmek ve piyasa oluşturmak gibi zorunlulukları yoktur. Bir piyasa stabil ve normal ise bunu yapabilirler. Ama zorla değil" dedi. Toplantılarda sistemin devam edip etmemesinin tartışıldığını belirten bankacı, "Etmezse dünyanın sonu değil. Çünkü piyasa oluşacaksa zaten olur, olması gerekmiyorsa da olmaz. Zorla hiç bir şeyin olmayacağı ortada" şeklinde konuştu. Bankacı şöyle devam etti 
     "Zorla olduğu zaman ne olduğunu özellikle aralıkta gördük. Son krizde herkes bunun zararını çok gördü. Fiyatımıza sahip çıkalım derken bir çok yabancı banka, özellikle yurtdışındaki yabancı bankalar bize satıp piyasadan çıktılar. TL’nin ne olacağının bilinmediği piyasada kotasyon vermek zaten mümkün değilken zorunluyuz diye fiyatlarımızı tuttuk. Halbuki o tip ortamlarda piyasa yapıcılığı sisteminin askıya alınması gerekirdi." 
     
     Sayıları artmaz 
     Hazine ile yapılan toplantıların 15 günde bir devam edeceğini belirten bankacı sistemin etkinliğinin sağlıklı bir şekilde tartışılabilmesi için çalışma gruplarının oluşturulmasının önerildiğini ifade etti. 
     Yurtdışında piyasa yapıcısı banka sayısının 10 - 15 arasında olduğunu belirten bankacı, 19 piyasa yapıcısı bankanın sayısının artırılmasının gündeme gelmediğini belirtti. Piyasa yapıcısı 19 banka arasında yer alan ve aralık ayında Fon yönetimine alınan Demirbank toplantılara katılmazken bankanın piyasa yapıcılığı sisteminden çıkarıldığı yönünde duyumlar alındı. Piyasa yapıcısı bankalar arasında ABN Amrobank, Akbank, Alternatifbank, Chase Manhattanbank, Citibank, Dışbank, Finansbank, Garanti, İktisat, Kentbank, Koçbank, Körfezbank, Osmanlı, TEB, İş Bankası, Ulusalbank, Vakıfbank ve Yapı Kredi Bankası bulunuyor. 
     


 EKONOMİ 

























</TEXT>
</DOC>
