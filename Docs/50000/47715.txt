<DOC>
<DOCNO> 47715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/soneko09.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı "Garanti - Osmanlı birleşmesi yerinde bir karar..." 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Engin Akçakoca, Garanti ve Osmanlı Bankası'nın birleşme kararını yerinde bir karar olarak değerlendirdi. 
     Engin Akçakoca, BDDK ile Kore Aktif Yönetim Şirketi KAMCO 
     arasında imzalanan işbirliği anlaşmasından sonra gazetecilerin sorularını yanıtladı. Akçakoca, Garanti-Osmanlı Bankası'nın birleşmesi kararına ilişkin dün yapılan açıklamaların hatırlatılması üzerine, bankaların birleşmesinin resmiyet kazanmasının ancak BDDK'nın olurundan sonra mümkün olduğuna işaret etti. Akçakoca, ''Bu iki banka, yönetim kurulunda karar alarak o kararı dün açıkladılar. Yerinde bir karar, uygun bir adım'' dedi. Bankaların birleşmesine ilişkin BDDK'nın bir önerisinin olup olmadığının sorulması üzerine de Akçakoca, ''BDDK'nın önerisi Haziran ayında çıkartılmış olan yasalardaki teşvikler vasıtasıyla mesaj olarak zaten sisteme verildi'' dedi. BDDK Başkanı Akçakoca, başka banka birleşmelerinin beklenip beklenmediğinin sorulması üzerine de, ''Bekliyoruz'' dedi. 
     
     Sırada başka banka var mı 
     ''Bu iki banka tarafından size başvuru yapıldı mı '' sorusu üzerine Akçakoca, bir birleşme olayının bitmesi için 3 aşamada BDDK onayının alınması gerektiğini, birleşme kararının bu sürecin bir öncesi olduğunu vurguladı. 
     Engin Akçakoca, banka birleşmelerinin sektörün önünü açmada nasıl bir etki yapacağına ilişkin bir soruya da, şu karşılığı verdi 
     ''Birincisi Haziran ayında yasa çıktığına göre demek ki biz bunun çalışmasına Nisan ayında başlamışızdır. Ne yapılması gerektiğini biliyormuşuz ki bu teşvikleri koymuşuz. Bunların hazmedilmesi, anlaşılması, yararlı olduğu sonucuna varılması bu kadar bir süreç almış olabilir. Normaldir. Bundan sonra bu yönde atılacak adımlar, gereklidir ve yerindedir.'' Akçakoca, birleşmeler dışında operasyona uğrayacak başka banka veya bankalar olup olmadığını soran bir gazeteciye de, ''Yok'' yanıtını verdi. 
     Engin Akçakoca, bir soru üzerine de ''2002 yılına 125-135 milyar dolar aktifle başlarız'' dedi. 
     






</TEXT>
</DOC>
