<DOC>
<DOCNO> 45837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/ekonomi/eko06.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiat Doblo üretimini azalttı 
</HEADLINE>
<TEXT>
TOFAŞ’a her ay bir hafta zorunlu izin 
Global krizden etkilenen Fiat, Türkiye’de ürettiği Doblo’ların üretimini kısma kararı aldı. Tofaş işçileri ayda bir hafta zorunlu izin yapacaklar 
     Otovizyon ŞULE YÜCEBIYIK 

     Global ekonomik durgunluk, Türkiye’de tek başına önemli bir ihracat kalemi haline gelen Doblo’nun üretimini de vurdu. 
     Fiat, Tofaş’ın Bursa’daki fabrikasında üretilerek Avrupa’ya ihraç edilen Doblo’ların üretimini kısma kararı aldı. 
     Tofaş Oto Murahhas Azası Jan Nahum, Fiat’ın otomobile olan talebin düşeceği beklentisiyle stok oluşumunu önlemek için bu kararı aldığını açıkladı. 
     Doblo’nun yurtiçi satışlarının h l yüksek olduğunu belirten Nahum, "Fiat, global otomobil talebinin düşeceği beklentisi ile yüzde 30 küçülme kararı aldı. 
     Doblo’ya yapılan fren bunun bir sonucu. Bu dönemde stok yapmak çok pahalı olduğu için üretimi kıstılar" dedi. Nahum, kısıntının ardından Doblo üretim hedefinin yıllık 92 - 93 bin seviyesine ineceğini, bu rakamın en son 105 bin adet olduğunu kaydetti. 
     
     İşçi çıkarılmayacak 
     Jan Nahum, Doblo’nun yeni versiyonlarının devreye girmesiyle dış talebin yeniden yükseleceğine inandıklarını vurgulayarak, "Bu düşünce ile fabrikadaki üretimi kısmak yerine daha verimli olacağına kanaat getirdiğimiz bir formül bulduk. Yine üç vardiyalı olarak 372 adet günlük üretimimiz devam edecek ama ayda bir hafta fabrikayı tatil edeceğiz" dedi. Nahum, bu uygulamanın şimdilik yılbaşına kadar süreceğini tahmin ettiğini ifade etti. 
     İşçilere verilecek bir haftalık zorunlu iznin ücretli mi yoksa ücretsiz mi olacağını da sendika ile müzakere edeceklerini kaydeden Nahum, işçi çıkarmayacaklarını söyledi. Fabrikada, sadece Doblo üretim hattında 4 bin kişi çalışıyor. 
     
Nahum Eylül ayını mahvettiler      Jan Nahum, hükümetin ek taşıt alım vergisini TAV indirme sürecinde, otomotiv sanayiine faydadan çok zarar verdiğini ileri sürdü. "TAV’ın Yüzde 12’den yüzde 6’ya düşmesi elbette olumlu ama bu karar geçen ay tam 15 gün sürüncemede kaldı. Durum böyle olunca toplam 48 bin araç satılması beklenirken sadece 7 bin araç satılabildi. Sektöre, son 15 yılın en kötü eylülünü yaşattılar. Kaş yapayım derken göz çıkardılar" diyen Nahum, otomobil üzerindeki vergilerin Avrupa’da olduğu gibi yüzde 50’lerden yüzde 25’e inmesi gerektiğini vurguladı. 
     Nahum, otomotiv sanayiinde sermaye yapısının hızla el değiştirdiğine dikkat çekerek "Sadece Toyotasa gibi büyük üreticiler değil, yan sanayii de yabancı şirketlerin eline geçmektedir. Bu ürkütücü bir gelişme çünkü yabancılar çıkarları azalınca çekip gider. Opel bunun en son örneği" diye konuştu. 
     

</TEXT>
</DOC>
