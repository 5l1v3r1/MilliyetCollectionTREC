<DOC>
<DOCNO> 19424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/ekonomi/eko02.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar yasasına son şekli verildi 
</HEADLINE>
<TEXT>

Bankalar Birliği’nin kulisi sonuç vermedi, Derviş direnince banka boşaltanların mal varlıklarına el konulması hükmü yasaya kondu 
     ZÜLFİKAR DOĞAN Ankara 

     Bankalar yasasında değişiklik tasarısı, dün Başbakanlıkta son şeklini aldı. Bankalar Birliği’nin TBB karış çıktığı düzenlemelerle ilgili değişikliklerin bir kısmı tasarıya konuldu. 
     Başbakan Yardımcısı Hüsamettin Özkan başkanlığında, Devlet Bakanı Kemal Derviş, Maliye Bakanı Sümer Oral, Bankacılık Düzenleme ve Denetleme Kurulu BDDK Başkanı Engin Akçakoca ve Hazine Müsteşarı Faik Öztrak’ın katıldığı toplantıda, TBB’nin itirazları görüşüldü. 
     
     Aşamalı yaşatma planı 
     Bankalara el konulmasını düzenleyen 14’üncü maddesinde yapılan düzeltmeyle mali bünyesi zaafiyete düşen bankaların yönetimlerine doğrudan el konulması yerine üç aşamalı bir "yaşatma" planı uygulanacak. Bu kapsamda gerektiğinde Merkez Bankası’ndan zordaki bankaya "nakit" aktarılması, bankanın iştiraklerinin satışı, gayrimenkullerinin elden çıkartılarak nakde dönüştürülmesi, sermayesinin güçlendirilmesi ve artırılması aşamaları uygulanacak. Gün boyunca en fazla banka sahiplerinin mal varlıklarına el konulabilmesini sağlayan madde tarışıldı. 
     
     Derviş ısrar etti 
     Birlik, kulisten sonuç alamazken Akçakoca, çıkışta çalışmaların tamamlandığını söyledi. Temizel’in BDDK başkanlığı döneminde de yasaya konan maddede Derviş’in ısrar ettiği belirtildi. Buna göre yönetimlerine el konulan ve içi boşaltılan bankaların eski sahiplerinin bu yolla sahip oldukları mal varlıklarına el konulabilecek, yurtdışındaki nakit varlıkları yurda getirilebilecek. 
     
Uyum süreci 10 yıla çıkarıldı      Bankalar Birliği’nin yeni düzenlemeye uyum süreci için, öngörülen beş yıllık sürenin 10 yıla çıkartılması talebi tasarıya dahil edildi. 
     Bankaların grup veya grup dışı şirketlere iştirakleriyle ilgili olarak tek bir şirket için daha önce yüzde 25 olan azami iştirak oranı, yüzde 15’e düşürülürken bankaların her türlü hisse devir ve satışına izin şartı getirildi. 
     Tasarıya yurtiçindeki bir banka, yurtdışındaki bir bankaya para toplarken bunun bildirmek zorunda olacağı hükmü kondu. Bu düzenlemeye, yönetimlerine el konulan bankaların off - shorelarında mevduatları kalan mudilere 20 milyar liralık bölümünün iki taksitte ödenmesi yönünde geçici madde eklenmesi ise konulmadı. Bu konudaki karar liderlere bırakıldı. Derviş’in yaklaşık 300 trilyon lira yük getiren bu uygulamaya karşı çıktığı, kaynak yokluğu gerekçesini gündeme getirdiği kaydedildi. 
     



 EKONOMİ 






















</TEXT>
</DOC>
