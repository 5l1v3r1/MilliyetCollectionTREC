<DOC>
<DOCNO> 30731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sontur07.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times'ın yorumu "IMF paketi iptal edilebilir" 
</HEADLINE>
<TEXT>

     Financial Times gazetesi, Türkiye'deki yüksek faiz oranlarının yakın bir tarihte düşmemesi halinde IMF paketinin tehlikeye gireceğini öne sürdü. IMF'nin faiz oranları konusunda çok kaygılı olduğunu belirten İngiliz gazetesi, "Oranlar yakında düşmezse, IMF ve Dünya Bankası'nın yardım paketinin yeniden yapılandırılması veya belki, tümüyle iptal edilmesi gerekebilir" görüşüne yer verdi. 
     Etkili İngiliz gazetesi Financial Times, "Yüksek faiz oranları Türkiye'yi kurtarma paketini tehdit ediyor" başlıklı bir yorum yayımladı. Yorumda, yüksek faiz oranları nedeniyle Türk hükümetinin borç ödemelerinde giderek zorlandığı belirtildi. Halen yüzde 89 düzeyinde seyreden faiz oranlarının IMF programının hazırlandığı tarihlere oranla üçte bir daha yüksek olduğunu kaydedilen yorumda, "Durumu iyi bilenlere göre, faiz oranları yakında düşmezse, IMF ve Dünya Bankası'nın yardım paketinin yeniden yapılandırılması veya belki, tümüyle iptal edilmesi gerebilir" denildi. 
     Almanya'da yayımlanan Financial Times Deutschland'ın elde ettiği bir IMF belgesinin, IMF'nin Türkiye'deki faiz oranları ve Türk hükümetinin sermaye piyasalarında güven oluşturma konusundaki başarısızlığı nedeniyle çok kaygılı olduğunu gösterdiğini öne sürüldü. Financial Times, IMF Başkanı Horst Kohler'in yeni kredi dilimlerine ilişkin kararın özellikle Türk Telekom'da süren sorunlar nedeniyle ertelendiğini açıklamasına karşın, IMF'nin asıl, faiz oranları ve yatırımcıların Türk hükümetinin Türkiye'nin mali sorunları ve yolsuzlukları çözemeyeceği yolundaki kuşkularından kaygı duyduğunu öne sürdü. Gazete, Devlet Bakanı Kemal Derviş'in çok takdir edildiği ancak Başbakan Ecevit'in liderlik ve uzmanlık yeteneklerinin yeterli görülmediğini de belirtti. 
     
     Haberin orjinalini okumak için tıklayın 
     

</TEXT>
</DOC>
