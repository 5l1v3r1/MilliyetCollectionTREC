<DOC>
<DOCNO> 46024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/dunya/dun03.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO, Akdeniz’de bayrak’ gösterecek 
</HEADLINE>
<TEXT>

NATO, Akdeniz Daimi Deniz Gücü’nü Doğu Akdeniz’e kaydırmaya başladı. NATO’nun bu gücü bölgeye kaydırmasında "mücadelede biz de varız" mesajı verme eğilimi ağır basıyor 
     GÜVEN ÖZALP Brüksel 

     NATO, ABD’den gelen istekleri birbiri ardına yerine getirmeye başladı. Önceki gün NATO’ya bağlı erken uyarı uçakları Awacs’lardan beş tanesini, Washington’dan gelen talep doğrultusunda ABD’ye gönderme kararı alan ittifak, Akdeniz Daimi Deniz Gücü’nü STANAVAFORMED Doğu Akdeniz’e kaydırmaya başladı. 
     ABD’nin NATO’ya sunduğu 8 maddelik istekler listesinde bulunan deniz gücünün Doğu Akdeniz’e kaydırılmasının arkasında şu aşamada herhangi bir özel operasyon planı bulunmuyor. NATO’nun bu gücü bölgeye kaydırmasında "bayrak gösterme" ve "mücadelede biz de varız ve kararlıyız" mesajı verme eğilimi ağır basıyor. Ancak ilerleyen günlerde NATO’ya da 5. madde çerçevesinde görev düşmesi durumunda, bu deniz gücünün operasyonel hale gelme olasılığı bulunuyor. 
     
     Türk gemisi de var 
     NATO’nun Akdeniz’e yönelik olarak oluşturduğu deniz gücü normal zamanda 9 adet gemiden oluşuyor. Tatbikatta olan bu gemilerin NATO’dan aldıkları emir doğrultusunda Doğu Akdeniz’e yönlendikleri ittifak sözcüsünce Brüksel’de açıklandı. 
     Bu güce Türk Deniz Kuvvetleri de bir savaş gemisiyle katılıyor. Bu güç Türkiye, Almanya, Hollanda, Portekiz, İspanya, İngiltere ve ABD’den bir firkateyn, Yunanistan’dan bir destroyer ve yine Almanya’dan bir yakıt tankerinden oluşuyor. 
     NATO’nun dört daimi deniz gücü bulunuyor. Bunlardan ikisi STANAVAFORMED gibi savaş gemilerinden oluşurken, diğer ikisi mayın temizleme gemilerini kapsıyor. Akdeniz’deki deniz gücünün takviyesinin gündeme gelmesi durumunda STANAVAFORLANT’ın da bölgeye kaydırılabileceği belirtiliyor. 
     



 DÜNYA 














</TEXT>
</DOC>
