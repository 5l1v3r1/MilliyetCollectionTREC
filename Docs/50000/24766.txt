<DOC>
<DOCNO> 24766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/spor/spo05.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
PROTOKOL SKANDALI 
</HEADLINE>
<TEXT>

Federasyon Başkanı Haluk Ulusoy, karşılaşmayı kapalı tribünden izleyince, maç öncesi seremoni ters yönde gerçekleşti. Olaya bir hayli sinirlenen Bakan Fikret Ünlü, "Gereken yapılacaktır" dedi 
     ERHAN TELLİ 

     FUTBOL Federasyonu Başkanı Haluk Ulusoy ve Yönetim Kurulu üyeleri, Şeref Tribünü’nde kendilerine az koltuk ayrılması yüzünden Gençlik ve Spor Genel Müdürlüğü yetkilileriyle tartışarak bu tribünü terkettiler. Maç öncesi yaşanan koltuk kavgası üzerine Başkan Ulusoy ve Yönetim Kurulu üyeleri, ilginç bir protesto yolunu seçtiler. 
     KAPALI tribüne giden Ulusoy ve yöneticiler, maçı buradan izlediler. Federasyon yetkilileri, GSGM’den 75 koltuk istediklerini, ancak kendilerine 25 koltuk ayrıldığını ileri sürdüler. Haluk Ulusoy, "Bu bir protesto değildir. FIFA’nın kuralları bunu gerektiriyor. Gözlemci ve Azerbaycanlı misafirler kapalı tribünde oturduğu için futbolcular da seremoniyi bize dönük yapmışlardır" diye konuştu. 
     YÖNETİM Kurulu’nun, kapalı tribünde oturması nedeniyle maç öncesindeki seremoninin de, bakan ve vali şeref tribünündeyken bu tribüne karşı yapılması skandal olarak nitelendirildi. Bu durum Bakan Fikret Ünlü’yü sinirlendirdi. Ünlü, "Kimsenin devleti küçük düşürmeye hakkı yoktur. Türkiye bir hukuk devleti. Gereken yapılacaktır" dedi. 
     
Bursa’ya gidiyorlar      DÜNYA Kupası Grup Elemeleri’nde dün gece Azerbaycan ile karşılaşan A Milli Futbol Takımımız bugün Bursa’ya gidecek. Çarşamba günü oynanacak olan Makedonya maçı için Bursa’da kamp yapacak olan Ay - Yıldızlılar, son hazırlıklarını da burada gerçekleştirecekler. 
     
Yakın koruma      AZERBAYCAN maçı için Florya’dan sahil yoluyla Beşiktaş’a gelen A Milli Takımımız’ı, özel korumaların yanı sıra beş eskortlu polis ekibi de korudu. Ay - Yıldızlı ekibe yol boyunca futbolseverler büyük ilgi gösterdi. Bu arada menajer Can Çobanoğlu, dün sabah yapılan güvenlik toplantısına katıldı. 
     
Tayfun’dan dalya      AY - Yıldızlı ekibimiz, Azerbaycan önünde Tayfun’un attığı golle, 78 yıllık Dünya Kupası elemeleri tarihinde "dalya" yaptı ve 100. golüne ulaştı. Bu futbolcu, aynı zamanda Milli Takım’daki ilk golünü attı. 48. saniyede gelen gol, millilerimizin attığı en hızlı gollerden biri olarak da tarihe geçti. 
     
Hakan yolcu      İTALYAN Tutto Sport Gazetesi, Fenerbahçe’nin, Perugia takımının kalecisi Andrea Mazzantini’yi istediğini, İnter’de oynayan Hakan’ın da, Parma’ya gideceğini ileri sürdü. Gazetede Inter’in, Parmalı Conceicao karşılık Gresko ve Hakan Şükür’ü vermeye hazır olduğu savunuldu. 
     



 SPOR 
























</TEXT>
</DOC>
