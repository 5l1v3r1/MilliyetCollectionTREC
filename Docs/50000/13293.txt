<DOC>
<DOCNO> 13293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/soneko02.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ABD'de konuştu "Bize 12 milyar dolar yeter" 
</HEADLINE>
<TEXT>

     Devlet Bakanı Kemal Derviş, Türkiye'nin sorunlarının çözümünün Türkiye'de olduğunu belirterek, ''dış destek hediye değil, borçtur'' dedi. 
     Derviş, düzenlediği basın toplantısı sonrasında gazetecilerin sorularını yanıtlarken, ''Türkiye'nin geleceğini dışarda aramak son derece yanlıştır. Stratejinin ana boyutu bu. Milyarlarca dolar borç, zaten mevcut yüksek borca eklenir. Sözgelişi 25-30 milyar borç eklersek bu Türkiye'nin yararına olmaz. Osmanlı dönemindeki gibi'' dedi. Daha önce basında dış desteğe ilişkin dile getirilen rakamları 'fantazi'' olarak niteleyen Derviş, ''Kimsenin Türkiye'ye verecek 30 milyar doları yok. Ayrıca verse bile bizim geri çevirmemiz lazım. Kendimize, torunlarımıza bu borcu yükleyemeyiz. Bizim sadece kısa vadede bu sıkıntıyı atlatmak için, hızla geri ödeyebileceğimiz bir ek kaynağa ihtiyacımız var'' diye konuştu. 
     Bu desteğin miktarının sorulması üzerine Derviş, ''kabaca 10-12 milyar dolarlık destek. Bu desteği arıyoruz. Somutlaştırma, ancak programın imzalanmasıyla kesinleşecek. Yarın İngiltere, İtalya'yı ziyaret edip, hazine bakanlarıyla görüşebilirim. Ama hemen konuşur onuşmaz pat diye kaynak olmaz. Programı bitirip, IMF ile anlaşıp finansman paketini açıklayacağız. Nisanın 15'ine kadar eğer o haber çıkmıyorsa o zaman ortada bir sorun olduğunu kabul edeceğiz'' dedi. 
     Bir gazetecinin, TBMM'den acilen geçmesi öngörülen yasal değişikliklerin neler olduğunu sorması üzerine Derviş, THY fiyat kontrolü kanununda, Telekom kanununda, kamu bankalarıyla ilgili ek kaynak sağlanması, yeniden yapılandırma, doğalgaz konularında olduğunu kaydetti. 
     Bir başka gazetecinin, ''öncelik özel sektör mü yoksa yoksullara yardımcı olmak mı '' sorusuna karşılık Bakan Derviş, Türkiye'de büyümenin motorunun özel sektör olduğunu belirterek, şöyle konuştu 
     ''Ekonomide yatırımların, teknolojik değişimin motoru özel sektör olacak. Dünyanın en dinamik, en esnek kesimi. Özel sektör mü yapsın devlet mi yapsın diye bir soru sorulmaması gerekiyor. 
     Piyasanın iyi düzenlenmesiyle, özel sektörün desteklenmesi gerekiyor. Ayrıca devlet ve özel sektör arasında bir çekişme olmamalı. Türkiye'yi birlikte ileri götürebilmeli. Fakat aynı zamanda, devletin de piyasa düzenleyici görevinin yanısıra, önemli bir görevi var. Gelir dağılımını düzelten, fırsat eşitliği yaratan devletin işleri var. Devlet çok çalışmak zorunda olacaktır. Malesef uğradığımız bu parasal kaza ekonomiye yük getiriyor. O yükün dağılımında adil olmamız gerekecek. Milli gelirin yüzde 1'ine yakın ek kaynak yaratmamız gerekiyor. Bu yükü, sadece çalışanlardan değil, daha varlıklılardan alacak düzenlemeler gerekiyor. Bunun ayrıntısı üzerinde çalışıyoruz. Piyasa ek mantığı içinde adil yük dağılımını sağlamaya çalışacağız.'' 
     Siyasi dengelerin durumunun sorulması üzerine Derviş, siyasetin, demokrasinin temeli olduğunu belirterek, ''siyasete kötü bakmak bence hata. Bütün mesele, siyasetin gerçekçi olmasında. Ne yapılabilir, kaynaklar ne olmalı, harcayacağımız nedir bakmalı. Gerçekçi olmayan siyaset bizi bunalıma götürür'' diye konuştu. 
     Derviş, ''toplumların gelişmesi doğrusal olmuyor. Baze çok hızlı ilerliyor ya da tıkanıyor. Daha önce de söylediğim gibi, ciddi bir bunalım, normal zamanlarda yapılamayan değişiklikleri mümkün kılıyor. Türk toplumu, geçmişteki enflasyon politikaları ile devam edemeyeceğini anlamış durumda. Enflasyon ve borçlanmadan en fazla vatandaş çekiyor. Bu düzenin, normal bir borçlanma politikası içine olması lazım. Gerçekçi siyaset yapan birisi, bu inanca dayanarak önemli adımlar atabilir'' dedi. 
     Devlet Bakanı Derviş, bir gazetecinin, muhalefet partileriyle görüşüp görüşmeyeceği sorusuna karşılık, önümüzdeki günlerde muhalefeti de ziyaret edeceğini söyledi. 



</TEXT>
</DOC>
