<DOC>
<DOCNO> 23566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sontur03.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonluk kutlayan Fenerlilerle Galatasaraylılar kapıştı 
</HEADLINE>
<TEXT>

     Fenerbahçe'nin, Birinci Futbol Ligi'nin 2000-2001 sezonunu şampiyon kapatmasının ardından, İstanbul'un çeşitli semtlerinde yapılan kutlamalar sırasında meydana gelen olaylarda, 4 kişi yaralandı. 
     Fenerbahçe'nin, ligin son haftasında deplasmanda Samsunspor'u 3-1 yenmesinin ardından Fenerbahçeli taraftarlar, İstanbul'un çeşitli semtlerinde kutlamalar yaptılar. 
     Kutlamalar sırasında çeşitli semtlerde bazı gruplar arasında kavga çıktı. 
     Bahçelievler Fatih Caddesi'ndeki kavgada Ömer Etirli ve Tayfun Kazan, Bakırköy'deki kavgada Gökan Eser, Zeytinburnu Merkez Mahallesi'ndeki kavgada ise Adnan Karaman bıçakla yaralandılar. 
     Bakırköy Devlet Hastanesi'ne kaldırılan Ömer Etirli, Gökan Eser ve Tayfun Kazan, tedavi altına alındı. Cerrahpaşa Hastanesi'ne kaldırılan Adnan Karaman ise tedavisinin ardından taburcu edildi. 
     Öte yandan, şampiyonluk sevinci yaşayan Fenerbahçeli taraftarların araçlarıyla oluşturdukları konvoya, Trabzonspor maçından dönen bir grup Galatasaraylı taraftar, Tarlabaşı'nda taşlı saldırıda bulundu. 
     Bu arada yer yer Fenerbahçe ve Galatasaray taraftarları arasında sözlü sataşmalar yaşanırken, güvenlik güçleri, Taksim Meydanı'nı araç trafiğine kapattı. 
     
     






</TEXT>
</DOC>
