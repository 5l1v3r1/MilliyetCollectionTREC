<DOC>
<DOCNO> 40249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sondun04.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü kalp cerrahı Christiaan Barnard'ın ölüm nedeni astım kriziymiş 
</HEADLINE>
<TEXT>

     Kıbrıs Rum kesimindeki otelde havuz kenarında 78 yaşında ölen Güney Afrikalı ünlü kalp cerrahı Christiaan Barnard'ın astım krizi sonucu öldüğü bildirildi. 
     Barnard'ın otopsisinden önce açıklama yapan Barnard Vakfı, astım krizinin yaşlı bünyeyi hemen ölüme götüren sebep olduğunu belirtti. Nobel Tıp Ödülü'nü veren İsveç'in Karolinska Kraliyet Tıp-Cerrahi Enstitüsü üyeleri ve İngiltere'de ilk kalp naklini yapan hekimler, Barnard'ın olağanüstü titiz, aslında birlikte çalışması zor ancak büyük bir hekim olduğunu vurguladılar. Tıp uzmanları, onun açtığı ameliyat ve tedavi yollarının 30 yıldır kullanıldığını hatırlattılar. 
     Güney Afrika'yı 1994'te esas sahipleri zenci çoğunluğun demokratik iktidarına kavuşturan eski Devlet Başkanı Nelson Mandela ile onun eski ardımcısı şimdiki Devlet Başkanı Thabo Mbeki de, Barnard'dan büyük övgüyle söz ettiler. Mandela, Barnard'ın eski beyaz azınlık rejiminde ırkçılığa karşı açıkça konuşabilen yürekli kişi olduğunu bildirdi. 







</TEXT>
</DOC>
