<DOC>
<DOCNO> 37419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/soneko04.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar, dünyada kan kaybetmeye devam ediyor... 
</HEADLINE>
<TEXT>

     Uluslararası Para Fonu'nun IMF ABD'nin ticaret açığı uyarısından sonra, Salı günü inişe geçen ABD dolarının düşüşü hızlanarak sürerken, piyasalardan alarm işaretleri gelmeye başladı. 
     Dolar, Euro'ya karşı Çarşamba akşamı 91.17 sentten işlem görerken, hafta başından bu yanan Avrupa Birliği'nin para birimi karşısında yüzde 4'ten fazla değer kaybetti. 
     Doların değer kaybı, diğer önemli para birimleri olan İngiliz sterlini, Japon yeni ve İsviçre frangı karşısında da hemen hemen aynı oranda gerçekleşti. 
     IMF'nin ''ABD'nin dev ticaret açığı karşısında doların değerini koruyamayabileceği'' açıklamasının ardından, Hazine Bakanı Paul O'Neill'ın televizyondan dile getirdiği ''güçlü dolar politikasından vazgeçmiyoruz'' sözleri, piyasaları yatıştıramadı. 
     O'Neill, CNBC televizyonundaki konuşmasında, ''dolar konusundaki politikamız süreklidir ve değişikliğe gitmeyi düşünmüyoruz'' dedi. Ancak, ABD ekonomisindeki durgunluk işaretlerinden zaten kaygı duyan piyasalar, O'Neill'ın sözlerini yeteri kadar inandırıcı bulmadı. 
     Uzmanlar, IMF'nin daha önceleri de benzer açıklamalar yapmasına karşın, daha önceki dönemde ABD ekonomisinin sürekli büyümesinden dolayı, bu açıklamaların doların değeri üzerinde etkisi bulunmadığını hatırlattılar. Ancak uzmanlar, ABD ekonomisndeki zayıflık işaretlerinin çoğalmasıyla birlikte IMF açıklamasının piyasalar üzerinde olumsuz psikolojik etki yaptığını belirttiler. 
     O'Neill ise ABD ekonomisindeki sıkıntıların sonuna yaklaştıklarını ve ekonominin kısa zamanda toparlanacağını savundu. 






</TEXT>
</DOC>
