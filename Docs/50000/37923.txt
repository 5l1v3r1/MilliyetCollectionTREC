<DOC>
<DOCNO> 37923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/soneko05.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Faktoring şirketlerinin çalışma esaslarında değişiklik.. 
</HEADLINE>
<TEXT>

     Faktoring şirketlerinin kuruluş ve çalışma esaslarında değişikliğe gidildi. Söz konusu şirketlerin ödenmiş sermayeleri 3 trilyon liradan az olmayacak. 
     Bugünkü Resmi Gazete'de yayımlanan yönetmelik değişikliğine göre, yurtdışında kurulu faktoring şirketlerince yurtiçinde şube ve irtibat bürosu açılması Hazine Müsteşarlığı'nın iznine tabi olacak. 
     Faktoring şirketlerince diğer şahıslara temsilcilik veya acentalık verilemeyecek. Yönetmeliğin değiştirilen başka bir bendi ile de şirketlerin ödenmiş sermayelerinin 3 trilyon liradan az olmaması hükmü getirildi. Aynı yönetmeliğin değiştirilen bir maddesine göre de ortakları kuruluşta aranan şartları kaybeden veya ilgili hükümler aykırı işlem yaptığı tespit edilen ya da Hazine'ye gönderilmesi gereken bilgi ve belgeleri belirtilen sürelerde göndermeyen şirketlere, bu durumlarını düzeltmeleri için üç aya kadar ek süre verilecek. 
     Daha önce, ''3 aylık hesap özetleri ile istatistiki tabloları ait olduğu dönemi takip eden ayın sonuna kadar Hazine Müsteşarlığı'na gönderirler'' hükmü değiştirilerek, ''3 aylık'' ibaresi çıkarılarak, ''istatistiki tabloları'' ibaresinden sonra gelmek üzere ''istenilen dönemlerde'' ibaresi konuldu. Yönetmeliğe eklenen bir diğer fıkra ile ise şirketlerin yıllık mali tablo ve raporlarını bağımsız denetim kuruluşlarına denetlettireceği ve denetleme raporunun bir örneğini Hazine'ye gönderecekleri hükmü kondu. Öte yandan yönetmelikte şirket yöneticilerinin mesleki deneyim ve eğitimi, kurucu tanıtım formları ve sermaye yeterliliklerine ilişkin hükümler yer alıyor. Yönetmelik yürürlüğe girdi. 







</TEXT>
</DOC>
