<DOC>
<DOCNO> 13497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sontur05.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fethullah Gülen gıyabında yargılanıyor 
</HEADLINE>
<TEXT>

     Fethullah Gülen'in, ''Laik devlet yapısını değiştirerek yerine dini kurallara dayalı bir devlet kurmak amacıyla yasadışı örgüt örgüt kurup, bu amaç doğrultusunda faaliyetlerde bulunduğu'' gerekçesiyle hakkında açılan davada 10 yıla kadar ağır hapis istemiyle yargılanmasına devam edildi. 
     Ankara 2 No'lu DGM'de görülen ve sanık Fethullah Gülen'in katılmadığı davanın bugünkü duruşmasında, Gülen'in avukatları ve müdahil Eyüp Kayar ile avukatı hazır bulundu. 
     Mahkeme Başkanı Hüseyin Eken, Gülen'in savunmasının alınması için ABD adli makamlarına yazılan talimat ile bazı tanıkların ifadelerinin alınması için İstanbul DGM'ye yazılan müzekkerenin yanıtlarının gelmediğini bildirdi. 
     Tanık Serhat Aslan'ın adresinin bildirildiğini ve ifadesinin alınması için celse öncesinde Niğde ağır ceza mahkemesine talimat yazıldığını ifade eden Eken, tanık Yalçın Esen'in talimat ifadesinin Osmaniye ağır ceza mahkemesinden gönderildiğini kaydetti. Hüseyin Eken, Esen'in ifadesinde, lise 1. sınıfa giderken Fethullah Gülen cemaati ile tanıştığını, ancak faaliyetlerine katılmadığını söylediğini bildirdi. 
     Hüseyin Eken, geçen celse celbine karar verilen ve sanık Gülen'e ait olan ''Ölçü ve yoldaki ışıklar 3-4'', ''Sonsuz nur 1-2-3'', ''İnancın gölgesinde 1-2'', ''kırık mızrak'' ve ''ölüm ötesi hayat'' kitaplarının da aralarında bulunduğu kitapların gönderildiğini belirtti. 
     Eken, Güneydoğu Saha Komutanlığı nezdinde İzmir Sıkıyönetim Mahkemesi'nce sanık Gülen hakkında verilen kararın onaylı bir örneğinin gönderildiğini ve sanık ile arkadaşları hakkında açılan davanın 1974 yılında çıkarılan 1803 sayılı af yasası kapsamında kalması nedeniyle düşürüldüğünün anlaşıldığını kaydetti. Hüseyin Eken, SSK Genel Müdürlüğü'ne yazılan talimatın cevabının geldiğini ve hakkındaki 30 Ocak 1990 tarihli tahsis talebine istinaben sanığa 1 Şubat 1990 tarihinden itibaren aylık bağlandığının ve 2001 yılının Şubat ayında aldığı maaşın bildirildiğini ifade etti. Eken, sanığın, Diyanet İşleri Başkanlığı'ndan istenen memuriyet dosyasının da gönderildiğini bildirdi. 
     Mahkeme Başkanı Hüseyin Eken, sanık avukatlarının celse öncesinde iki ayrı savunma dilekçesi verdiklerini ve ilk dilekçelerinde, geçen celse dinlenilen Eyüp Kayar'ın beyanlarına karşı görüşlerinin yer aldığını belirtti. Eken, avukatların ikinci dilekçelerinde de, Türkiye Gazeteciler ve Yazarlar Vakfı'nın düzenlediği Abant Toplantıları ile ilgili olarak, aralarında gazeteci Cüneyt Ülsever ve profesörlerin de bulunduğu bazı kişiler ve sanıkla irtibatlandırılan bazı okullarla ile ilgili olarak da Prof.Dr. Mehmet Sağlam ve emekli bir Milli Eğitim Müsteşar Yardımcısı'nın tanık olarak dinlenilmesini talep ettiklerini kaydetti. 
     Daha sonra ''Hocanın okulları'' kitabını, ışıkevlerinde beraber yetiştiği İsmail Özdemir ile birlikte yazan Serhat Özkan tanık olarak dinlenildi. 
     İddianamede, Fethullah Gülen'in, 3713 Sayılı Terörle Mücadele Kanunu'nun 7. maddesinin 1. fıkrasının birinci cümlesine göre, 5 yıldan 10 yıla kadar ağır hapsi isteniyor. 




</TEXT>
</DOC>
