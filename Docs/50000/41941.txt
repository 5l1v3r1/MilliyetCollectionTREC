<DOC>
<DOCNO> 41941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sondun13.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörist zincir çözülüyor... Yaklaşık 50 kişi belirlendi... 
</HEADLINE>
<TEXT>

     CNN televizyonu, 11 Eylül'de New York ve Washington'daki saldırılarda 50 kadar kişinin parmağının bulunduğunu ileri sürdü. 
     CNN'de Federal Soruşturma Bürosu FBI'dan bir kaynağa dayanarak yayınlanan haberde, ABD'deki saldırılarda 50 kadar kişinin parmağının bulunduğu ve hava korsanlarının sayısının 12 ila 24 arasında olduğu belirtildi. 
     Haberde, FBI'ın saldırılardan 36 saat sonra sis perdesini yavaş yavaş aralamaya başladığı, hava korsanlarının büyük bir bölümünün kimliklerinin tespit edildiği kaydedildi. 
     Bu arada FBI Başkanı Robert Müller, başkent Washington'da düzenlediği basın toplantısında, uçak kaçırma eylemlerine ''şöyle ya da böyle'' karışmış birçok kişinin de kimliklerinin tespit edildiğini açıkladı. 
     İstihbarat Komisyonu üyesi olan Florida Demokrat Senatörü Bob Graham da hava korsanlarının pilot eğitimi aldıklarını ve Florida'da antrenman uçuşu yaptıklarını belirtti. 
     Adalet Bakanı John Ashcroft, uçak kaçıranlardan bir kısmının ABD'de pilotluk eğitimi aldıklarını ve 4 uçağın her birini 3 ila 6 arasında kişinin bıçaklar ve maket bıçakları kullanarak tehditle kaçırdıklarını söylemişti. 
     

</TEXT>
</DOC>
