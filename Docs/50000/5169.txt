<DOC>
<DOCNO> 5169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/soneko02.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu Holding " Talip olduğumuz Türk Ticaret Bankası'nı Denizbank'la birleştireceğiz" 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, ''Yabancı ortakla talip olduğumuz Türk Ticaret Bankası'nı daha sonra Denizbank'la birleştireceğiz'' dedi. 
     Zorlu, halen uluslararası piyasalarda etkin faaliyet gösteren finans şirketiyle ortak olacaklarını ifade ederek, bu şirketle görüşmelerinin sürdüğünü kaydetti. 
     Zorlu, Tasarruf Mevduatı Sigorta Fonu'da bulunan ve satışa çıkarılan bankalardan Türk Ticaret Bankası'na yabancı ortakla talip olduklarını belirterek, ihalenin kendilerinde kalması halinde sahibi oldukları Denizbank ile birleştirmeyi planladıklarını bildirdi. Türk Ticaret Bankası'nın hesaplarını ve durumunu incelediklerini anlatan Zorlu, Türk Ticaret Bankası'nı almak için büyük gayret göstereceklerini söyledi. 
     Zorlu, daha önce banka özelleştirmelerinden Denizbank'ı aldıklarını hatırlatarak, bugün Denizbank'ın çok iyi noktalara geldiğini ve bu sektörde başarılarını kanıtladıklarını dile getirdi. Ahmet Nazif Zorlu, Denizbank'ı satın aldıklarında bankanın 3 şubesinin olduğunu, tek bir çalışanının bulunmadığına işaret ederek, bugün bankanın şube sayısının 50'ye, çalışanının ise bin 100'e ulaştığını kaydetti. 
     Bankacılık sektöründe önemli atılımlar yapmak istediklerini vurgulayan Zorlu, buna yönelik projeler geliştirdiklerini söyledi. Zorlu, Türk Ticaret Bankası'nı almaları halinde Türkiye'de ve uluslararası piyasalarda yaygın ve etkin bankacılık hizmetleri yapmayı hedeflediklerini belirtti. ''Denizbank'ı bankanın içini boşaltmak ve buradan diğer şirketlerimize para kullandırmak için almadık'' diyen Zorlu, bankacılık sektörünün ülke ekonomisinin temel direği olduğunu ve sektöre zarar vermenin ülkeye zarar vermek olduğunu ifade etti. 
     Zorlu, işadamı camiasında ortaya çıkan ve bugün kamuoyunda tartışılan konuları üzüntüyle karşıladığını belirterek, şöyle konuştu 
     ''Toplumun tüm kesimleri içinde iyi ve kötü var. İşadamları içinde de yanlış yapanlar olmuştur. Ancak bu tüm bir camiayı töhmet altında bırakmamalı, lekelememelidir. Her koyun kendi bacağından asılır. Doğru yapan ödüllendirilir, yanlış yapanlar da er geç bunun bedelini öder. Yanlışların üzeri sonsuza kadar örtülü kalamaz, günün birinde açılır. Toplumun tüm kesimlerinin topluma ve ülkesine karşı sorumlulukları var. İşadamı camiasında bugün ortaya çıkan yanlışlıklar bütün bir kesimi karalamamalı, herkes yaptığından sorumlu.'' Kendisini sessiz sedasız ilerleyen işadamı olarak tanımlayan Zorlu, bugüne dek doğruluk ve dürüstlükten ayrılmadığını dile getirdi. Zorlu, işadamlarının sorumluluğunun istihdam yaratacak yatırımları gerçekleştirerek, istihdama katkı sağlamak olduğunu savunarak, ''Türkiye üzerindeki sis ve kapalı hava gitmeli. Bu ülkenin potansiyeli çok büyük. Hepimizin görevi bunu harekete geçirmektir'' dedi. 




</TEXT>
</DOC>
