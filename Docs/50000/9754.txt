<DOC>
<DOCNO> 9754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/sontur12.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer'e destek için klip yaptılar 
</HEADLINE>
<TEXT>

     Aydınlık İçin Yurttaş Girişimi, Cumhurbaşkanı Ahmet Necdet Sezer'i desteklemek amacıyla bir klip hazırladı. 
     Klibin tanıtımı için Pera Palas Oteli'nde düzenlenen basın toplantısında konuşan Sözcü Ersin Salman, Susurluk olayından sonra başlattıkları girişimin, halktan büyük destek alarak bugüne kadar geldiğini ifade etti. 
     Toplumun bugün her zamankinden daha yoksul ve daha işsiz duruma geldiğini savunan Salman, ''İş istiyoruz, aş istiyoruz, hukuk ve demokrasi istiyoruz. Terör, hortum, yolsuzluk istemiyoruz'' dedi. Göreve geldiği günden itibaren halkın büyük beğenisini kazanan Cumhurbaşkanı Ahmet Necdet Sezer'i desteklediklerini kaydeden Salman, Sezer'e desteklerini dile getirmek amacıyla da bir klip hazırladıklarını ve bunun bütün ulusal ve yerel televizyonlarda yayınlanmasını istediklerini kaydetti. 
     Toplantıda daha sonra Sezer'e destek için hazırlanan klip katılımcılara gösterildi. Cumhurbaşkanı Sezer'in, göreve başladığı gün TBMM'deki yemin töreninin yer aldığı görüntüyle başlayan klip, 12 Mart ve 12 Eylül dönemlerine ait görüntülerle devam ediyor. Ses sanatçısı Erol Evgin'in ''Hep böyle kal'' adlı parçasının fon müziği olarak kullanıldığı klipte, Başbakan Bülent Ecevit, Devlet Bakanı ve Başbakan Yardımcısı Mesut Yılmaz, 9. Cumhurbaşkanı Süleyman Demirel, kapatılan Refah Partisi Genel Başkanı Necmettin Erbakan ile CHP Genel Başkanı Deniz Baykal'ın görüntüleri de yer alıyor. Cumhurbaşkanı Sezer'in trafikte kırmızı ışıkta beklemesi ve gazetelerde kendisine ilişkin yer alan haberlerin kupürlerinin de görüntüsünün de bulunduğu klip, ''Hukukun üstünlüğü, saydam yönetim ve temiz toplum özlemiyle'' yazısıyla son buluyor. 




</TEXT>
</DOC>
