<DOC>
<DOCNO> 37485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sontur22.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümrük kapılarında 6 kilometre uzunluğunda araç kuyruğu... 
</HEADLINE>
<TEXT>

     Edirne Gümrükleri Başmüdürlüğü'ne bağlı Kapıkule, Pazarkule ve İpsala sınır kapılarında, çalıştıkları ülkelere dönen gurbetçiler, gümrük işlemlerinin yavaş yürütülmesi yüzünden 6 kilometrelik kuyruk oluşturdular. 
     Pazarkule Sınır Kapısı'nda görevli gümrük yetkililerinden alınan bilgiye göre, Türk gümrüğünde işlemlerin kısa sürede tamamlanıyor, ancak, Yunanistan ve Bulgaristan gümrüklerinde işlemlerin yavaş yürütülmesinden, Türk tarafında yığılma yaşanıyor. 
     Yetkililer, Almanya, Belçika, Fransa, Hollanda'da çalışan gurbetçilerin dönüşlerinin aynı zamana rastlayarak, 20 Ağustos Pazartesi işbaşı yapmaları gerektiği için yığılma yaşandığına dikkati çektiler. Yetkililer dönüşte yaşanan yoğunluğun 2 gün daha süreceğini bildirdiler. 
     İpsala Sınır Kapısı'ndaki yetkililer, 24.00-14.30 saatleri arasında 119 otomobil ile 667 gurbetçi Türkiye'ye giriş yaparken, 776 otomobil ile 3 bin 487 gurbetçinin de çıkış yaptığını belirttiler. Yetkililer, gümrük sahası dışında çıkış işlemlerini yaptırmak için gurbetçilerin 6 kilometrelik bir kuyruk oluşturduğuna işaret ederek, ''Gümrükte gurbetçilerin işlemlerini kısa sürede tamamlanarak, çıkış için Yunanistan'ın Kipi gümrüğüne gönderiyoruz. Burada işlemler yavaş yapıldığı için Türk tarafındaki gümrük dışında araç yığılması oluyor''diye konuştular. 
     Bu arada gümrük sahası dışındaki gurbetçilerin her türlü ihtiyaçlarını karşılayabilmeleri için seyyar tuvalet kuruldu, can ve mal güvenliğinin sağlanması açısından jandarma ve polisin gerekli önlemleri aldığı görüldü. 
     Kapıkule Sınır Kapısı'ndan ise son 24 saatte 9 bin 18 araçla, 5 bin 500 kişinin çıkış yaptı, Pazarkule Sınır Kapısı'ndan ise 200 araçla bin 200 gurbetçi yurtdışına çıktı. 
     Bu yıl 24 saat hizmet vermeye başlayan Pazarkule Sınır Kapısı'nda ilk kez gurbetçi yoğunluğu yaşandığı bildirildi. 
     
     
     
     
     
     
     







</TEXT>
</DOC>
