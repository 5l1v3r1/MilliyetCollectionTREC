<DOC>
<DOCNO> 44822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/yasam/ayas.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
KALPAZANCELL 
</HEADLINE>
<TEXT>

Yalova’da yakalanan kalpazanların cep telefonuna yarım saatte 35 mesaj geldi. Polis, "Paralar basıldı, gel teslim al" mesajını gösterince, sanıkların dili çözüldü 
     Yalova Jandarma Komutanlığı’nca Topçular Feribot İskelesi gişelerine verilen sahte 10 milyonluk banknotların izlenmesi sonucu düzenlenen operasyonda yakalanan 8 kişi tutuklandı. Sanıkların sorgusu sırasında Selim Onur’un cep telefonuna yarım saatte 35 mesaj geldi. Mesajlar arasında bulunan, "Paralar basıldı, gel teslim al"ı gören sanıkların dili çözüldü. 
     150 adet sahte 10 milyonluk banknotla ele geçirilen Selim Onur, Orhan Taş, Sait Sekmen, Cahit Çeli, Coşkun Yıldırım, Ramazan Demir, İbrahim Karaman ve Abdurrahim Karakoç adlı sanıklar, çıkarıldıkları Karamürsel Asliye Ceza Mahkemesi’nce tutuklandı. 
     
     Kalpazan Hoca’ 
     Sahte paraları basıp piyasaya süren kalpazan çetesinin elebaşı olduğu iddia edilen "Hoca" lakaplı Selim Onur’un 1997’de Hatay’da Serinyol İlköğretim Okulu Müdür Yardımcılığı görevi yaparken "zimmete para geçirmek" ve "kalpazanlık" suçlarından dolayı hüküm giydiği ve aftan faydalanarak cezaevinden çıktığı öğrenildi. 
     Selim Onur ifadesinde, meslekten atıldıktan sonra iş bulamadığı için çocuklarını okutabilmek amacıyla bu işe girdiğini söyledi. 
     Jandarma yetkililerinden alınan bilgiye göre, sanıkların sorguları sırasında Selim Onur’dan teslim alınan cep telefonuna, yarım saat içinde 35 "kısa mesaj" geldi. Gelen mesajlar arasında "Paralar basıldı, gel teslim al", "Gemide yolcular seni bekliyor" şeklinde mesajlar bulunduğu bildirildi. 
     Soruşturmanın sürdüğünü belirten yetkililer, mesajların çalışmaların şekillenmesini sağladığını söyledi. 
     
     



 YAŞAM 













</TEXT>
</DOC>
