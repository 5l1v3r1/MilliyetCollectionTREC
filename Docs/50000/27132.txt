<DOC>
<DOCNO> 27132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/guncel/gun05a.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yüzde 10 Sami' yakalandı 
</HEADLINE>
<TEXT>

     HABER MERKEZİ 

     El konulan Egebank, Yaşarbank ve Yurtbank'ta genel müdürlük yapan ve yaptığı işlerden komisyon aldığı gerekçesiyle adı "Yüzde 10 Sami" diye adlandırılan Sami Erdem, Alanya'da yakalandı. 
     Egebank soruşturması kapsamında hakkında yakalama emri çıkartılan ve tedavi amacıyla ABD'ye gittiği öne sürülen Erdem, uzun süredir aranıyordu. Emniyet yetkilileri, yurtdışında olduğu sanılan Erdem'in Alanya'da olduğunu belirleyince takibe aldı. Ve Erdem dün, Alanya'dan geçtiği Ankara'da yakalandı. Sami Erdem, hakkındaki iddialarla ilgili olarak sorgulanmak üzere İstanbul'a getirildi. 
     
     Hakkındaki iddialar 
     Egebank'ın İstanbul Küçükbakkalköy'deki arazisini, 105 milyar liralık teklife rağmen, 30 milyar liraya eşine sattığı belirtilen Erdem hakkında çok sayıda suçlama var. 
     Egebank'ın eski sahibi Hüseyin Bayraktar, Egebank'a sahip olduğu dönemde Yahya Murat Demirel'in dört şirketine yedi ayrı usulsüz kredi verilmesiyle ilgili bankanın hissedarı ve yönetim kurulu üyesi Sami Erdem'i suçlamıştı. Egebank'ı, "Türkiye'de hatırı sayılır bir işadamının" tavsiyesiyle aldığını belirten Bayraktar, ifadesinde şunları anlatmıştı 
     "İşi bilmediğim için hatırı sayılır kişi, Sami Erdem'i bana gönderdi ve 'Sana yardımcı olsun' dedi. Bunun üzerine, Sami Erdem'i yönetim kurulu üyesi yaptım. Erdem, bunu yeterli görmeyerek 'Bana hisse vermezseniz, ben bu işte yokum' dedi. Bunun üzerine yüzde 10 hisse verdim." 
     Bayraktar, Erdem'in Egebank'a ortak olması sonrasında kendisinden 50 milyon dolar, diğer ortak İhlas Finans'tan da yaklaşık 30 milyon dolar aldığını öne sürmüştü. 
     



 GÜNCEL 




















</TEXT>
</DOC>
