<DOC>
<DOCNO> 44917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sonspo18.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aston Villalı Alpay "En keyifli maçımı Tugay'a karşı oynadım" 
</HEADLINE>
<TEXT>

     İngiltere'nin Aston Villa takımında forma giyen Alpay Özalan, takım olarak bu sezonki hedeflerinin ligde ilk 3 sırada yer almak olduğunu söyledi. 
     Alpay, kendisine ait ''www.alpayozalan.com'' adresli internet sitesinde yaptığı açıklamada, Aston Villa'nın kaliteli futbolculardan kurulu olduğunu belirterek, ''Takım olarak iyi futbol oynuyoruz. 
     Sahaya iyi yayılıyor ve tempolu futbol sergiliyoruz. Bireysel yeteneklerimizi geçen yıla oranla daha çok sahaya yansıtıyoruz. Geçen sezon uyum süreci yaşayan Angel da çok verimli bir futbol sergiliyor. 
     Bu sezon daha iyi oynuyoruz ve hedefimiz en azından ilk üç'' diye konuştu. 
     UEFA Kupası'nda ilk turda elendikleri Varteks maçına da değinen Alpay, şunları söyledi 
     ''Futbolda büyük takım, küçük takım olmadığının en iyi örneği Varteks ile oynadığımız 2 maçta yaşandı. Varteks ile evimizde oynadığımız maçı hafife alınca, hiç ummadığımız bir mağlubiyet yaşadık. Rakibimiz ikinci maça avantajlı skorla çıktı. Bunu da iyi değerlendirdi. Aradığımız golü çok geç bulunca maalesef kupaya veda etmiş olduk. Ama bu bizim için çok iyi bir ders oldu.'' 
     
     'Blackburn maçı en keyiflisiydi' 
     Alpay, İngiltere'deki en keyifli maçının da Tugay Kerimoğlu'nun da forma giydiği Blackburn Rovers karşısında yaptığını dile getirdi. 
     Başarılı futbolcu, Blackburn Rovers'ı 2-0 yendiklerini hatırlatarak, sözlerini şöyle sürdürdü 
     ''Blackburn Rovers'ı iyi bir futbolla yendik. Ama benim için en önemli ayrıntı maç öncesi yapılan seremonide yaşandı. Daha önce çeşitli milletlerden futbolcular, arkadaşlarıyla maçlarda karşılaşıyor ve kendi dilleriyle birbirlerine şans diliyorlardı. Ben ise Premier Lig'de başka Türk futbolcu olmadığı için sadece onlara imrenerek, biraz da kıskanarak bakıyordum. Ama bu kez Tugay ile ben de aynı manzaraları yaşadık. Birbirimizle Türkçe konuştuk ve başarılar diledik. Maç sonunda Tugay'ı bizim soyunma odamıza konuk ettim.'' 
     
     'Moldova maçı önemli 
     Alpay Özalan, Dünya Kupası eleme grubunda Moldova ile yapacakları maçın da kendileri için önemli olduğunu söyledi. 
     Alpay, Moldova maçının Türkiye'yi Dünya Kupası'na götürecek kasım ayındaki baraj karşılaşması öncesi iyi bir hazırlık niteliği taşıdığını sözlerine ekledi. 
     






</TEXT>
</DOC>
