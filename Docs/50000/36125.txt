<DOC>
<DOCNO> 36125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur31.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da Şaron'a "şiddetin durmasını bekleme" uyarısı... 
</HEADLINE>
<TEXT>

     Türkiye, İsrail Başbakanı Ariel Şaron'a, ''müzakerelere başlamak için şiddetin durmasını beklemeyin'' telkininde bulunurken, Şaron ise Ankara'ya ''halkımın güvenliği önce gelir'' görüşünü aktardı. 
     Şaron'un yarım saat gecikmeli başlayan Ankara ziyareti çerçevesindeki görüşmeler 2 bölüm halinde yapıldı. 
     Görüşmelerin 1.5 saat süren dar kapsamlı ilk bölümüne, iki başbakanın yanı sıra Türk tarafından Dışişleri Bakanı İsmail Cem, Dışişleri Bakanlığı Müsteşar Yardımcısı Büyükelçi Uğur Ziyal ve Türkiye'nin Tel Aviv Büyükelçisi Ahmet Üzümcü, İsrail tarafından da Ankara Büyükelçisi David Sultan, Şaron'un özel kalemi ve danışmanı katıldı. 
     Ecevit ve Şaron başkanlığındaki heyetler arasında yapılan 2. bölüm görüşmelerde ağırlıklı olarak, tansiyonun giderek yükseldiği Ortadoğu'da barışın nasıl sağlanacağı konusu masaya yatırıldı. 
     Türk tarafının şiddetin durması ile müzakerelere başlanması arasında paralellik kurarak, ''eşzamanlılık'' üzerinde durduğu ve bu çerçevede ''Müzakerelere başlamak için şiddetin durmasını beklemeyin'' dediği öğrenildi. Ankara, İsrail'in savunduğu ''müzakerelere ancak şiddet durursa başlayabiliriz'' görüşünün hayata geçirilmesini, iki tarafın birbirine güvensizliği nedeniyle mümkün görmüyor. 
     Şaron'un ise buna karşılık, ''önce halkımın güvenliği gelir'' dediği ve ''Hep bizden birşeyler istemeyin, ben her şeyi yapmaya hazırım ama ben ancak halkımın güvenliğini sağladıktan sonra dediklerinizi düşünebilirim'' görüşlerini aktardığı belirtildi. 
     Ankara'nın ayrıca, İsrail ile Filistin arasındaki çatışmaların bölgeye yayılma tehlikesine dikkat çekerek, ''Bölgedeki durumu İsrail-Filistin olayı olmaktan çıkma durumuna getirmeyin. Şiddet bölgeye yayılırsa sonuçları olumsuz olur'' dediği bildirildi. 
     İki taraf arasındaki şiddet olaylarının bölgeye sıçrayacak aşamaya geldiğine işaret eden Türk tarafı, eskiden ''Acaba Şaron ile barış olabilir mi'' diye düşünen Arap dünyasından artık hiç kimsenin böyle düşünmemeye başladığı vurgulandı. 
     Türkiye'nin görüşlerini gerek sabahki görüşmelerde gerekse öğlen verilen çalışma yemeğinde yanında oturduğu Şaron'a aktaran Dışişleri Bakanı Cem, geçen hafta Mısır'a giderek, Arap Birliği'ni resmen ziyaret eden ilk Türk dışişleri bakanı olmuştu. 
     Cem, Şaron'un ziyareti öncesi gerek barış sürecinin önemli ülkelerinden Mısır'ın, gerekse Birlik Genel Sekreteri Amr Musa vasıtasıyla Arap dünyasının nabzını yoklamıştı. 
     Ziyaret talebi Şaron'dan 
     Edinilen bilgiye göre, Ankara'yı ziyaret etme talebi, uluslararası arenada zor durumda olan Şaron'dan geldi. 
     Diplomatik çevreler, Şaron'un Ankara'yı ziyaret ederek uluslararası topluma ve özellikle de Arap dünyasına ''Herkes bana karşı değil, Türkiye gibi büyük bir ülke bizim yanımızda'' mesajı vermek istediğini ifade ediyorlar. 
     Bu arada, görüşmelerde Manavgat suyu projesinin de gündeme geldiği, Türk tarafının Şaron'u Türkiye'den su satın alımında ''istekli'' gördüğü, ancak süreçte varılan noktanın değerlendirilmesinin dışında görüşmelerde somut bir karar alınmadığı bildirildi. 
     
     
     







</TEXT>
</DOC>
