<DOC>
<DOCNO> 17497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/yazar/guclu.html </URL>
<DATE> 2001/04/22/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Evin reisi onlar 
</HEADLINE>
<TEXT>

     Evin reisi erkek mi, kadın mı tartışmaları çok gerilerde kaldı. Evin tek hakimi tartışmasız onlar. Yani çocuklar. Televizyon kumandası onlarda. Yemekler onlara göre pişiyor. Hafta sonu ve tatil programları onlara göre yapılıyor. Paranın çoğu da yine onlar için harcanıyor. 
     Amerikan Newsweek dergisi bu haftaki sayısında dünyadaki tek çocuk saltanatını kapak yapmış. Tam da bizim çocuk bayramına dek gelecek şekilde. Güzel bir tesadüf. Çocukların dünyadaki ve aile içindeki konumunu sorguluyor... 
     Dünya genelinde ailedeki çocuk sayısı giderek azalıyor. Buna paralel olarak da kendilerine gösterilen ilgi ve ihtimam giderek artıyor. Peki bunca kazanıma karşın mutlular mı Evet demek gerçekten zor. 
     Her şey öylesine kolaylıkla önlerine geliyor ki tatminsizler. Öylesine albenili bir dönemden geçiyorlar ki ne alsalar, ne giyseler, ne yeseler, nereye gitseler yine de mutlu değiller. 
     Çocuklarımızı mutlu etmenin yollarını arayıp bulmak zorundayız. Çocukların mutsuzluğu sadece bizim sorunumuz değil. Gelişmiş tüm ülkelerin ortak kaygısı. Eğitim sisteminden televizyon programlarına, komşunun komşuyu tanımadığı apartman yaşamından örf, adet ve geleneklere kadar her şeyin yeniden sorgulanması gerekiyor. Hele hele bizim gibi nüfusunun çok önemli bir bölümü çocuklardan oluşuyorsa... 
     Dünyada çocuk bayramı olan tek ülkeyiz diye hava atmak iyi, güzel de, onlara neler verebiliyoruz Veremediklerimizin ve bilinçsizce verdiklerimizin yarattığı etkileri ne kadar izleyebiliyoruz Hazır yılda bir kez de olsa onları hatırlamışken, biraz da sorunlarını irdeleyebilsek... 
     Bugün, yarın çocuklara yönelik pek çok şiir okunacak. İşte en güzellerinden biri. Salihli'den Nergiz Öğretmen gönderdi. Yazarını hatırlayamamış. 
     Kavgayı bir ağaç yaprağına yazmak isterdim, 
     Sonbahar gelince yaprak kurusun diye. 
     Öfkeyi bulutların üzerine yazmak isterdim, 
     Yağmur yağsın bulut yok olsun diye. 
     Nefreti karların üzerine yazmak isterdim, 
     Güneş açsın karlar erisin diye. 
     Dostluğu ve sevgiyi çocukların yüreğine yazmak isterdim 
     Onlar büyüsün dünyayı sarsın diye... 
     
Tek çocuk mu, çok çocuk mu      Her ne kadar anne babaların gönlünde biri kız diğeri erkek iki çocuk yatsa da, pedagoglar, psikologlar mutlaka kardeşten yana tavır alsalar da genel gidişat tek çocuk yönünde. 
     BM'nin rakamlarına göre en gelişmiş ülkelerdeki doğurganlık oranı tüm zamanların en düşük seviyesinde ve kadın başına 1.57 çocuk düşüyor. 
     1990'da 1.72 olan Avrupa'daki doğurganlık oranı 2000'de 1.46'ya inmiş. Asya'da bile doğurganlık oranı giderek azalıyor. Katolik Latin Amerika da artık çok çocuk istemiyor. 40 yıl önce Brezilya'da 6.3 olan doğurganlık oranı şimdi 2.3. 
     
     





Renkli bilmece 


Önce İsviçre'ye sonra Çağlar'ın hesabına 


Kemal Derviş ve kim, kiminle oyunu 


Ölümü, öldürmeyi siyasetin hizmetine koşmak... 


Karanlık odadan ışığa 


Çikolata 


Evin reisi onlar 


1 Türk doları kaç yu es ey doları eder 


Sayın Tantan bu belgeye ne diyeceksiniz 


Kıssadan hisse 


Yolun sonu 


Cumhurbaşkanımızı göreve çağırıyorum 


Kriz "sanat pazarı"nı "şimdilik" öldürdü 


</TEXT>
</DOC>
