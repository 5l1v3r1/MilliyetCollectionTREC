<DOC>
<DOCNO> 19223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sontur05.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet bakanı, Mesut Yılmaz'ın iddialarına yanıt verdi 
</HEADLINE>
<TEXT>

     Adalet Bakanı Hikmet Sami Türk, ANAP Genel Başkanı Mesut Yılmaz'ın dün partisinin grup toplantısında, Beyaz Enerji Davası iddianamesi ile ilgili yaptığı konuşmayı, ''Bu uygulamada herhangi bir kötü niyet aranması sözkonusu edilmemelidir, ayrıca yargı günlük siyasal tartışmaların dışında tutulmalıdır'' şeklinde değerlendirdi. 
     Türk, TBMM'ye gelişinde gazetecilerin, Mesut Yılmaz'ın Beyaz Enerji Davası iddianamesine ilişkin eleştirilerde bulunduğunu ve Çıkar Amaçla Suç Örgütleri ile Mücadele Yasası'nın amacı dışında uygulandığını ileri sürdüğünü hatırlatması üzerine, şöyle konuştu 
     ''4422 Sayılı Çıkar Amaçlı Suç Örgütleri ile Mücadele Kanunu, bu konudaki genel hükümlerin yetersizliği nedeniyle çıkartılmıştır. Ama öyle durumlar olabilir ki başlangıçta bu kanun kapsamına girdiği düşünülen bir eylem daha sonra hukuki nitelemeyle bu kanun kapsamında değil ama genel hükümler kapsamında değerlendirilebilir. Dolayısıyla bu uygulamada herhangi bir kötü niyet aranması sözkonusu edilmemelidir. Ayrıca yargı günlük siyasal tartışmaların dışında tutulmalıdır. Çünkü yargı devletin temel kurumlarındandır. 
     Yargı yetkisi kuvvetler ayrılığı sisteminde yasama ve yürütme organının yanında yer alır. O nedenle devletin temel yetkilerinden birini ifade eder. Yargının günlük tartışma ortamının dışında tutulması gerekir. Şüphesiz yargıda da yanlış kararlar olabilir ama bunun giderilmesi yolu yine yargının kendi kuralları içindedir. Yani yanlış işlem yapıldığı zaman o yine yasalarımızın öngördüğü husus çerçevesinde düzeltilebilir. Kaldı ki şu anda sözkonusu olan bir iddianamedir. Bu iddianamesinin mahkeme tarafından ceza vermek için yeterli görülüp görülmeyeceği şu anda bilinmemektedir. Yetkili Cumhuriyet Savcısı bir dava açmıştır ama kararı verecek olan bağımsız mahkemelerdir.'' 
     
     
     






</TEXT>
</DOC>
