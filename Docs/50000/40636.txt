<DOC>
<DOCNO> 40636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/soneko17.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi-İşveren zirvesine tepki... 
</HEADLINE>
<TEXT>

     Türk-İş'e bağlı Türkiye Tekstil, Örme ve Giyim Sanayii İşçileri Sendikası'na Teksif üye bir grup, ''Türkiye İşçi-İşveren Konfederasyonları ve Sendikaları Zirvesi''nin düzenlendiği Dedeman Oteli önünde protesto gösterisi yaptı. 
     Toplantının gerçekleştirildiği otelin önüne saat 12.30'da otobüslerle gelen Teksif'e üye yaklaşık 100 kişilik grup, ''Vur vur inlesin, Bayram Meral dinlesin'' ve ''Ankara, Ankara duy sesimizi'' şeklinde slogan attı. Otel önünde toplanan grup adına bir açıklama yapan Teksif Bakırköy Şube Başkanı Çetin Yelken, ''işçilerini kapının önüne koyanların, krizde vatan-millet edebiyatıyla vurdukları yetmiyormuş gibi şimdi de kriz sonrası avanta peşinde olduklarını'' ileri sürdü. ''Sendikaların da kamuoyu karşısında güç durumda kalmamak için kimin neyi, niye istediğini bile bile bu toplantıya katıldıklarını'' savunan Yelken, ''Diyaloglardan endişemiz yok, ama bu toplantıda Refik Baydur'a iletilmek üzere taleplerimiz var. Ülkenin gerçeklerini perdelemeden, tartışmaya davet ediyoruz'' dedi. 
     Açıklamanın ardından grup, 7 maddeden oluşan taleplerini işçi sendikaları konfederasyonları başkanlarına ilettikten sonra olaysız dağıldı. Bu arada, kendilerine ''Dayanışma Sendikası'' adını veren 8 kişilik bir grup da, otel önünde basın açıklaması yapmak istedi. Güvenlik güçleri, izinsiz gösteri yaptıkları gerekçesiyle gruba müdahale etti ve 5 kişiyi gözlem altına aldı. Öte yandan, Dedeman Oteli ve çevresinde yoğun güvenlik önlemleri alındı. 







</TEXT>
</DOC>
