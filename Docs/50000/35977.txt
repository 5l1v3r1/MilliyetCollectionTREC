<DOC>
<DOCNO> 35977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/siyaset/siy03.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu, ANAP’ın 2. adamı oluyor 
</HEADLINE>
<TEXT>

Partinin MKYK toplantısında yeni Başkanlık Divanı’nın yanı sıra bakanlar arasında değişiklik de gündeme gelecek 
     HAKAN ŞANLITÜRK Ankara 

     Başbakan Yardımcısı Mesut Yılmaz, zaferle çıktığı partisinin 7. Büyük Kongresi’nin ardından revizyona endekslendi. ANAP’ın bugün toplanacak olan Merkez Karar ve Yönetim Kurulu’nda MKYK Yılmaz’ın, yeni Başkanlık Divanı’nın yanı sıra bazı bakanları arasında da değişiklik yapması bekleniyor. 
     Yılmaz’ın, MKYK toplantısında, MKYK seçiminde en yüksek oyu alan Turizm Bakanı Erkan Mumcu’yu, ikinci adam sıfatıyla Başkanlık Divanı’na alacağı öğrenildi. Mumcu, Mustafa Taşar’ın yerine partinin ikinci adamı olarak görev yapacak. Teşkilat nezdindeki gücünü dikkate alan Yılmaz’ın, Mumcu’dan, parti çalışmalarında faydalanacağı belirtildi. 
     ANAP kulislerinden alınan bilgilere göre İçişleri Bakanı Rüştü Kazım Yücelen, Enerji ve Tabi Kaynaklar Bakanı Zeki Çakan ile Devlet Bakanı Yılmaz Karakoyunlu kesinlikle yerlerini koruyacak. Yılmaz’ın, boş bıraktığı Devlet Bakanlığı koltuğunu da revizyon sırasında dolduracağı ifade edildi. 
     
     Divan’ın yeni isimleri 
     ANAP lideri’nin oluşturacağı yeni Başkanlık Divanı’nda yer alacak isimler arasında da, Sühan Özkan, Işılay Saygın, Prof. Dr. Ergun Özbudun, ve Ali Kemal Başaran’ın isimleri sayılıyor. Selçuk Pehlivanoğlu’nun Genel Başkan Yardımcısı olarak yerini koruyacağı belirtiliyor. 
     Yılmaz’ın atayacağı yeni bakanlar arasında Mustafa Taşar’ın ismine kesin gözüyle bakılıyor. Nejat Arseven ve Cengiz Altınkaya’da bakan olma ihtimali güçlü isimler. Kongrede, Yılmaz’a büyük destek veren Taşar’ın, Sümer Oral’ın yerine Maliye Bakanı olmak istediği belirtilirken, Yılmaz’ın, Oral’ı değiştirmeyebileceği de gelen bilgiler arasında. Taşar’ın dışında, Ekrem Pakdemirli, ve Nesrin Nas’ın isimleri de Maliye Bakanlığı için geçiyor. Yılmaz’ın, bakanlığa atayabileceği diğer isimler arasında da Ersin Taranoğlu, Ali Doğan, Ahad Andican, Salih Yıldırım gösteriliyor. 
     



 SİYASET 













</TEXT>
</DOC>
