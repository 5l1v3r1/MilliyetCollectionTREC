<DOC>
<DOCNO> 25355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sondun11.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da Hatemi'nin Eşi'nden samimi itiraf "Aday olmasını istemedim" 
</HEADLINE>
<TEXT>

     İran Cumhurbaşkanı Muhammed Hatemi'nin eşi Zöhre Sadıgi, geçen seçimlerde olduğu gibi bu seçimlerde de eşinin aday olmasını istemediğini açıkladı. 
     Sadıgi, aylık Zenan Kadınlar dergisinde yayımlanan röportajda, kocasının yeniden aday olmasına ilişkin görüşünün sorulması üzerine, şöyle dedi 
     ''Ben birinci dönemde de adaylığını onaylamıyordum. Ama kendisi, 'Ben görüşlerimi açıklamak için aday oluyorum' demişti. Bu dönemde ben şahsen aday olmasına hazır değildim. Ancak insanlar bu kadar istekli ve ısrar ediyor, halkın görüşüne saygısızlık olmasın diye düşündüm. Ama şahsi görüşüm kendisinin daha rahat olması ve zorluk çekmemesiydi.'' 
     Sadıgi, Hatemi'yi yeniden cumhurbaşkanı olursa daha zor günlerin beklediğini belirterek, ''Öyle görünüyor ki, son 4 yıl çok zor geçti. Hatemi'nin dediğine göre, önümüzdeki 4 yıl, yapacağı işlerden dolayı daha zor yıllar olacak'' dedi. 
     Hatemi'nin kendisine danışıp danışmadığı sorulan Sadıgi, ''Geçen sefer ve bu sefer cumhurbaşkanlığına aday olması gibi, gereken bazı işlerde benimle görüşür. Ama gizli konularda görüşmez'' dedi. 
     Hatemi'nin cumhurbaşkanlığı maaşının 2 milyon 590 bin riyal resmi kura göre 805 milyon, serbest piyasaya göre ise 380 milyon lira olduğunu belirten Sadıgi, buna ek bir ücret olup olmadığının sorulması üzerine, ''Hayır vermiyorlar, ancak her 4 ayda bir 3 tane altın yaklaşık 225 dolar veriyorlar. Elektrik, su gibi ev masraflarını biz ödüyoruz. Hatemi'nin cep telefonunun faturasını cumhurbaşkanlığı ödüyor. Ama eve gelince bu telefonu kapatıyor, evden çıkarken açıyor'' diye konuştu. 
     Şu anda kirada oturduklarını, ama 110 metrekarelik kendi evlerini 2 milyon 300 bin riyale 288 dolar kiraya verdiklerini belirten Sadıgi, ''Hatemi ta başından beri olduğu gibi, şimdi de aldığı bütün maaşı, benim hesabıma yatırır. Çünkü evin bütün masraflarını ben yaparım'' dedi. 







</TEXT>
</DOC>
