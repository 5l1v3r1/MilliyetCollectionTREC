<DOC>
<DOCNO> 31909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sontur02.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Devamsız öğrencilerin velilerine para cezası... 
</HEADLINE>
<TEXT>

     Konya'da, çocukları okula devam etmeyen bin 768 öğrenci velisine, 8 Yıllık Temel Eğitim uygulaması kapsamında, her gün için 9 milyon 510 bin lira para cezası kesilebileceği bildirildi. 
     Milli Eğitim Müdürlüğü'nden aldığı bilgiye göre, 2000-2001 öğrenim yılında, Konya merkez ve 31 ilçedeki ilköğretim okullarında toplam bin 768 öğrencinin eğitimlerine devam etmediği tesbit edildi. 
     Okul idarecileri, köy ve mahalle muhtarları aracılığıyla devamsız öğrencilerin velilerini, çocuklarını okula göndermeleri konusunda uyardı. Ancak, yapılan uyarılara rağmen, mazeret bildirmeyen veliler, öğrencileri okullara göndermedi. 
     İlçe milli eğitim müdürlükleri, okula gelmeyen toplam bin 768 öğrencinin velisi hakkında, İlköğretim ve Eğitim Kanunu'nun 55 ve 56. maddesi gereğince, öğrencinin okula gelmediği her gün için 9 milyon 510 bin lira tutarında para cezası uygulanması için işlem yaptı. 
     Veliler hakkında düzenlenen evrak, onay için ilçe kaymakamlıklarına gönderildi. 
     İlçe kaymakamlıkları, devamsız öğrenci için verilen para cezasının uygulanmasına onay verirse, bin 768 veli, her gün için 9 milyon 510 bin lira ceza ödeyecek. 
     İl Milli Eğitim Müdürü Osman Güçer, yaptığı açıklamada, öğrenci velilerine verilen para cezasının uygulanıp uygulanmayacağına kaymakamların karar vereceğini söyledi. 
     Okul idarecileri ve ilçe milli eğitim müdürlüklerinin yalnızca veliler hakkında yasal işlem yaptığını anlatan Güçer, ''Öğrencinin devamsızlık durumunu değerlendiren kaymakamlar, söz konusu para cezasını aynen veya değiştirerek uygulayabilecekleri gibi, iptal de edebilirler. Yasa, bu konudaki yetkiyi mülki amirlere tanımıştır'' dedi. 
     
     







</TEXT>
</DOC>
