<DOC>
<DOCNO> 15550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/soneko03.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'ın Ankara çıkartması akşam yemeği ile başladı 
</HEADLINE>
<TEXT>

     Türk Sanayici ve İşadamları Derneği TÜSİAD yönetiminin, üst düzey bürokratlarla ''görüş alış-verişi'' amacıyla gerçekleştirdiği akşam yemeği sona erdi. 
     Sheraton Oteli'nde verilen ve 3 saat süren akşam yemeğinin ardından, bir açıklama yapan TÜSİAD Başkanı Tuncay Özilhan, bürokratlarla, hazırlanan ekonomik programa ilişkin görüş alış-verişinde bulunduklarını belirtti. Özilhan, ''Bir an önce programaçıklansın ki herkes de ne yapacağını bilsin'' dedi. 
     Bürokratların, programın detayları hazır olmadığı için bir şey söylemediğini ifade eden Özilhan, TÜSİAD olarak, reel sektörün ve finans sektörünün sıkıntılarını ilettiklerini belirtti. Özilhan, şöyle devam etti 
     ''Yarın birtakım görüşmelerimiz olacak. Ankara'nın havasını alıp, bu şekilde İstanbul'a gideceğiz. Ümidimiz var. Sonuçta hazırlanan programa sahip çıkacağız. Yakından takip edeceğiz. Sapmalar olursa, daha dinamik bir şekilde, tavsiyelerimizi ve ikazlarımızı yapacağız.'' 
     Programın, hafta sonunda açıklanmasını beklediklerini kaydeden Özilhan, programın açıklanmasında geç kalınıp kalınılmadığına yönelik bir soru üzerine, ''1.5 ay oldu. Her geçen gün bizim, finans sektörünün, Türkiye'nin aleyhine... Bir an önce açıklansın ki, herkes de ne yapacağını bilsin'' diye konuştu. 
     Yemeğe, TÜSİAD Yönetim Kurulu Başkanı Tuncay Özilhan'ın yanı sıra Yönetim Kurulu üyeleri Nuri Çolakoğlu, Lütfi Yenal, Mustafa Koç, Cem Duna, Aldo Kaslowski, Mehmet Ali Baboğlu ve Genel Sekreter Haluk Tükel ile Dışişleri Bakanlığı Müsteşarı Faruk Loğoğlu, Özelleştirme İdaresi Başkanı Uğur Bayar, Merkez Bankası Başkanı Süreyya Serdengeçti, Hazine Müsteşar Yardımcısı Ferhat Emil, DPT Müsteşar Yardımcısı Şevki Emin Kahyagil, Ziraat Bankası Yönetim Kurulu Başkanı Vural Akışık katıldı. 
     
     
     




</TEXT>
</DOC>
