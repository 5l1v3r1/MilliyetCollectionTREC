<DOC>
<DOCNO> 14656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/ekonomi/eko06.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahenk’e görkemli veda 
</HEADLINE>
<TEXT>

Bugün Niğde’de toprağa verilecek olan Ayhan Şahenk’in İstanbul’daki cenaze törenine iş ve politika dünyasından binlerce kişi katıldı 
     EKONOMİ SERVİSİ 

     Üç gün önce yaşamını yitiren Doğuş Holding Yönetim Kurulu Başkanı Ayhan Şahenk’in cenazesi, dün Teşvikiye Camii’nde kılınan namazdan sonra toprağa verilmek üzere memleketi olan Niğde’ye gönderildi. 
     1950 yılında 9 bin lira sermaye ile atıldığı iş yaşamında, vefatına kadar geçen 50 yılda, toplam aktifleri 14 milyar doları, geliri 5 milyar doları ve operasyonel karı da 1.7 milyar doları bulan dev bir grubu yaratan Şahenk’in cenazesi iş ve politika dünyasındaki tanınmış isimleri bir araya getirdi. 
     
     Niğde’de defnedilecek 
     Teşvikiye Camii’ndeki cenaze namazı sırasında adeta izdiham yaşandı. Şahenk’in naaşı, namazdan sonra ambülansa konularak Atatürk Havalimanı’na, oradan da özel bir uçakla Niğde’ye götürüldü. Bugün kılınacak öğle namazı sonrasında toprağa verilecek olan Şahenk, ODTÜ Koleji’nin yan tarafında belediyenin mezar yeri olarak ayırdığı alana defnedilecek. 
     Defin hazırlıkları ile yakından ilgilenen Doğuş Holding Ankara Koordinatörü Hasan İkizler, Ayhan Şahenk’in mezarının çevresinin yeşillendirildikten sonra park haline dönüştürüleceğini, bu alana huzurevi ve müze yapılacağını söyledi. 
     
     Herkes oradaydı 
     Şahenk’in cenazesi, iş ve politika dünyasının onlarca ismini bir aya getirdi. Törene CHP’nin şimdiki ve önceki bütün genel başkanlarının katılımı dikkat çekti. Törene katılan Rahmi Koç ve Bülent Eczacıbaşı ise George Bush’un katıldığı Çırağan Sarayı’ndaki yemek nedeniyle erken ayrıldılar. Cenaze törenine katılanlar arasında Recai Kutan, Deniz Baykal, İsmet Sezgin, Recep Tayyip Erdoğan, Erdal İnönü, Altan Öymen, Murat Karayalçın, Hayri Kozakçıoğlu, Berna Yılmaz oda başkanlarından Mehmet Yıldırım, Hüsamettin Kavi, Ali Bayramoğlu, işadamları Aydın Doğan, Sakıp Sabancı, Üzeyir Garih, Şarık Tara, Halis Toprak, Faruk Süren, Serdar Bilgili, Hüseyin Bayraktar, Erol Aksoy, Erkut Yücaoğlu İstanbul Valisi Erol Çakır ve Belediye Başkanı Ali Müfit Gürtuna, bürokrasiden Merkez Bankası eski Başkanı Gazi Erçel, Özelleştirme İdaresi Başkanı Uğur Bayar ve Fon Bankaları Yönetim Kurulu Başkanı Tevfik Altınok yer aldı. 
     
     Kutan Randevumuz vardı... 
     Şahenk’le vefatından üç, dört gün önce görüştüklerini belirten FP lideri Recai Kutan, "Bu çarşamba ya da perşembe günü buluşarak yemek yiyecektik. Diyarbakır’da tanıştığımız eski günlerden ve krizden konuşacaktık. Ancak randevu yerine cenazesine geldim" dedi. 
     


 EKONOMİ 






















</TEXT>
</DOC>
