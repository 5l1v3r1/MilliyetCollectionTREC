<DOC>
<DOCNO> 31984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/spor/spo03.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih artık Mallorcalı 
</HEADLINE>
<TEXT>

Galatasaray’ın eski futbolcusu dün İspanya’da üç yıllık sözleşmeye imza attı. Medyanın yoğun ilgi gösterdiği milli oyuncumuz, "Türk futbolunu en iyi şekilde temsil edeceğim" dedi 
     MEHMET ÇİFTÇİ MALLORCA 

     GALATASARAYLI Fatih Akyel, İspanya’nın Real Mallorca takımı ile dün üç yıllık anlaşma imzaladı. Mallorca adasına indiğinden itibaren birçok İspanyol ve Türk gazetecinin ilgi odağı olan Fatih, İspanya’da olmaktan çok mutlu olduğunu belirtti ve "Dünya’nın en zor ligine geldiğimin bilincindeyim. İspanya Ligi’nde sorunsuz bir futbolcu olarak oynayacağım" dedi. 
     FATİH daha sonra Mallorca forması giyerek basın mensuplarının sorularını yanıtladı. Genç futbolcuya, İspanya’daki hedefleri sorulduğunda "Öncelikle takımda ilk on birde oynamak, daha sonra İspanya ve Şampiyonlar Ligi’nde başarılı olmak" diye konuştu. Fatih "İspanya’da, Türk futbolunu en iyi şekilde temsil edeceğim" ifadesini de kullandı. 
     
Ümit’e yine ret      CEMAL ERSEN 

     GENÇLERBİRLİĞİ Başkanı İlhan Cavcav, Faruk Süren’in Ümit Karan’ın transferiyle ilgili son teklifini de reddetti. Sarı - Kırmızılı ekibin kongresi öncesi görevi devretmeden Karan’ın transferini bitirmek istediğini söyleyen ve bugünkü kur üzerinden 1 milyon doları kabul ettiğini belirten Süren, "Ancak parayı 2002 yılı Haziran ayında verelim" teklifini getirdi. 
     İLHAN Cavcav, Süren’in bu teklifini kabul etmesinin mümkün olmadığını belirtti. Cavcav, Başkan’a "Aradan çekil. Kongre sonrası kiminle muhatap olacağımızı görelim. 1 milyon dolardan vazgeçmeyiz. Uzun vadeli teklifi de onaylamayız." yanıtını verdi. Cavcav ayrıca, "Ümit, Gençlerbirliği formasını giyer. Eğer oynamam derse de oturur bir yıl bekler" dedi. 
     
G.Saray’da izin bitti      SARI-KIRMIZILI takım, bugün yeniden top başı yapacak. İsviçre kampından sonra ilk kez bir araya gelecek takımın dışında, Sergen de ilk kez olarak yeni arkadaşları ile birlikte çalışmalara başlayacak. Galatasaray bugün öğleden sonra bir idmana daha çıkacak ve yarın sabah Almanya’ya giderek ikinci kamp dönemi için düğmeye basacak. 
     



 SPOR 






















</TEXT>
</DOC>
