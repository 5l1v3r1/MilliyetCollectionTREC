<DOC>
<DOCNO> 25978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/ekonomi/eko02.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Biri küçük yatırımcıları GÖZETLİYOR 
</HEADLINE>
<TEXT>

Zayıf hacimle toplanan hisseler zirvelerde küçük yatırımcılara devrediliyor. Küçükler giden kazancın arkasından bakarken büyükler bu oyunu on binlerce kez oynamaktan bıkmıyor. Çünkü oyunda ödül hep nakit ve en geç iki gün içinde alınıyor 
     Songül HATISARU 

     Özellikle küçük yatırımcılar, yani birikimleri sınırlı olanlar piyasanın çıkışına inanmadıkça pozisyon açmıyorlar. 
     Küçüklerin piyasaya inanmaya başladıkları noktada ise genellikle büyük yatırımcıların ve spekülatörlerin satışa geçtiği görülüyor. 1999'daki büyük çıkış buna çok güzel bir örnek teşkil etti. 1994 krizinden sonra çok uzun süre borsayla ilgilenmeyen küçük yatırımcı 1999'da hareketin sonlarında yoğun bir şekilde alım yapmaya başladı. 
     Hatta Takasbank'ın müşteri bilgilerini girmekte zorlandığı fazla mesai yaptığı günler oldu. Borsanın içinde bulunduğu şu anki trendde de küçük yatırımcının satışa geçtiği görülüyor. Piyasanın zayıflamasından sıkılan veya borsaya ayırdığı kaynaklarını kullanma zorunluluğuyla karşı karşıya kalan yatırımcılar, alışa geçtikleri zirvenin tersine borsanın biraz canlanmasıyla beraber bu kez satışa geçtiler. 
     'Daha da düşer mi' sendromu 
     Yatırımcının bu kararında fiyatlar biraz "aşağı gelir mi korkusu" da etkili oluyor. Oysa bu seviyeler genelde büyük yatırımcılar ve spekülatörlerin alım bölgesi oluyor. Dip veya taban olarak adlandırılan bu seviyelerin genel özelliği piyasaların belirsizlik taşıması ve hisse senedi yatırımlarının riskli görünmesidir. 
     Bu bölgelerde ancak piyasaları iyi tahlil edebilen, önceden haber alma gücüne sahip ve riske katlanabilecek varlığa sahip yatırımcılar pozisyon açma cesaretini gösterebiliyorlar. Aynı zamanda borsada hızlı hareket edebilme yeteneğine sahip olan bu grup, küçük yatırımcıların tekrar borsaya inanmaya başlamalarına dek pozisyonlarını sürdürüyorlar. Tabi bu arada hisse senetleri de epey prim yapmış oluyor. Piyasalarda yeniden dengelerin yerine oturmaya başlamasıyla küçük ve büyük yatırımcılar bir dönem birlikte kazanabilseler de, dipten alma cesaretini gösteren büyük yatırımcıların k r realizasyonuna başlamaları çok da uzun sürmüyor. 
     Bu durum hem piyasalar açısından hem de senet bazındaki hareketlerde benzerlik gösteriyor. Bu çıkışta en çok prim yapan senetler incelendiğinde, ilk sıraları alan senetlerin çok dar hacimlere sahip olduğu ancak, zirvelerde yoğun hacimler gerçekleştirdikleri görülüyor. 
     Hep aynı oyun oynanıyor 
     Dipte zayıf hacimle büyükler tarafından toplanan senetler, zirvelerde inanan yatırımcı sayısının artmasıyla hacimli bir şekilde küçük yatırımcılara devrediliyor. Bu hareketlerin süresi piyasanın ve şirketin özelliklerine göre farklılıklar gösterebiliyor. 
     Piyasanın durgun olduğu dönemlerde yatırımcılar şirketlerin icraatlarını biraz daha net olarak görme eğiliminde yani, daha temkinliyken, piyasanın hareketli olduğu günlerde eğilim zayıflıyor. Söylentiler ve insider bilgiler daha kolay rağbet görebiliyor. 
     Her zaman küçük yatırımcının aleyhine gibi görünen bu durumu değiştirmek ancak, yatırımcıların bilinçli davranması ve kaynakların akıllıca kullanılmasıyla mümkün. 
     Tabi ki gelişmekte olan piyasamızda yaşanan bir çok yasal eksiklik sistemde tıkanmalar yaratıyor. 
     Yeniden yapılanmaya çalışan bir ekonomik sistemin sancıları hisse senedi yatırımlarının daha da riskli olmasına neden oluyor. Bu durumda bilgiye ulaşmak ve bilginin doğru yorumlanması çok önemli. 
     
Zirvede hacim artıyor Senet adı 29 03 2001 Fiyatı 04 05 2001 Fiyatı Getiri Yüzde Kristal Kola 3,150 11,750 273 Akın Tekstil 2,600 7,400 185 Okan Tekstil 710 1,900 168 MY.Yatırım Ort. 235 620 164 Taç Yatırım Ort 1,680 4,413 163 Mazhar Hold 620 1,625 162 Yapı Kredi Yat. Ort 628 1,585 152 Parsan 2,075 5,100 146 Alcatel 31,500 75,000 138 Garanti Bankası 2,750 6,400 133      
     



 EKONOMİ 



















</TEXT>
</DOC>
