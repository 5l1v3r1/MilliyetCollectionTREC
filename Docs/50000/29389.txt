<DOC>
<DOCNO> 29389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/guncel/gun01.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye dikiyor vatandaş söküyor 
</HEADLINE>
<TEXT>

İstanbul’u daha yeşil yapmak için 45 trilyon liralık bütçe ayıran Büyükşehir Belediyesi’nin karşısındaki en büyük engel fidanları kıran, çiçekleri çalan vicdansız piknikçiler 
     ŞÜKRAN ÖZÇAKMAK İstanbul 

     Otobanda, E5'te, kavşakta, parkta... Sarı, yeşil fosforlu giysilerle kimi ot biçiyor, kimi çalı kırpıyor. Kimi de atılan çöpleri topluyor. Onlar, gelişmiş ülke kriterlerine sahip olmak için "Çevre Atılım Kampanyası" başlatan İstanbul Büyükşehir Belediyesi'nin bahçıvanları. Avrupa ülkelerinde kişi başına düşen yeşil alan miktarı 10-12 metrekare civarında iken Büyükşehir bu alanı 4.5 metrekareden 7 metrekareye çıkarmak için çaba sarf ediyor. 
     
     4 milyon bitki dikilecek 
     Bu amaç uğruna çalışan Park ve Bahçeler Müdürlüğü'nün 2001 bütçesi 45 trilyon lira. 96 mühendis, 722 işçi ve müteahhit firmaların bin 500'e varan personeli ile çalışan Müdürlük, bu yıl 4 milyon 243 bin 508 adet bitki dikmeyi planlıyor. Bunun için 7.5 trilyonluk ihale dosyası açtı. Bakım onarım için harcanacak para ise 6 trilyon. Ancak ne var ki trilyonlar harcanarak yaratılan bu yeşil alanlara sere serpe yatıp fidan diplerinde mangallı piknikler yapan İstanbullu, bu paranın 3 trilyonunu "söke söke" geri alıyor. 
     
     Emekler boşa gidiyor 
     Çiçek ve fidanların sadece tahrip edilmediğini, aynı zamanda sökülerek çalındığını söyleyen Büyükşehir Belediyesi yetkililerinin verilerine göre yalnızca geçen yıl çalınan gül, ağaç ve süs bitkisinin Türk Lirası değeri 152 milyar 625 milyon. Ayrıca bank ve sulama sistemlerinin tahribi sonucu 321 milyar, yeşil alan ve yürüme yollarının tahribi ile 128 milyar 975 milyon, araçların yeşil alan üzerine park edilmesi ve ağaçlara çarpılması sonucu 75 milyar 490 milyon, oyun parklarının tahribi sonucu 138 milyar, yeşil alanların işgali sonucu 145 milyon zarar meydana geldi. 
     
Paralar İstanbul'un cebinden çıkıyor      İstanbul Büyükşehir Çevre Koruma Daire Başkanı Mustafa Öztürk, "Geçici göçebe kültürüyle ikamet eden vatandaşlarımız trilyonlarla birlikte geleceğimizi de tahrip ediyor. Dikilen ağaçların on binlercesi kırılıyor, çalınıyor, yakılıyor veya deterjanlı suyla kurutuluyor. Bu paralar İstanbullunun cebinden çıkıyor, lütfen paralarına ve geleceklerine sahip çıksınlar. İstanbul'un klima yapısını kuruyoruz. Tuzla'dan Avcılar'a ağaçlarla ses duvarı örüyoruz" dedi. 
     



 GÜNCEL 


















</TEXT>
</DOC>
