<DOC>
<DOCNO> 18699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sontur19.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın yürüyüşüne jandarma engeli 
</HEADLINE>
<TEXT>

     Kamuoyunun dikkatini TBMM Adalet Komisyonu'nda görüşülmekte olan ''Medeni Kanun Tasarısı''na çekmek isteyen bir grup kadın, bugün Antalya'da Bakırlıtepe'ye çıkmak istedi. 
     Tırmanış için Antalya Valiliği'nden izin almayan kadınları jandarma engelledi. 
     ''Yerel Gündem 21 Antalya Kent Konseyi'' tarafından organize edilen ve yaklaşık 100 kadının katıldığı Beydağları-Bakırlıtepe dağ yürüyüşü, Antalya Valiliği'nden sadece piknik için izin alındığı gerekçesiyle jandarma tarafından engellendi. 
     Yürüyüşlerine izin verilmeyen kadınlar bu kez basın açıklaması yapmak istediler. Bu davranışları da, jandarma tarafından, ''Belirlenen gösteri ve güzergah alanı dışında etkinlik yapmak'' gerekçesiyle yaptırılmadı. 
     Okuyamadıkları basın açıklamasını gazetecilere dağıtan kadınlar, TBMM Adalet Komisyonu'nda Medeni Kanun Tasarısı görüşülürken, kadınlar için yaşamsal önem taşıyan evlilikte edinilen malların paylaşımı ile ilgili maddelere gelindiğinde ''ortalığın karıştığını'' ifade ettiler. Açıklamada, tasarıda yer alan ''Edinilmiş mallara katılma'' rejimini kabul etmeyen bazı milletvekillerinin, ''oldu bitti'' yaratarak, ''paylaşmalı mal ayrılığı'' sistemini geçirmek istedikleri öne sürüldü. DSP Milletvekili Sema Pişkinsüt'e tam destek verdiklerini belirten kadınlar, daha sonra üzerinde ''Kadınlar dayanışmaya'', ''Cinsiyet ayrımı yapmayın'', ''Toplumun yüzde 51'i biziz. Geri kalanlar da bizim doğurduklarımız'' gibi yazıların bulunduğu pankartları açtılar. Yürüyüş ve basın açıklamasını yapamayan kadınlar, yanlarında getirdikleri dizüstü bilgisayarlarla TBMM Başkanlığı, Cumhurbaşkanlığı ve Başbakanlık ile siyasi partilerin genel başkanlarına e-mail gönderdiler. Etkinlik daha sonra piknik şeklinde devam etti. 







</TEXT>
</DOC>
