<DOC>
<DOCNO> 17269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sontur04.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Görüş Davası'nda da sanıklar aftan yararlandı 
</HEADLINE>
<TEXT>

     Ankara 2 No'lu DGM, kamuoyunda ''Milli Görüş'' davası olarak bilinen davada, kapatılan RP'nin eski Genel Başkan Yardımcısı Ahmet Tekdal ile eski milletvekilleri Hasan Hüseyin Ceylan ve İbrahim Halil Çelik'in de aralarında bulunduğu 25 sanık açısından davanın, 4616 sayılı şartla salıverilmeye ilişkin Yasa uyarınca kesin hükme bağlanmasının ertelenmesine karar verdi. 
     Mahkeme, öldüğü anlaşılan bir sanık açısından davayı ortadan kaldırırken, bugüne kadar savunmaları alınamayan 2 sanığın dosyalarını da ayırdı. 
     Davanın bugün görülen karar duruşmasına, tutuksuz sanık Yılmaz Bölükbaşı ve 13 sanık avukatı katıldı. Mahkeme Başkanı Hüseyin Eken, ''iddianamede sanıklara yüklenilen fiillerin sabit görülmesi halinde, suçun 3713 sayılı Terörle Mücadele Yasası'nın 7. maddesi kapsamında değerlendirilebileceğinden, değişen suç niteliğine ve suç tarihine göre'', kapatılan RP'nin eski Genel Başkan Yardımcısı Ahmet Tekdal ile eski milletvekilleri Hasan Hüseyin Ceylan ve İbrahim Halil Çelik'in de aralarında bulunduğu 25 sanık açısından davanın, 4616 sayılı Şartla Salıverilmeye, Dava ve Cezaların Ertelenmesine Dair Kanun uyarınca kesin hükme bağlanmasının ertelenmesine karar verildiğini açıkladı. 
     Başkan Eken, 15 Mayıs 1999 tarihinde öldüğü anlaşılan sanık Adnan Demirtürk açısından davanın ortadan kaldırılmasına, bugüne kadar savunması alınamayan firardaki sanıklar RP eski milletvekili Şevki Yılmaz ile İmdat Kaya'nın dosyalarının ise ayrılmasına karar verildiğini bildirdi. 




</TEXT>
</DOC>
