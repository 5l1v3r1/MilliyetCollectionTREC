<DOC>
<DOCNO> 26003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/siyaset/siy01.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
FP’den Sezer’e veto’ baskısı 
</HEADLINE>
<TEXT>

Meclis’te RTÜK Yasası’nın çıkmaması için her yolu deneyen FP’liler şimdi de Sezer’i etkilemek için Köşk’e faks ve e - mail yağdırıyor 
     ANKARA Milliyet 

     TBMM Anayasa Komisyonu’nda ve Genel Kurul’daki görüşmeler sırasında RTÜK Yasası’nın çıkmaması için çaba harcayan, İçtüzük’teki yolları kullanarak görüşmeleri uzatmak ve Meclis’i çalıştırmamak amacıyla son ana kadar çalışan FP, şimdi de Çankaya Köşkü üzerinde "veto" baskısı kurmaya çalışıyor. 
     Genel Kurul kürsüsünde yasadan çok medyaya yüklenen, hemen her oylamada "karar" ve "toplantı yeter sayısı" isteyen FP, oturumlarda her maddeyle ilgili Anayasa’ya aykırılık önergesi vererek söz alıp engelleme taktikleri geliştirdi. 
     FP, son olarak Cumhurbaşkanı Ahmet Necdet Sezer’e "veto" baskısı yapmaya başladı. Sezer’i mektup, faks ve e - mail yağmuruna tutan FP, Meclis’ten geçmesini engelleyemediği, "özel radyo ve televizyonların arkasındaki gerçek sermayeyi ortaya çıkararak şeffaflaşmayı sağlayacak" yasanın, Cumhurbaşkanı’nca veto edilmesi için çalışıyor. 
     
     Bundan sonra ne olacak 
     Anayasa’ya göre, Sezer’in yasayı incelemek için 15 gün süresi var. Sezer bu süre içinde ya yasayı onaylayacak ya da veto ederek gerekçeleriyle Meclis’e iade edecek. Anayasa uyarınca, iadeden sonra Meclis’in aynen kabul ettiği yasalar Cumhurbaşkanı’nca onaylanıyor. 
     



 SİYASET 




















</TEXT>
</DOC>
