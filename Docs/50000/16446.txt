<DOC>
<DOCNO> 16446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/ekonomi/aeko.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş dünya turunda 
</HEADLINE>
<TEXT>

Derviş, Washington’da ay sonunda IMF ve Dünya Bankası’ndan programa destek aldıktan sonra, Tokyo, Londra, Roma, Berlin’e de giderek, dış kredi konusunda görüşmeler yapacak 
     ZÜLFİKAR DOĞAN Ankara 

     Devlet Bakanı Kemal Derviş, dış destek müzakereleri için, Washington’daki IMF müzakerelerinde program - niyet mektubunun onaylanması sonrasında, dış temaslar çerçevesinde, Tokyo, Londra ve Roma’ya gidecek. Ayrıca Berlin’e de yeni bir ziyaret daha yapılacak. Mayısta yoğun bir dış temas programı olan Derviş, bu görüşmelerde sağlanacak dış kaynak konusunda anlaşma yapmaya çalışacak. 
     Yeni ekonomik programın taahhütlerini içeren niyet mektubu, Türkiye’de bulunan IMF heyetine verildi. Ekonomi yönetimi, dün IMF ile varılan anlaşmayı resmi bir zemine oturtabilmek için, Niyet Mektubu’nun ayrıntıları üzerinde bir çalışma yaptı. 
     Yetkililer, dış finansmanın belirlenmesinden önce, ekonomik program taahhütlerini içeren Niyet Mektubu’nun, IMF heyeti tarafından incelenmesi gerektiğine işaret ediyorlar. 
     
     Çarşamba belirlenecek 
     Ekonomi yetkililerinin, çarşamba gününe kadar, IMF heyetiyle, programın dış finansman gereği üzerinde çalışma yapacakları belirtiliyor. 
     Dünya Bankası yetkililerinin de katılmasının beklendiği dış finansman toplantılarında, Türkiye’nin, programın finansmanı çerçevesinde, IMF ve Dünya Bankası’ndan alacağı para miktarı belli olacak. Dış finansmanın, IMF ve Dünya Bankası kompozisyonunun belirlenmesinin ardından ise G7 ülkelerinin, doğrudan ya da dolaylı olarak verebileceği kaynak belirlenecek. 
     Şu anda kesin olarak alınabilecek dış mali kaynağın tutarının ise IMF’den kalan 6.25 milyar dolarlık kredi ile Dünya Bankası’ndan verilecek yaklaşık 5 milyar dolarlık Ülke Yardım Stratejisi CAS kredisi olduğu belirtiliyor. 
     G7 ülkelerinden, doğrudan "ülkelerin verdikleri kredi’’ veya "bankaları’’ aracılığıyla, 6 ile 8 milyar dolar arasında uygun koşullu kredi alınabileceği belirtiliyor. 
     
IMF ve ABD’den tam destek      ABD’nin Ankara Büyükelçiliği ve IMF Türkiye Masası Şefi Carlo Cottarelli dün ayrı ayrı yaptıkları açıklamalarda, programa destek mesajı verdi. Cottarelli, parasal ve mali önlemlerin önemine dikkat çekerek, "Mali istikrar, yapısal reform ve bankaların yeniden yapılanması stratejisini amaçlayan programı memnuniyetle karşılıyoruz" dedi. Cottarelli, atılacak adımların Türkiye’yi uluslararası alanda desteklenecek bir programa yaklaştıracağını kaydetti. ABD Büyükelçiliği’nden yapılan açıklamada, ülkelerinin uluslararası toplumla çalışarak Türkiye’ye destek olmaya devam edeceği belirtildi. IMF desteğinin memnuniyet karşılandığı ifade edilen açıklamada, "Önlemler, Türk hükümetinin istikrar ve reforma olan güçlü bağlılığını yansıtmaktadır" denildi. 
     


 EKONOMİ 














</TEXT>
</DOC>
