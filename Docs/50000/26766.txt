<DOC>
<DOCNO> 26766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/spor/spo03.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan tepki çekti 
</HEADLINE>
<TEXT>

     GALATASARAY’da Cem Uzan isminin başkanlık için gündeme gelmesi farklı tepkileri de peşinden getirdi. Olağanüstü kongrede aday olmayacağını açıklayan Özhan Canaydın, "Hukuksal olarak hakkını geri aldı. Hayırlı olsun. Kulübe eğer üyeyse, herkes başkan olabilir" dedi. Eski yönetici Kemal Onar, "Bu kararla Galatasaray’a başkan olamaz. Yeniden mahkemeye gitmesi gerek" diye konuştu. 
     KULÜP üyesi ve Tahkim Kurulu Başkanı Türker Arslan, "Önce hukuki durumuna bakmak gerek. İyi bir iş adamı. Ancak bu tip olaylarda tepeden inme yerinde davranış değil. Konuyu tartışmak lazım" açıklamasını yaptı. Eski yönetici Turgan Ece de, "Artık Galatasaray’da tek adamlık devri sona ermiştir. Cem Uzan iyi bir isim. Ama yapacağı yönetim kurulu da çok önemli" ifadelerini kullandı. 
     
Kongre planı      GALATASARAY’DA mahkeme kararı ile üyeliğini onaylatan Cem Uzan mart ayında başkan adayı olmayı hedefliyor. Ancak Uzan, adayların 29 Haziran’da yapılacak olan oylar için renk belirleme seçimine kadar bekleyecek. Mehmet Cansun başkanlık için tek aday olarak kalırsa kongreye girecek. Cem Uzan, adaylar çoğalırsa, marttaki olağan genel kurulu bekleyecek. 
     
Süren kararlı      GALATASARAY Başkanı Faruk Süren, Mehmet Cansun, Ali Dürüst ve Burak Elmas dün mini bir zirve düzenlediler. Cansun’un bürosunda yapılan toplantıda Süren ve ekibinin Mart’a kadar devam etmesi de gündeme geldi. Ancak Süren, bu konuda tavrını koydu ve Cansun’a, "Sen bu işte varmısın" diye sordu. Cansun da "evet, sonuna kadar varım" yanıtını verdi. Bunun üzerine Süren, "Artık biz Ali Dürüst ile birlikte bu işte yokuz. Kararımdan dönmem" ifadesini kullandı. Sarı - Kırmızılı camia gözlerini bugün Lütfü Kırdar’da yapılacak Divan Kurulu’na çevirdi. 
     
Ali Eren’e kanca      GALATASARAY, Beşiktaş’la ipleri koparan Ali Eren’e kancayı taktı. Siyah - Beyazlı kulübün 1 milyon dolara satış listesine koymayı düşündüğü Ali Eren’in, Fenerbahçe’nin transferine sıcak bakmamasıyla, rotayı Galatasaray’a çevirdiği öğrenildi. Tecrübeli futbolcunun bonservisini Sadettin Saran’ın sahip olduğu SAR - AN firmasının alacağı ve Galatasaray’la masaya oturacağı belirtildi. Firmanın menajerleri, 15 Haziran’da bonservislerin açıklanmasından sonra transferi bitirecek. 
     
Ümit çark etti      YILDIZ oyuncu, "Galatasaray’da çok mutluyum. Kulübüm beni vermedikçe, hiçbir yere gitmem" dedi. Ümit, internet sitesindeki mesajının yanlış anlaşıldığını savunup, şöyle konuştu "Avrupa’da büyük bir kulüpte oynamak istediğimi belirttim. Galatasaray’dan ayrılmak istediğimi söylemedim. İdealimde Avrupa’da futbol oynamak var. Eğer kulübüme para kazandıracaksam, şimdi gitmek isterim. Ancak Galatasaray’da çok mutluyum. Kulübüm beni vermezse ayrılmam. Bir yıl daha mukavelem var". Bu arada Brezilya Milli Takımı hocası Scolari, Jardel’i 1 Temmuz’daki Uruguay maçının aday kadrosuna aldı. 
     



 SPOR 























</TEXT>
</DOC>
