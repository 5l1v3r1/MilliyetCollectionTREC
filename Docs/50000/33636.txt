<DOC>
<DOCNO> 33636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/soneko10.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet araçları satılıyor, 106 araç için satış ihalesi 
</HEADLINE>
<TEXT>

     Maliye Bakanlığı TASİŞ Genel Müdürlüğü İstanbul Tasfiye İşletme Bölge Müdürlüğü, kamuya ait toplam 106 adet muhtelif cins taşıtı, açık teklif suretiyle satmak üzere ihale açtı. 
     İhaleler, toplam 50 adet taşıt için 7 Ağustos 2001 tarihinde saat 9.00'da İstanbul İşletme Bölge Müdürlüğü'nde gerçekleştirilecek. 
     Diğer 56 adet taşıtın satışı ise 8 Ağustos 2001 tarihinde saat 9.00'da Edirne Halk Eğitim Tiyatro salonunda yapılacak. 
     Hasar oranları yüzde 5 ile yüzde 55 arasında değişen taşıtların muhammen bedelleri ise 10 milyon lira ile 30 milyar lira arasında değişiyor. 
     Satış ihalesine katılmak isteyenler teknik şartnameyi, Tasfiye İşletme bölge müdürlükleri ve Şube Müdürlükleri'nden bedeli mukabili alabilecekler. 
     Bu arada TASİŞ Genel Müdürlüğü Ankara Tasfiye İşletme Bölge Müdürlüğü de Ankara Bölge'ye teslim edilen 600 aracın 143'ünü satışa çıkarmış ve tamamını satmıştı. 
     Daha önce ilana çıkarılan ve tümü binek otomobillerden oluşan bu araçlar için Etimesgut'taki Bölge Müdürlüğü'nde yapılan ihalede, en düşük muhammen bedel 216 milyon, en yüksek bedel ise 2 milyar 361 milyon lira olmuştu. 
     Açık arttırma usulü gerçekleştirilen ihalede muhammen bedeli 300-350 milyon lira olan otomobiller 700-800 milyona kadar çıkarken, 1.5 milyar liralık otomobillere de 3 milyara kadar fiyat verilmişti 
     TASİŞ Genel Müdürlüğü, bölge müdürlüklerine teslim edilen taşıtları, Ağustos sonuna kadar satmayı planlıyor. 







</TEXT>
</DOC>
