<DOC>
<DOCNO> 23961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/ekonomi/aeko.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP kadrolaşmasına Sezer’den soruşturma 
</HEADLINE>
<TEXT>

Cumhurbaşkanı’nın talebiyle, 10 bin dolara işe adam aldığı’ iddia edilen Telekom Genel Müdür Yardımcısı Muharrem Beşir hakkında soruşturma açıldı 
     ANKARA Anka 

     Cumhurbaşkanı Ahmet Necdet Sezer’in talimatıyla, Telekom Genel Müdür Yardımcısı Muharrem Beşir’e yöneltilen "para karşılığı işe adam aldırmak ve MHP’li kadrolaşmaya yol açmak" suçlamalarını araştırmak amacıyla soruşturma başlatıldı. 
     Cumhurbaşkanı Sezer, son yerel seçimlerde MHP’den Keçiören Belediye Başkan adayı olan Telekom Genel Müdür Yardımcısı Muharrem Beşir’i soruşturma kıskacına aldı. 
     Sezer, Beşir hakkında "10 bin dolar karşılığında Telekom’da işe adam aldırdığı" ve "kuruluşta MHP’li kadrolaşmaya yol açtığı" ihbarları üzerine harekete geçerek, iddiaların soruşturulması için Başbakanlığa bir yazı yazdı. Başbakanlık, Ulaştırma Bakanlığı’ndan, Cumhurbaşkanı Sezer’in talimatının yerine getirilmesini istedi. 
     
Oluru da MHP’li bakan verdi      MHP’li Ulaştırma Bakanı Enis Öksüz, Cumhurbaşkanı Sezer’in isteğiyle harekete geçen Başbakanlık’tan gelen yazı üzerine Telekom Genel Müdür Yardımcılığı görevine kendisinin getirdiği Muharrem Beşir’le ilgili soruşturma açılmasına "olur" verdi. Görevlendirilen iki başmüfettiş yaklaşık 20 gündür çalışıyor. Muharrem Beşir ise hakkında soruşturma olduğunu yalanladı. "Yok öyle bir şey" diyen Beşir, hiçbir soruşturma geçirmediğini öne sürdü. Bakan Öksüz de Beşir hakkında suçlayıcı bir mektubun Sezer’e ulaştırıldığını, Sezer’in de "Kişiye Özel" bir yazıyla konu hakkında bilgi istediğini bildirdi. Öksüz, incelemenin sonuçlarının Cumhurbaşkanı Sezer’e bilgi olarak sunulacağını kaydetti. 
     



 EKONOMİ 


















</TEXT>
</DOC>
