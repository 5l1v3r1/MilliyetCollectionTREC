<DOC>
<DOCNO> 28607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/sontur15.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı'nda çevreci protesto... 
</HEADLINE>
<TEXT>

     Doğa İle Barış Derneği organizasyonunda, Karadeniz ve Türk boğazlarındaki tehlikeli madde taşımacılığının meydana getirebileceği felaketlere dikkati çekmek amacıyla, İstanbul Boğazı'nda protesto gösterisi düzenlendi. 
     Üzerlerinde ''Türk Boğazları petrol boru hattı değildir'',''Felaketten önce güvenlik için el ele'', ''Ülkene sahip çık'' yazılı afişler bulunan yaklaşık 200 tekne, Beylerbeyi açıklarında biraraya geldi. 
     Türkiye Çevre Kozası üyelerinin de aralarında bulunduğu 437 çeşitli kuruluşun destek verdiği protesto gösterisinde, daha sonra teknelerle Beykoz'a gidildi. Şarkıların söylenip halayların çekildiği gösterisi sırasında, Rumelihisarı ve Anadoluhisarı'nın bulunduğu boğazın en dar yerinde sis bombaları patlatıldı. Dönüşte ise Karadeniz'den gelen Yunanistan bandralı bir tanker, Ortaköy açıklarında yanına yaklaşılarak, sis bombası ve sirenlerle protesto edildi. Bu arada gazetecilere açıklama yapan Doğa İle Barış Derneği Başkanı Yüksel Üstün, gösteriyi, Karadeniz ve Türk boğazlarından tehlikeli madde taşınmasını önlemek amacıyla gerçekleştirdiklerini söyledi. Üstün, ayrıca, Tengiz-Novorisisk petrol boru hattının işletmeye açılmasıyla 5 yıl içinde Türk boğazlarından 76.5 milyon ton daha fazla tehlikeli madde geçişi olacağını kaydetti. 
     Bugünkü gösterinin ''son barışçıl uyarıları'' olduğunu ve Karadeniz'in uluslararası sularında tehlikeli madde taşımacılığına engel olmak için gerekirse tankerlerin önünde duracaklarını anlatan Üstün, ''Ya bizi ezecek geçecekler ya da duracaklar'' dedi. 
     Türkiye'nin de aralarında bulunduğu Azerbaycan, Bulgaristan, Gürcistan, Moldova, Rusya, Romanya ve Ukrayna'dan 16 sivil toplum kuruluşunun ''Uluslararası Karadeniz Ortakları'' adı altında biraraya geldiklerini hatırlatan Üstün, 21-23 Haziran tarihleri arasında yaptıkları çalışmalar sonucu bir sonuç bildirgesi hazırladıklarını dile getirdi ve bunun bir bölümünü okudu. Rusçası da Utrish Sivil Toplum Organizasyonu'ndan Stanislav Ermolaev tarafından okunan bildirgede, ''Karadeniz Havzası'nda felaketlere neden olabilecek potansiyel çevre sorunları, özellikle bölgede tehlikeli yük taşınması ve tehlikeli atıkların depolanmasının meydana getirebileceği felaketler durumunda, bölgedeki bütün ülkelerin sanayi, ticari ve sosyal olarak zarar görmesi kaçınılmazdır'' denildi. 
     Doğa Savaşçıları Çevre Örgütü de Türk boğazlarından tehlikeli yük ve nükleer atık taşıyan gemilerin geçmemesi için eylem yaptı. Örgüt Başkanı Zafer Murat Çetintaş'ın da aralarında olduğu bir grup çevreci, ''Türk Boğazları'nda tehlikeli yük ve nükleer atık gemileri istemiyoruz'' yazılı pankartı bulundukları tekneye asarak Beşiktaş'tan İstanbul Boğazı'na açıldılar. 
     Çetintaş, gazetecilere yaptığı açıklamada, boğazlardan tehlikeli yük ve nükleer atık yüklü gemilerin geçmesine izin vermemek için eylemler düzenlemeye devam edeceklerini belirterek, halkın da boğazlara sahip çıkmasını istedi. 
     Çetintaş ayrıca, tankerlerin boğazdan geçmemesi için Bakü-Ceyhan boru hattının devreye sokulması gerektiğini bildirdi. Doğa İle Barış Derneği'nin protesto gösterisine de destek veren Doğa Savaşçıları Çevre Örgütü üyeleri, düdükler öttürdü ve ''Boğazlarda tanker istemiyoruz'', ''Ve nükleere hayır'' şeklinde sloganlar attı. Eyleme, sahilde bulunan vatandaşlar da alkışlarla destek verdiler. 






</TEXT>
</DOC>
