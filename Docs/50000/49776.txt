<DOC>
<DOCNO> 49776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sondun13.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'a sığınan Afganlar Taliban'ı şikayet etti... 
</HEADLINE>
<TEXT>

     Pakistan'a sığınan Afganlardan özellikle kadınlar, dünya medyasının ilgisini çekiyor. 
     Medya mensupları, Taliban rejiminin kadınlara yönelik sert kurallarını ''birinci elden'' dinlemek istiyor. 
     Emekli matematik öğretmeni Aliya B., Afganistan'daki savaştan kaçarak Pakistan'a sığınan binlerce ''burkalı'' kadından biri. 
     Taliban'ın kadınlara hiç değer vermediğini ifade eden Aliya, ''Taliban kadınları hiç tanımıyor. Bizi burka içine, eve hapsettiler. Eğitimden mahrum ettiler'' dedi. 
     Kadınlara yönelik kısıtlamaların İslami kurallar çerçevesine sığdırıldığını belirten Aliya, ''Halbuki biz çalışırken de, evin dışındayken de, İslami kuralların dışına çıkmayabiliriz'' diye konuştu. 
     Aliya, mülteci olarak yaşamanın zorluklarına dikkati çekerken şöyle dedi 
     ''Vatansız, evsiz kaldık. Sıkıntılı durumdayız. Halkımız dünyanın dört bir yanına sığınmak zorunda kaldı. Topraklarımıza barışın geleceğinden umutluyuz.'' Usame Bin Ladin'in ''dünyada zulüm gören Müslümanlar için çalıştığını'' söylediğine dikkat çeken Aliya, ''Onun yüzünden yüzlerce masum insan öldü. O Afgan halkını dehşet ve tehlikeye düşürdü. 
     Afganistan'dan çıkmak zorunda. Amerika'dan istediğimiz Taliban'ı ikna etmesi ve İslami bir ülkede Usame Bin Ladin'in yargılanmasıdır. ABD ve İngiltere artık bombardımanı durdurmalıdır. Amerika'ya karşı düzenlenen terör saldırısında binlece insan öldü. Bunun affedilir bir yanı kesinlikle olamaz'' diye konuştu. 
     






</TEXT>
</DOC>
