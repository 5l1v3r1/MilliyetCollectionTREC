<DOC>
<DOCNO> 15215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/spor/yfburu.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakışmadı 
</HEADLINE>
<TEXT>

     ÖMER ÜRÜNDÜL 

     Fenerbahçe, kritik deplasmanın ilk yarısında kötü bir futbol ortaya koydu. Aslında Denizlispor’un maça sinirli ve sürekli hakeme itirazla başlayıp organize olamayışı Fenerbahçe’ye avantajlı bir ortam doğurmuştu. Buna rağmen saha içi kurgusu kırkbeş dakika boyunca hiç olumlu şekilde işlemedi. Pas alışverişleri kurulamadı. Kenarlar hiç çalışmadı. Lazetic, ofansif aksiyonlara hiç katkı veremedi. Bunların yanında koşan Denizli karşısında Revivo ve Rapajic kendilerine hareket alanı bulamadılar. Son haftaların düşüş gösteren ismi Serhat da sahada görünmeyen adamdı. Böyle olunca takımın ayakta kalabilmesini sağlayanlar Johnson ve üçlü defans blokuydu. Böyle bir görüntüde ilk yarı yenik bitirildi. 
     İkinci yarıda Fenerbahçe biraz toparlanmış, daha atak ve üretkendi. Rakip kapandığı sürelerde Andersson’un üstüne yüksek, kavisli toplar denediler. Bu arada, Balic’in girmesinden sonra Fenerbahçe’nin tehlikeleri daha da artarken, savunma güvencesi mecburen göz ardı edildiğinden Denizlispor son on beş dakikada rekor sayıda net pozisyon buldu. Sonuçta Fenerbahçe, zor seriye mağlubiyetle başlayıp ağır bir yara aldı. Şampiyonluğa giden bir takıma, hele böyle haftada bir maç yaparken, fizik açıdan yıpranmadan bu kadar kötü bir futbol oynaması yakışmadı. Tabii ki kadroda alternatifi bulunmayan Rüştü’nün olmayışı kendisini gösterdi. Çünkü erken yakalanan skor avantajından hemen sonra Oğuz, beraberliği hediye etmese belki çok sinirli ve yenik durumda olan Denizli oyun disiplinini kaybedecek, Fenerbahçe de bundan yararlanabilecekti. Denizli’nin en büyük yanlışı, sağ kanat bindirmeleri çok güçlü olan Denizlispor’a karşı, kanat savunuculuğu özelliği bulunmayan ve bir senelik maç eksiği bulunan Celil’i oynatmasıydı. 
     Denizlispor kazanma hırsıyla sahaya çıktı. İyi mücadele ettiler. Yılmaz Vural’ın tek yanlışı Ali Tandoğan’ı, Celil’e yapıştırarak sağ kulvar forveti gibi görevlendirmesiydi. Halbuki geriden hareketlenerek gelse bu kulvar çok daha net pozisyonların başlangıç noktası olurdu. Denizlispor iyi oynamasına rağmen kaçırdığı net fırsatlar yüzünden galibiyeti, oyuna hatalı golle başlayan ancak ikinci yarıda devleşen Süleyman’ın büyük katkısıyla aldı. 
     Diğer en başarılı isimler ise Ahmet Hassan, Timuçin ve Tolunay’dı. 
     Hakem Sabahattin Bitirim ilk dakikadaki bir yanlış faul değerlendirmesinin dışında futbolcular da kendisine yardımcı olmayınca kötü bir kırk beş dakika yönetti. İkinci yarıda ise başarılıydı. 
     


 SPOR 
























</TEXT>
</DOC>
