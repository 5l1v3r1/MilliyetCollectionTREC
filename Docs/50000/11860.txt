<DOC>
<DOCNO> 11860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/ekonomi/aeko.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
60 bin bankacı tedirgin 
</HEADLINE>
<TEXT>

Üç kamu bankasının birleştirilerek özelleştirilmesi sonucu, 60 bin çalışanın üçte ikisinin yani 40 bininin tasfiye edileceği hesaplanıyor 
     ATİLLA ÖZSEVER 

     Yeni acil önlemler paketi çerçevesinde Ziraat Bankası, Halk Bankası ve Emlak Bankası’nın birleştirilerek bir yıl içinde özelleştirilmesi bu bankalarda çalışanları tedirgin etti. 
     KESK’e bağlı Tüm Banka - Sen Genel Başkanı Ali Rıza Camcı, üç kamu bankasının Ziraat Bankası çatısı altında bir yıl içinde birleştirilmesi ve fazla şubelerin kapatılması sonucu toplam 62 bin çalışanın 20 bine indirilerek 42 bin kişinin tasfiyesinin gündeme gelebileceğini dile getirdi. 
     
     İş Bankası model olabilir’ 
     Halen Ziraat Bankası’nda 37 bin, Halk Bankası’nda 15 bin, Emlak Bankası’nda da 10 bin kişi çalışıyor. Bu üç bankanın toplam şube sayısı ise 2 bin 500. Camcı birleştirme operasyonu sırasında en büyük ve en verimli çalışan özel banka olan İş Bankası’nın model alınabileceğine dikkat çekti. Bu bankanın 900 şubesi ve 15 bin çalışanı bulunuyor. İş Bankası’nın model alınması halinde üç kamu bankasının tek bir çatı altında birleştirilmesinin en fazla 20 - 25 bin kişilik bir kitleyi kapsayacağı hesaplanıyor. 
     Tüm Banka - Sen Genel Başkanı Ali Rıza Camcı, "Daha önce öngörülen yeniden yapılanma süreci ile ilgili olarak Ziraat Bankası’nda 1 Haziran 2001 tarihi itibarıyla emeklilik hakkını kazanan 11 bin kişinin emekliye ayrılması gündemde. Eğer tek çatı altında birleşme söz konusu olursa üç bankadaki toplam 60 bin dolayındaki çalışan sayısı 20 bine indirilecek. Ayrıca emeklilik süresi 20 yıla indirilerek yaş haddine bakılmaksızın zorunlu emekliliği de getirmek istiyorlar" diye konuştu. 
     
     Fon bankalarının geleceği 
     Üç kamu bankasının önce özerkleştirilip üç yıl içinde özelleştirilmesi ile ilgili 4603 sayılı yasa yürürlükte olduğundan bu sürenin bir yıla çekilmesi için yeni bir yasa gerekiyor. 
     Öte yandan İktisat Bankası’nın da Tasarruf Mevduatı Sigorta Fonu’na devredilmesiyle birlikte bu fondaki banka sayısı 13’e çıktı. Bu 13 bankanın 21 bin çalışanı var. Bu bankaların satışının gerçekleşemeyip tasfiyesi halinde en az yarısının, yani 10 bin kişinin de geleceği belirsiz bulunuyor. 
     
Engin Akçakoca resmen atandı      BDDK Başkanlığı’na Engin Akçakoca’nın atanmasına ilişkin karar Resmi Gazete’nin dünkü sayısında yayımlandı. BDDK Başkanlığı’na getirilen Engin Akçakoca, Fon’daki Bank Kapital ve 
     
     Demirbank’ta Genel 
     Müdür ve Yönetim Kurulu Başkanı, Ulusal Bank da ise Genel Müdür Vekili ve Yönetim Kurulu Üyesi olarak görev yapıyordu. Akçakoca daha önce de, Koçbank Genel Müdürü olarak görev yapmıştı. 
     
Dedikodu için BDDK sert çıktı      ANKARA Milliyet 

     Bankacılık Düzenleme ve Denetleme Kurulu BDDK , kurul üyelerinin yasa çıkarılarak görevden alınacağı yönündeki yazılara sert tepki gösterdi. BDDK, bu tür haberleri dile getirenlerin doğacak zarardan sorumlu olduğunu kaydetti. 
     Bir televizyon kanalında, Ekonomiden sorumlu Devlet Bakanı Kemal Derviş’e atfen verilen ve BDDK üyelerinin yapılacak yasa değişikliği ile görevden alınacağının söylenmesi üzerine yapılan açıklama şöyle 
     
     Derviş böyle demedi’ 
     "Bankacılık Düzenleme ve Denetleme Kurumu’nun faaliyetlerinden rahatsızlık duyularak, bugünlerde bazı basın ve yayın organlarında Kurul üyelerinin karar alma süreci ve kararların zamanlaması konusunda, Kurumumuzun ilgili bulunduğu Sayın Bakan’a Kemal Derviş atfen, gerçek dışı ve dayanaksız yorumlar yapıldığı müşahade edilmiştir. Uluslararası kurumların ve finansal piyasaların, bankacılık sektörümüzün bağımsız bir organ tarafından denetlenmesi konusundaki duyarlılığının bilinci içinde faaliyetlerini sürdüren Kurulumuzun dedikodu niteliğinde, nezaket sınırlarını aşan, yalan, yersiz ve haksız ithamlarla yıpratılmaya çalışılmasının kimseye yarar sağlamayacağı bilinmelidir. 
     Bankacılıkta ülke ekonomisini yakından ilgilendiren kararlar arefesinde, Kurul üyelerinin yasa değiştirilerek görevden alınacakları tehdidini yayın organlarına taşıyanlar, davranışlarının ülkeye muhtemel zararlarının sorumlusu olacaklardır." 
     


 EKONOMİ 
















</TEXT>
</DOC>
