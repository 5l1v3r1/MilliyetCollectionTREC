<DOC>
<DOCNO> 28966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sontur13.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Öyle büyük çapta vergi artırmaları yok" 
</HEADLINE>
<TEXT>

     Başbakan Bülent Ecevit, büyük çapta vergi artırmalarının olmadığını belirterek, ''Ekonomi şu anda sıkışık ve dar geçitten geçiyor. Bazı fedakarlıklara elbirliği ile katlanmamız gerekir'' dedi. 
     Başbakan Ecevit, Oran Şehri'ndeki çalışma ofisinde, bir süre önce başlattığı uygulama çerçevesinde bazı partili milletvekilleri ve eşleri ile sohbet toplantısı yaptı. 
     Çalışma Ofisi'nin bahçesindeki toplantı, yaklaşık bir saat sürdü. Toplantı sonrasında gazetecilerin kendisini beklediğini görünce yanlarına giden Başbakan Ecevit, cadde ortasında gazetecilere ''Sizinle daha önce bir anlaşmaya varmıştık. Başbakanlık'ta, TBMM'de buluşabiliyoruz. Artık evi, basın konferansı yerine getirmeyelim, komşular rahatsız oluyor'' uyarısında bulundu. 
     Ek Vergi Yasa Tasarısı'nın anımsatılması ve yeni ek vergilerin olup olmadığının sorulması üzerine Ecevit, ''Öyle büyük çapta vergi artırmaları yok. Bazı tüketim konularında, vatandaşları fazla rahatsız etmeyecek konularda... Bakalım, ayrıntıları Meclis'te görüşülür'' diye konuştu. 
     Başbakan Ecevit, ekonomik program paketleri açıklandığında yeni ek vergilerin olmayacağının bildirilmesine rağmen ''yeni vergilerin ortaya çıkmasının, vatandaşların hükümete ya da devlete olan güvenini sarsıp sarsmadığını'' soran gazeteciye, ''Ben, bu konuda kesin bir söz vermedim şimdiye kadar. O bakımdan beni sorumlu tutamazsınız'' dedi. 
     Ecevit, ekonominin şu anda sıkışık ve dar geçitten geçtiğini ifade ederek, bazı fedakarlıklara elbirliği ile katlanılması gerektiğini söyledi. Ecevit, şöyle devam etti 
     ''Fakat eğer bu iç kaynak sorununu çözebilirsek ki, o konuda umutluyum, o zaman başta kamu görevlileri ve çiftçiler olmak üzere birçok konularda, toplum kesimlerinde bir ferahlık sağlayabileceğiz. Ayrıca, ekonomiyi canlandırmak için bu olanağı gereğince değerlendireceğiz. Yani Türkiye'de, büyük sayıda iç kaynak var. Bu, şimdiye kadar yeterince harekete geçirilemedi. Fakat biz hükümet olarak, bu iç kaynağı olabildiğince harekete geçirme kararındayız. O zaman birçok sorunumuz çözülecektir.'' 
     Ecevit, ''enflasyon rakamlarında süpriz bir oran bekleyip beklemediği'' sorusu üzerine, ''böyle kehanetlerde bulunmayacağını'' söyledi. Başbakan Ecevit, bugün bir gazetede, ''yarın, partisinin Başkanlık Divanı'nı toplayacağı'' yönünde yer alan haberin doğru olmadığını ifade ederek, çalışma ofisinde milletvekilleri ile yaptığı toplantının bir aile toplantısı olduğunu ve Başkanlık Divanı ile ilgisi bulunmadığını belirtti. Ecevit ile bugün, Milli Eğitim Bakanı Metin Bostancıoğlu, Balıkesir Milletvekili Mustafa Karahan, Edirne Milletvekili Mustafa İlimen, İstanbul Milletvekili Osman Kılıç ve Antalya Milletvekili Ahmet Sancar Sayın biraraya geldi. 







</TEXT>
</DOC>
