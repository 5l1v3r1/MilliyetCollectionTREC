<DOC>
<DOCNO> 21193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo07.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirve yarışında hesaplar değişti 
</HEADLINE>
<TEXT>

     Birinci Futbol Ligi'nde 2000-2001 sezonunun bitimine 2 hafta kala zirve şekillenmeye başladı. 
     Galatasaray'ın kendi evinde şok bir sonuçla Ankaragücü'ne yenilmesi, Erzurumspor deplasmanından 3 punala dönen Fenerbahçe'ye şampiyonluk yolunda çok büyük mesafe aldırdı. 
     
     Fenerbahçe şampiyonluk turu atabilir 
     Fenerbahçe, hafta sonunda kendi evinde Bursaspor'u yenip, Galatasaray'ın da zorlu Gaziantepspor deplasmanında puan kaybetmesi durumunda, sezonun bitimine 1 hafta kala şampiyonluğunu ilan edecek. 
     Her iki ekibin de kazanması durumunda ise şampiyon son hafta belli olacak. 
     Sezonun son haftasında Fenerbahçe, Samsunspor deplasmanında giderken, Galatasaray ise kendi evinde Trabzonspor ile karşılaşacak. 
     
     Gaziantep'e tarihi fırsat 
     Trabzonspor beraberliğiyle şampiyonluk iddiasından büyük ölçüde uzaklaşan Gaziantepspor, hafta sonunda Galatasaray'ı yenmesi durumunda, ligi 2. sırada bitirerek, tarihinde ilk kez Avrupa Şampiyonlar Ligi'ne katılma olanağını bulacak. 
     Kırmızı-siyahlı ekibin son haftadaki maçı ise deplasmanda Erzurumspor'la. 
     
     Cimbom'da endişeli bekleyiş 
     Ligin 30. haftasını Fenerbahçe'nin 3 puan önünde lider kapatan Galatasaray, üst üste 2 yenilgiyle, şampiyonluk yarışında büyük yara alırken, lig ikinciliğini de tehlikeye soktu. 
     Galatasaray, Gaziantepspor'a da yenilmesi durumunda, son yıllarda aralıksız katıldığı Avrupa Şampiyonlar Ligi'ne gidemeyerek, gelecek sezon Türkiye'yi UEFA Kupası'nda temsil edecek. 
     
     Beşiktaş'ın işi mucizeye kaldı 
     Beşiktaş ise Gençlerbirliği yenilgisiyle, gelecek sezon UEFA Kupası'na katılma umutlarını mucizelere bıraktı. Sezonun kalan haftalarında kendi evinde Siirt Jet-Pa Spor'u ağırlayıp, Denizlispor deplasmanına çıkacak olan siyah-beyazlılar, böylece 17 sezon sonra Avrupa kupalarına katılamayacak. 
     







</TEXT>
</DOC>
