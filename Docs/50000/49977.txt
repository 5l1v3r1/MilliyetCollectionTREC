<DOC>
<DOCNO> 49977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sondun13.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
DTÖ toplantısına katılacak ABD heyetine gaz maskesi... 
</HEADLINE>
<TEXT>

     Dünya Ticaret Örgütü'nün DTÖ gelecek hafta Katar'da yapılacak toplantısına gidecek ABD heyeti üyelerine, muhtemel terörist saldırılara karşı gaz maskeleri ve çeşitli malzeme dağıtılacak. 
     Washington Post'un haberine göre, heyet üyelerine verilen brifingde, Katar'a vardıklarında kendilerine aralarında gaz maskesi, tıbbi malzeme ve bir radyo alıcısının da bulunduğu bir ''acil durum paketi'' verileceği duyuruldu. 
     Habere göre paket, bir tehlike karşısında Amerikalıları açıklarda bulunan gemiye sevk etme planı uygulanırsa kullanılacak. 
     Washington Post, brifingin Kongre üyeleri, hükümet yetkilileri ve iş dünyasından küçük bir gruba verildiğini belirtti. 
     Amerika'dan daha önce 150 kişilik bir heyet gitmesi planlanıyordu, ancak bu sayı 50'ye düştü. 
     Brifinge katılanlara, bir bomba uzmanının son aylarda Katar'a girmiş olabileceği istihbaratının alındığı hatırlatılırken, toplantının yapıldığı konferans merkezine uçak çarpması olasılığından da sözedildiği belirtildi. 
     DTÖ toplantılarında, ticaret engellerini azaltmak için yeni bir küresel müzakere turunun başlatılması amaçlanıyor. 
     Katar, küreselleşme karşıtlarının protestolarından kaçmak için örgütün toplantı yeri olarak seçilmişti. 
     






</TEXT>
</DOC>
