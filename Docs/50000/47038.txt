<DOC>
<DOCNO> 47038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sontur13.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Operasyonun Irak'a yayılma ihtimali var" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Afganistan'a yönelik operasyonun Irak'a yayılmasını istemediklerini, ancak böyle bir ihtimalin bulunduğunu söyledi. 
     Yılmaz, ''Bunu önlemek için Türkiye elinden gelen bütün imkanları kullanacaktır'' dedi. 
     Partisinin genel merkezinde gazetecilerin soruları yanıtlayan Yılmaz, İçel Milletvekili Ali Er'in ANAP'tan istifasına ilişkin bir soruya karşılık, ''Bu istifaların hepsi bizim beklediğimiz şeylerdi. 
     Arkadaşlarımızın bazı, bize göre kişisel sorunları var. Bunları çözmek bizim elimizde değil. Ama ANAP'ın bunlardan zarar görmeyeceğini daha önce söylemiştim. Bizim için sürpriz olmadı'' dedi. 
     Başbakan Bülent Ecevit'in, Afganistan'a yönelik harekatın Irak'a da sıçrayabileceğinden duyduğu kaygıyı dile getirdiğini anımsatan bir gazetecinin, ''Harekat Irak'ı kapsarsa Türkiye nasıl etkilenir '' sorusu üzerine de Yılmaz, şunları kaydetti 
     ''Geçen hafta Grup toplantısında söyledim. Biz tabii ki, bu harekatın Irak'a yayılmasını istemiyoruz. Ama böyle bir ihtimal vardır. Bunu önlemek için Türkiye elinden gelen bütün imkanları da kullanacaktır. Eğer buna rağmen, bizim istemediğimiz şekilde böyle bir gelişme olursa, Türkiye'nin mümkün olduğu kadar az zarar görmesi için de elimizden geleni yapacağız. Hiç arzulamadığımız gelişme söz konusudur. Umarım ki, gerçekleşmez.'' Yılmaz, AB üyesi ülkelerin büyükelçileri ile bugün yapacağı toplantının nedenine ilişkin soruyu yanıtlarken, bu toplantının daha önceden tespit edildiğini belirtti. 
     Anayasa değişikliğini ve getirdiği yenilikleri büyükelçilere anlatacaklarını dile getiren Yılmaz, ''Bunların AB dokümanlarına yansıması konusundaki beklentimizi ifade edeceğiz. Ayrıca, önümüzdeki dönemde Ulusal Program'daki taahhütlerimiz çerçevesinde atacağımız adımlar konusunda onları bilgilendireceğiz'' dedi. 
     Başbakan Ecevit'in ekonomide ''külliyatlı bir desteğe ihtiyaç olduğunu'' söylediğini ifade eden gazetecinin, bu desteğin ne zaman ve nasıl sağlanacağı, ayrıca AB ülkelerinden Türkiye'ye ekonomik destek gelip gelmeyeceğine ilişkin sorusuna da Yılmaz, şu karşılığı verdi 
     ''AB'den böyle bir destek talebimiz olmadı. Biliyorsunuz, bu konuda IMF ile yapılmış bir anlaşmamız var. Bu anlaşma çerçevesinde bir ek destek söz konusu olabilir. Dünya Bankası ile yapılan anlaşma çerçevesinde bir ek destek söz konusu olabilir. Zaten, Dünya Bankası yetkilileri bu ek desteğin olabileceğini geçen hafta açıkladılar. 
     Bunun dışında, ikili olarak da çeşitli devletlerden ayrıca mali yardım sağlanabilir. Ama Sayın Başbakan'ın ifade ettiği gibi Türkiye'nin, 2002 programını gerçekleştirebilmesi için çeşitli kaynaklardan -bu üç kaynaktan- sağlanacak böyle bir ek desteğe ihtiyacı var. Bu konuda henüz daha durum netleşmedi. Ama zannediyorum bu ay sonuna kadar bu desteğin miktarı ortaya çıkabilecektir.'' ''Türkiye açısından biyolojik ve kimyasal savaş tehdidi var mı '' sorusunu ise Yılmaz, şöyle yanıtladı 
     ''Böyle bir açık tehdit söz konusu değil, ama fevkalade müteyakkız olmamız gereken bir dönemden geçtiğimizi hepiniz biliyorsunuz. Biz her ihtimale karşı gerekli her türlü tedbiri alıyoruz'' Yılmaz, yarın, bütçe üzerindeki son görüşmeleri yapacaklarını belirterek, ''Sabah Liderler toplantısı, ondan sonra Bakanlar Kurulu toplantısı yapacağız. Çarşamba günü 2002 Bütçesi'ni Meclis'e teslim etmek zorundayız. Bütçeyi verir vermez, gündemimizdeki ilk ve öncelikli konu uyum yasalarıdır'' dedi. 
     Yılmaz, açıklamalarının ardından, büyükelçilerle yapacağı toplantı nedeniyle AB Genel Sekreterliği Binası'na geçti. 
     






</TEXT>
</DOC>
