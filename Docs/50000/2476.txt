<DOC>
<DOCNO> 2476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/son/sontur10.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
RP'nin AİHM'deki duruşmasında laiklik tartışması 
</HEADLINE>
<TEXT>

     Avrupa İnsan Hakları Mahkemesi'nde Anayasa Mahkemesi tarafından kapatılan Refah Partisi ile ilgili duruşma başladı. 
     Duruşmada, Türk hükümetini Ergün Özbudun savunurken, kapatılan Refah Partisi'nin avukatlığını Fransız avukat Laurent Hincker yaptı. Duruşmada, kapatılan Refah Partisi'nin eski miletvekili ve eski Adalet Bakanı Şevket Kazan ve Ahmet Tekdal da hazır bulundu. Duruşmada Türk hükümeti adına söz alan Özbudun, laikliğin, demokratik sistemin en vazgeçilmez unsurlarından biri olduğunu belirterek, RP yöneticilerinin şeriat istemiyle Anayasa'yı ihlal ettiklerini söyledi. Özbudun, Türk Anayasası'na göre dini düşünce ve görüşlerin istismar edilmesinin yasak olduğunu belirterek, kapatılan RP yöneticilerinin şeriat talepleriyle ilgili demeçlerinden ayrıntılı örnekler verdi. 
     Kapatılan RP'nin avukatı Hincker ise RP'nin halkın oylarıyla iktidara gelmiş bir parti olduğunu ifade ederek, demokratik sistemlerde siyasi partilerin kapatılamayacağını söyledi. Türkiye'de son on yıl içinde on partinin kapatıldığını kaydeden Fransız avukat, AİHM'nin de daha önce üç kez parti kapatılmasıyla ilgili olarak Türkiye'yi mahkum ettiğini hatırlattı. Hincker, RP'nin oylarını yüzde 35'e kadar çıkartan ve iktidarda olan bir parti olmasına karşın, sadece parti üyelerinin verdiği demeçler nedeniyle kapatılmasının demokratik sisteme aykırı olduğunu ifade etti. 
     Fransız avukat, RP'nin laikliğe aykırı hareket ettiği iddialarına karşılık, ''Fransa Cumhurbaşkanı Jacques Chirac da rahiplere konutunda yemek verse, hakkında laikliğe aykırı hareket etmekten dava mı açılması gerekir '' diye konuştu. 
     AİMH yargıçları, tarafların görüşlerini dinleyerek iki tarafa da çeşitli sorular yönelttikten sonra duruşmaya ara verdiler. Mahkeme yargıçlarından biri, Özbudun'a ''Parti kapatılacağına, yasaları ihlal eden söylemlerde bulunan parti yöneticileri hakkında dava açılamaz mıydı '' sorusunu yöneltirken, diğer yargıç, Hincker'e RP'nin gerçekte din devleti isteyip istemediğini, şeriatı savunup savunmadığını sordu. 
     Duruşmayla ilgili karar, ileri bir tarihte verilecek. AİHM, RP'nin yaptığı başvurunun incelemeye alınmasını 3 Ekim 1999 tarihinde kabul etmişti. Mahkeme, kapatılan partinin Avrupa İnsan Hakları Sözleşmesi'nin AİHS örgütlenme ve siyasi parti kurma hakkıyla ilgili 10. maddesi, inanç özgürlüğüyle ilgili 9. maddesi ve ifade özgürlüğüyle ilgili 11. maddesine ilişkin şikayetlerinin incelenmeye alınmasını kararlaştırmıştı. 
     



</TEXT>
</DOC>
