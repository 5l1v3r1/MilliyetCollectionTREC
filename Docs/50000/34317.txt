<DOC>
<DOCNO> 34317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/sonspo09.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadi Tekelioğlu "Bir iki futbolcuyu gönderebiliriz" 
</HEADLINE>
<TEXT>

     Trabzonspor, yeni sezon hazırlıklarını sürdürüyor. 
     Teknik Direktör Sadi Tekelioğlu yönetiminde, Mehmet Ali Yılmaz Tesisleri'nde yapılan ve yaklaşık 1,5 saat süren antrenman kondisyon idmanı şeklinde geçti. 
     Antrenmana, Almanya kampında sakatlanan Hami ve Zafer de katıldı. Bu futbolcular doktor kontrolünde bir süre çalıştılar. Hafif sakatlığı bulunan Şenol ise kondisyon salonunda çalışırken, kasıklarından ameliyat geçiren Erhan antrenmana katılmadı. 
     Bordo-mavili takım, bu akşam yapacağı çalışma ile yeni sezon öncesi hazırlıklarını sürdürecek. 
     Teknik Direktör Sadi Tekelioğlu, Perulu oyuncu Salazar'ın gelişi ile kadrolarının 25 kişiye yükseleceğini belirterek, ''Aslında çok şişkin kadromuz yok, ancak mevcut kadrodan 1 veya 2 futbolcu gönderebiliriz'' dedi. 
     Tekelioğlu, düşüncelerini gerçekleştirmeleri halinde de alt yapıdan takıma futbolcu katacaklarını kaydederek, ''Genç oyunculara da böylece şans vermiş olacağız. Takımda geçen sezona oranla daha az futbolcu var ve bu bir bakıma da bizim için avantaj. Çünkü futbolcularla daha iyi ilgileniyoruz ve daha iyi çalışma imkanı buluyoruz'' diye konuştu. 
     Geçen sezon ortasında göreve geldiğini de hatırlatan Tekelioğlu, şöyle devam etti 
     ''Kısıtlı bir süre içerisinde herşeye bir teknik adam olarak müdahele etmek doğru olmazdı. Bu sezon istediklerimizi yapma adına, oyun anlayışımızı uygulama adına daha şanslıyız. Takımda uyum her geçen gün üst seviyeye çıkıyor. Bu sezon ligde şampiyonluğa oynayacak takımların da durumu göz önünde bulundurursak, hedeflerimize ulaşabiliriz.'' 
     4 Ağustos Cumartesi günü Akçaabat Sebatspor ile hazırlık maçı yapacaklarını da belirten Tekelioğlu, ''Bu maçtan sonra bir hazırlık maçı daha yapmayı planlıyoruz. Bu maç da Trabzon'da olacak'' dedi. 
     Trabzonspor, 2001-2002 futbol sezonunu yarın Hüseyin Avni Aker Stadı'nda düzenlenecek törenle açacak. 
     Taraftarların ücretsiz izleyebileceği açılışta, Volkan Konak, Fuat Saka, İbrahim Can ve yerel sanatçılar konser verecek. Bordo-mavili kulüpte Ahmet Ağaoğlu hariç yönetim kurulunun tamamının açılışa katılması, Perulu oyuncu Salazar ile Almanya kampında transfer edilen Ganalı oyuncu Patrick'in de açılışta yer alması bekleniyor. 







</TEXT>
</DOC>
