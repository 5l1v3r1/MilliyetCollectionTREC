<DOC>
<DOCNO> 38052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/yazar/ulagay.html </URL>
<DATE> 2001/08/20/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Dalgalı denizde kur çapası tutmuyor 
</HEADLINE>
<TEXT>

     Geçen yıl IMF’ye ve kendi çalıştığı Dünya Bankası’na sert eleştiriler yönelterek istifa eden ünlü ekonomist Joseph Stiglitz, Asya krizi sırasında yazdığı bir makalede, "büyükler" dışındaki ulusal ekonomileri, "fırtınalı okyanusta batmamak için çaba harcayan küçük sandallara" benzetmiş, işlerinin ne kadar zor olduğunu vurgulamıştı. Gerçekten de sermaye hareketlerinin serbestleştiği ve döviz piyasalarının günlük işlem hacminin 1.5 trilyon doları aştığı bir dünyada, birkaç milyar dolarlık bir sermaye kaçışıyla yelkenleri suya indirmek zorunda kalan ülkelerin kendi paralarını nasıl savunabilecekleri, hangi kur rejimiyle mutlu olabilecekleri ciddi bir tartışma konusu. Geçen haftaki yazımızda da belirttiğimiz gibi, dalgalı okyanusta batmamak ya da "kur şoku" yaşamamak için giderek daha çok sayıda ülkenin "dalgalı kur" rejimini benimsediğini ya da bizim gibi, benimsemek zorunda kaldığını görüyoruz. 
     
     "Para kurulu" ve dolarizasyon 
     Günümüzde moda haline gelen "dalgalı kur" en esnek kur rejimi. "Dalgalı kur"un tam karşı kutbunda ise en katı kur rejimi olan "para kurulu" rejimini ya da "sabit kur" uygulamalarını görüyoruz. Bu katı rejimlerde bağımsız para politikasından vazgeçmeniz ve paranızın başka bir paraya ya da para sepetine doğrudan bağlanması söz konusu. Örneğin 1 Arjantin pesosu, para kurulu uygulamasının başladığı 1991’den beri 1 ABD dolarına eşitlenmiş durumda. Bu uygulamanın uç noktasında, Ekvator’un yaptığı gibi, tam dolarizasyona geçmek, ülke parası yerine ABD dolarını kabul etmek de mümkün. 
     Özellikle Arjantin gibi hiperenflasyon yaşamış olan ve parasal disiplini kendi olanaklarıyla sağlayamayan ülkelerde bu tür katı rejimlerin avantajlı yanları var. Nitekim Arjantin "para kurulu" uygulamasına geçtikten sonra kısa sürede enflasyonu tek haneli rakamlara indirmeyi başardı ve güzel bir ekonomik büyüme perfomansı yakaladı. Ancak son beş yılda ABD doları değer kazandıkça Arjantin pesosu da zorunlu olarak değerlendi ve bu nedenle rekabet gücünü kaybeden Arjantin yeniden ciddi sorunlarla karşılaştı. Yani katı kur rejimlerinin de iyi ve kötü yanları var. Ancak Çin gibi, sermaye hareketlerini serbestleştirmemiş ülkelerle çok küçük ülkelerde bu tür katı rejimlerle uzun süre yaşamak mümkün görünüyor. 
     
     "Ara" rejim türleri 
     En esnek ve en katı kur rejimleri arasında yer alan kur rejimlerine ise "ara rejimler" de deniyor. Bu ara rejimlerde bir tür "kur çapası"nın ya da "kur bandı"nın uygulandığını görüyoruz. Bizim geçen yıl uyguladığımız program, uygulamanın 18. ayından itibaren devreye girecek olan "giderek genişleyen kur bantları" yöntemiyle esnek kura geçişi öngören bir "sürüklenen çapa" uygulamasına dayanıyordu. Bu kur rejiminin benimsenmesinin en önemli nedeni, Stanley Fischer’ın de çeşitli vesilerle açıkladığı gibi, kronik yüksek enflasyondan kurtulmak için en uygun rejimin "çapalı kur" olmasıydı. Ayrıca bu uygulamada faizlerin düşmesi ve ekonomide büyümenin artması da mümkündü. 
     Aslında Türkiye’ye bu rejim önerilirken "çapalı kur" rejimlerinin, özellikle sermaye hareketlerinin serbest olduğu ülkelerde ciddi sorunlara yol açabildiği de çok iyi biliniyordu. Uygulamada sıkça rastlanan bu sorunların başlıcaları şunlardı 
     
     "Çapa"nın sorunları 

</TEXT>
</DOC>
