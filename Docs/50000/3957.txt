<DOC>
<DOCNO> 3957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/ekonomi/eko04.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi memuru eyleme çağırdı 
</HEADLINE>
<TEXT>

KESK kongresinde konuşan Türk - İş Başkanı Meral, nemalar, memura grevli sendika hakkı ve iş güvencesi için yapılacak eyleme "iyi hazırlanın" dedi 
     ATİLLA ÖZSEVER 

     Kamu Emekçileri Sendikaları Konfederasyonu'nun KESK 3. Genel Kurulu, dün İstanbul'da Mecidiyeköy Kültür Merkezi'nde başladı. 
     Genel Kurulda konuşan Türk - İş Genel Başkanı Bayram Meral, "Sizleri tebrik ediyorum. Kızılay Meydanı'nı artık siz dolduruyorsunuz. Ancak önümüzde tasarrufu teşvik fonundaki paralarımız, iş güvencesi ve memura grevli toplu sözleşmeli sendika hakkı gibi ortak sorunlarımız duruyor. Bunlar için yapılacak eyleme iyi hazırlanın" dedi. 
     
     100 liralık ücret 15 liraya düştü 
     Kongrenin açış konuşmasını yapan KESK Başkanı Siyami Erdem, 11 yıllık sürede memur ücretinin satınalma gücü açısından 100 liradan 15 liraya düştüğünü söyledi. Erdem, cezaevleri sorunu nedeniyle KESK'e bağlı Tüm Yargı - Sen'e yapılan baskıları da kınadı. Erdem, kamu çalışanlarının grevli sendika hakkından vazgeçmeyeceklerini belirtti. 
     Daha sonra üç işçi konfederasyonu başkanına söz verildi. İlk sözü alan Türk - İş Başkanı Bayram Meral, esprili bir konuşma yaptı. Meral zaman zaman delegelerin sözlerine yanıt vererek, "Bakın artık sizi ısındırıyorum" dedi. IMF temsilcisi Cotterelli'ye "Türkiye Genel Müfettişi" diyen Meral, Nazım Hikmet'ten söz etti, İskandinav ülkelerinde subayların bile sendikalı olduğunu söyledi. 
     
     İstikrar programı iflas etti 
     Hak - İş Genel Başkanı Salim Uslu da, hükümetin istikrar programının iflas ettiğini, ciddi provakasyonlarla demokrasi kulvarından uzaklaşılmaya çalışıldığını belirtti. DİSK Genel Başkanı Süleyman Çelebi ise, iş güvencesi yasasının hükümet için bir sınav olduğunu söyledi. Çelebi, Emek Platformu'nun somut hedefler için programlı bir işleyişe kavuşturulmasını istedi. 
     Kongreye tek milletvekili olarak katılan ve alkışlanan ANAP İstanbul Milletvekili Emre Kocaoğlu da, iş güvencesi ile memura sendika hakkı tanıyan tasarılar hakkında bilgi verdi. Kocaoğlu, her iki konunun yasalaşması yönünde olumlu gelişmeler olduğunu bildirdi. 
     
     En çok alkışı HADEP'li Türk aldı 
     KESK'in kongresinde konuşan HADEP Genel Başkan Yardımcısı Ahmet Türk, emek mücadelesi ile demokrasi mücadelesinin birlikte yürütülmesi gerektiğini söyledi. Ahmet Türk, şöyle konuştu 
     "Kürtçe eğitim ve TV, demokrasinin gereğidir. Kimse korkmasın, bu ülke bölünmez. Bu ülkeyi bölmek isteyen yok. Biz Türkiye'nin partisiyiz. Diyarbakır'da emniyet mensuplarına yapılan saldırıyı kınıyorum, polislerimize Tanrıdan rahmet diliyorum. Şiddeti egemen kılmak isteyenlere karşı dikkatli olalım". 
     Türk'ün konuşması kongrede en fazla alkışı aldı. CHP Genel Başkan Yardımcısı Cevdet Selvi, ÖDP Genel Başkanı Ufuk Uras, EMEP Genel Başkanı Levent Tüzel ve SİP Genel Başkanı Aydemir Güler de birer konuşma yaptılar. 
     


 EKONOMİ 




















</TEXT>
</DOC>
