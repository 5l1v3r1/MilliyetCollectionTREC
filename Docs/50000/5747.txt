<DOC>
<DOCNO> 5747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/yasam/yas10.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mühürlenen inşaata devam edildi 
</HEADLINE>
<TEXT>
Karton bina’nın kurbanları artıyor 
AKUT, kaçak inşaatın enkazından 3 ceset çıkardı göçük altındaki 2 kişi de aranıyor 
     SADİ NERGİZDAL DHA 

     Alanya’nın Mahmutlar Beldesi’nde çöken 6 katlı inşaatın enkazı altında kalan işçi sayısı 5’e çıktı. Önceki gece 3 işçinin cesedi AKUT tarafından çıkarılırken, dün sabah olay yerine gelen aileler içeride 2 kişinin daha bulunduğunu iddia ettiler. 
     
     Aileleri ihbar etti 
     AKUT’un çıkardığı cesetlerden ikisinin Mehmet Demirköprü ile Cezmi Bursalı olduğu belirlendi 3’üncü ceset ise tanınmayacak durumda olduğu için kimliği tespit edilemedi. Kimliği belirlenemeyen ceset ile halen enkaz altında olan kişilerin Metin Karabulut, Ömer Erciyes ve İsmet Özdamar oldukları tahmin ediliyor. 
     
     Müteahhite gözaltı 
     İnşaatın müteahhiti Mahmut Uyar, fenni mesul Hüseyin Tutar ve kooperatif başkanı Kemal Ören jandarma tarafından gözaltına alındı. 
     1997’de yapımına başlanan Özlem Yapı Kooperatifi inşaatı, 1999’da kaçak olduğu gerekçesiyle mühürlenmişti. 1 ay sonra belediyeye 1 milyar liralık cezayı ödeyen kooperatif yönetimi, inşaat iznini almış, düne kadar da çalışmalara devam etmişti. 
     
     


 YAŞAM 



























</TEXT>
</DOC>
