<DOC>
<DOCNO> 20154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sondun16.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DNA testi sayesinde 65 yıl hapis cezasından kurtuldu 
</HEADLINE>
<TEXT>

     ABD'nin Oklahoma eyaletinde, bir kadına tecavüz etmekle suçlanan Jeffrey Pierce adlı genç, DNA testi sayesinde 65 yıl hapis cezasından kurtuldu. 
     Pierce, polis müdüriyetinde kimyager olarak çalışan Joyce Gilchrist'in yaptığı tahliller sonucu mahkum olmuştu. Pierce mahkum olunca, eşi kendisinden boşanmış ve iki çocuğunu da alarak başka eyalete yerleşmişti. Pierce, dün yapılan duruşmada tutukluluk halinin kaldırılmasıyla cezaevinden ayrıldıktan sonra, en büyük arzusunun şimdi 15 yaşına gelen ve sadece fotoğraflarından tanıdığı ikiz çocuklarını görmek olduğunu ifade etti. Öte yandan yetkililer kimyager Gilchrist'in başka yanlışlıklar yapmış olup olmadığının incelenmekte olduğunu belirttiler. Aynı kişinin tahlilleri sonucu hüküm giyen yüzlerce sanıktan 11'inin idam edildiği, 12'sinin ise idam edilmeyi beklediği bildiriliyor. 







</TEXT>
</DOC>
