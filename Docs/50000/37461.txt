<DOC>
<DOCNO> 37461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sonspo24.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor "Beşiktaş'ı İstanbul'a puansız göndereceğiz" 
</HEADLINE>
<TEXT>

     Bursaspor Kulübü Teknik Asbaşkanı Nihat Şengezer, yarın akşam Bursa Atatürk Stadı'nda Beşiktaş ile yapacakları maçtan mutlaka puan almak istediklerini söyledi. 
     Nihat Şengezer, lige Göztepe karşısında aldıkları 2-0'lık yenilgiyle kötü bir başlangıç yaptıklarını hatırlatarak, Beşiktaş'ı yenerek taraftarlarıyla barışmak istediklerini bildirdi. 
     Beşiktaş'ın güçlü bir ekip olduğunu kaydeden Şengezer, ''Saha ve seyirci avantajımızı kullanarak Beşiktaş maçından mutlaka puan almak istiyoruz. Taraftarlarımızın da desteğiyle siyah-beyazlı rakibimizi İstanbul'a puansız göndereceğiz'' diye konuştu. 
     
     Transfer çalışmaları 
     Şengezer, savunma için oyuncu arayışlarının da sürdüğünü belirterek, ''Mamadou ile büyük ölçüde anlaştık'' dedi. 
     Burkina Fasolu oyuncunun dün yaptıkları öneriyi kabul etmeyerek İstanbul'a gittiğini, ancak bugün telefonla yaptıkları görüşmede anlaşma yolunda önemli ölçüde yol aldıklarını ifade eden Şengezer, akşam saatlerinde yeniden Bursa'ya gelecek olan Mamadou'ya büyük olasılıkla sözleşme imzalatacaklarını anlattı. 
     Şengezer, libero mevkisi için bir oyuncu daha transfer etmeyi düşündüklerini ifade ederek, şöyle konuştu 
     ''Mamadou ile büyük ölçüde anlaştık. Sanıyorum siyahi oyuncu 4 yıllık sözleşmeye imza atacak. Libero mevkii için Slovakya Milli Takımı'nda da oynayan Inter Bratislava'nın liberosu Marian Suhonçok ile temaslarımız sürüyor. Bu oyuncuyu da renklerimize bağlayarak transferi kapatacağız.'' 






</TEXT>
</DOC>
