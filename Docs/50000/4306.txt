<DOC>
<DOCNO> 4306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/spor/spo04.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
KAÇAN KAÇANA 
</HEADLINE>
<TEXT>

Lange, Trabzonspor’da izin almadan ülkesine firar eden beşinci futbolcu oldu 
     Kimseye söylemedi 
     TRABZONSPOR’da, yönetim ve teknik kadrodan izin almadan şehri terkeden Rune Lange, bu yola başvuran beşinci futbolcu oldu. Oktay, Yesiç, Campbell ve Kalitvintshev de Trabzon’u terketip, kulüple bağlarını koparmıştı. Yönetim, Lange üç aylık alacağı olan 375 bin markı nakit olarak kabul etmeyince, "Bonservisini bedavaya alabileceği" endişesiyle, parayı bankaya yatırmıştı. 
     
     Yesiç’le başladı 
     BORDO - Mavili formayı 1987 - 88’de giyen Yugoslav Yesiç, Fenerbahçe maçında Rıdvan Dilmen’in ayağını kırınca çok eleştirilmişti. Ailesinin Yugoslavya’da olmasını bahane ederek, Trabzon defterini kapattı. Oktay da, 1990 - 91 sezonunda Ukraynalı Sleptniaski’nin idmanda tokat atmasına içerlemiş, kendisine sahip çıkılmaması nedeniyle şehirden ayrılmıştı. Oktay on yıl sonra geri döndü. 
     
     Yamyam sözüne kızdı 
     CAMPBELL da, 1998 - 99’da büyük umutlarla transfer edilmiş, parasının ödenmemesine rağmen uzun süre direnmiş, ancak Başkan M.Ali Yılmaz’ın, "Golcü aldık, yamyam çıktı" sözü üzerine ülkesine dönmüştü. Campbell, Everton’a transfer oldu. Kalitvintsev geçen sezon sakatlığını öne sürüp, ülkesine gitmiş ve dönmemişti. Karadeniz ekibinde, "kaçışların" sık yaşanması eleştirilere yol açıyor. 
     
     Gizli sevinç 
     LANGE’NİN gidişi yönetimi gizli gizli sevindirdi. Lange’nin kalması halinde kendisine 2.5 yılda 3 milyon 190 bin, kulübüne de 2 milyon 300 bin mark olmak üzere toplam 5 milyon 490 bin mark ödenecekti. Bu futbolcu için şu ana kadar 8 milyon mark ödeme yapılması, Karadeniz ekibinin FIFA’da haklı konuma geçmesine zemin hazırlayacak. Avukat Berna Advan, kararın lehlerine sonuçlanacağını söyledi. 
     
     Arsin’i yendiler 
     Bordo - Mavili ekip, dün Üçüncü Lig ekiplerinden Arsinspor ile oynadığı hazırlık maçını 4 - 2 kazandı. Trabzonspor’un gollerini Oktay 3 ve Gökdeniz kaydetti. 
     
     Böcek kurbanı 
     TRABZONSPOR’un verim alamadığı için göndermek istediği Jarko Serafimovski, "Böcek kurbanıyım" dedi. Sezona iyi başladığını söyleyen Makeden futbolcu, "Tesislerde bir böcek tarafından ısırıldıktan sonra kendime gelemedim. Vücudum zehirlendi, alerji oldum. Sayısız serum yedim. Güçsüz duruma düşmüştüm. Toparlanmam uzun süre aldı. Formuma kavuştuğumda ise asıl yerim olan forvete dönük sol orta sahada görev verilmedi. Bu bölgede oynarsam, takıma katkı sağlarım" diye konuştu. 
     
     Hukuk savaşı 
     TRABZONSPOR yönetimi, eski Başkan Mehmet Ali Yılmaz’a karşı hukuksal savaşı başlatıyor. Trabzonspor Hukuk Bürosu Avukatları, yaklaşık 19.5 milyon dolarlık icra işlemi başlatan Yılmaz için yarın yetki itirazı ve borca itiraz davası açacak. Davanın uzun süreceği, Yılmaz’ın da icra takibinden vazgeçebileceği dile getirildi. Hukuk İşleri Sorumlusu Yusuf Reha Alp, "Kaybeden yöneticilerin kongreden on gün sonrası için çek kesmesi yasal değil" dedi. 
     


 SPOR 





























</TEXT>
</DOC>
