<DOC>
<DOCNO> 30916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/ekonomi/eko05.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Moody’s dış borç notunu düşürmedi 
</HEADLINE>
<TEXT>

Krize karşın borç ödemede istekli olduğu için Türkiye’nin dış borç notunu düşürmeyeceğini açıklayan Moody’s döviz cinsinden kredi notunun da yakın takibe alınacağını bildirdi 
     EKONOMİ SERVİSİ 

     Kredi derecelendirme kuruluşu Moody’s, Türkiye’nin ekonomik krizlere karşılık dış borç ödemelerinde istekli olduğu için, B1 olan dış borçlanma notunun düşürülmeyeceğini açıkladı. 
     Ancak Moody’s döviz cinsinden kredi notuna ilişkin kriterlerin yakın takibe alınacağı uyarısında bulundu. 
     Türkiye’de sermaye piyasalarının güvene ihtiyaç duyduğunu kaydeden Moody’s Başkan Yardımcısı Christine Lindow, dışarıya karşı yükümlülüklerin yerine getirilmesi ve piyasalarda güvenin sağlanmasının IMF’yle Dünya Bankası’ndan gelecek kredi desteğine bağlı olduğunu söyledi. 
     Lindow, Dow Jones Newswires’a yaptığı açıklamada, dış borç ödemelerinde olduğu gibi iç borç ödemelerinde de Türkiye’nin yoğun çaba sarfettiğini anlatan Lindow, şu günlerde en önemli sorunun piyasalardaki güven kaybı olduğuna dikkat çekti. Bunun IMF ve Dünya Bankası’ndan gelecek kredi desteğiyle yeniden kazanılabileceğini belirten Lindow, "Güveni tesis etmek bir gecede olacak iş değil" diye konuştu. 
     
     Rusya’nın notu daha düşük 
     Rusya’nın daha istikrarli bir ekonomik görünüm arzetmesine karşın dış borçlanma notunun Türkiye’den daha düşük olduğu saptamasında bulunulan haberde Lindow, bu konuya ilişkin bir soruyu "Türkiye’nin dışarıya karşı yükümlülüklerini Rusya’dan daha fazla gayretle yerine getirmeye çalışıyor" şeklinde yanıtladı. 
     Lindow, dış ve iç borç ödemelerindeki olumlu çabalara karşın Türkiye’nin döviz cinsinden kredi notunun yakın takibe alınabileceği uyarısında bulundu. 
     Türk bankacılık sistemine iliskin Market News’in sorularını yanıtlayan Moody’s, Türkiye’deki politik ve ekonomik belirsizliğin bankacılık sektöründeki olumlu gelişmeleri gölgelediğini belirtti. Açıklamada, dövizdeki artış, yüksek likidite ve faiz oranlarının bankacılık sistemini zorladığı kaydedilerek, "Politik ve makroekonomik belirsizlikler sürdükçe bankacılığı zorlayan bu faktörler de gündemde kalmaya devam edecek" denildi. 
     



 EKONOMİ 




















</TEXT>
</DOC>
