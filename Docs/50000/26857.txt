<DOC>
<DOCNO> 26857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/soneko26.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 2. seans böyle geçti.. 
</HEADLINE>
<TEXT>

     İMKB Ulusal-100 Endeksi, 1. seansa göre 340.19 puan artışla 2. seansı 11,971.31 puandan tamamladı. 
     Hisse senetleri ortalama yüzde 2.92 oranında değer kazandı. Borsa'da ilk seans gerçekleşen 346 puanlık çıkışın ardından, TBMM Plan ve Bütçe Komisyonunda Emlak Bankası'nın da tasfiyesini içeren kamu bankalarına ilişkin düzenlemelerin benimsenmesi haberi de piyasaya moral verdi. 11,641 puan seviyesinde açılan seansın ilk yarısında 11,631-11,789 puan aralığında dalgalanan Endeks, ilk bir saati 11,708 puanla geçti. 
     İkinci yarıda ise piyasanın genelinde çıkış yönünde bir eğilim gözlendi. Genele yayılan alımlarla 12 bin seviyesini zorlayan Endeks,en yüksek seviyesini kapanışta gördü. Ulusal-100 Endeks, günü son dakikalardaki alımlarla 11,971.31 puandan tamamladı. 
     Hisse senetleri günün tamamında ise yüzde 6.09 oranında değer kazandı. Kapanışta mali endeks 468.25 puanlık artışla 17,510.98 puana, sınai endeksi 253.86 puanlık artışla 8,949.82 puana, hizmet endeksi de 150.96 puanlık artışla 6,839.67 puana yükseldi. Böylece ilk seansa göre mali grup hisseler ortalama yüzde 2.75, sınai grubu hisseler yüzde 2.92, hizmet grubu hisseler de yüzde 2.26 oranında değer kazandı. 2. seansta işlem gören toplam 296 hisse senedinden 190'ı değer kazandı. 29 hisse senedi değer yitirirken, 77 hissenin fiyatında ise değişiklik olmadı. Seansta 205 trilyon 854 milyar 528 milyon liralık işlem hacmi oluştu. İki seansın işlem hacmi toplamı da, 338 trilyon 45.4 milyar lira olarak gerçekleşti. 2. seansta Yapı Kredi Bankası, Akbank, Garanti Bankası, Sabancı Holding ve Doğan Holding en yoğun işlem gören hisseler oldular. 







</TEXT>
</DOC>
