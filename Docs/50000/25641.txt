<DOC>
<DOCNO> 25641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sontur29.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya Şişecam'da işçiler oturma eylemi başlattı 
</HEADLINE>
<TEXT>

     Kırklareli'nin Lüleburgaz İlçesi'nde, grevdeki Trakya Cam A.Ş'den stok çıkarılmasını engellemek istedikleri iddiasıyla 3'ü sendika üyesi 8 işçi gözaltına alındı. 
     Kristal-İş Lüleburgaz Şubesi yetkililerinden alınan bilgiye göre, Şube Başkanı Ahmet Aksungur, Başkan Yardımcısı Şadan Sezer, Denetleme Kurulu Üyesi Metin Yılmazer'inde aralarında bulunduğu 8 işçi, grevin 15. gününde işyerinden stok çıkarılmasının yasadışı olduğunu savunarak, itiraz ettikleri gerekçesiyle gözaltına alındı. 
     Gözaltındaki işçilerin avukatı Seval Derviş, işçilerin Lüleburgaz Sağlık Ocağı'nda sağlık kontrolünden geçirildiklerini ve jandarmada ifadelerinin alınmasına devam edildiğini, daha sonra savcılığa sevk edileceklerini söyledi. 
     İşçilerin gözaltına alındığını öğrenen KESK üyesi bir grup, Lüleburgaz Belediyesi yakınındaki, Kristal-İş Sendikası Lüleburgaz Şubesi önünde toplanarak, slogan ve alkışlarla gözaltı olayını protesto ettiler. 
     KESK üyesi memurlarla birlikte Kristal-İş Sendikası üyesi işçiler, gözaltına alınan işçiler serbest bırakılıncaya kadar, sendika binası önünde bekleyeceklerini belirttiler. 
     Kristal-İş Sendikası Genel Mali Sekreteri Hasan Bilgiç ise gözaltına alınan 8 işçinin durumları hakkında güvenlik güçlerinden bilgi alırken, sendika önünde bekleyen işçilerle de görüşme yapıyor. 
     
     
     






</TEXT>
</DOC>
