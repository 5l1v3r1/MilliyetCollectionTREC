<DOC>
<DOCNO> 20065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/ekonomi/eko05a.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
KDV oranlarında 1 puan artış 
</HEADLINE>
<TEXT>

Zorunlu gıda malları dışındaki tüm ürünlerde KDV 1 puan artacak. 1 puanlık KDV artışı ile 400 trilyon liralık ek gelir hedefleniyor 
     ANKARA Milliyet 

     Uluslarası Para Fonu’na IMF verilen niyet mektubunda yer alan 10 katrilyon liralık 2001 yılı faiz dışı fazlanın sağlanabilmesi için, beklenen sınırlı vergi düzenlemesi yapıldı. Temel mallar dışındaki ürünlerde yüzde 17 ve ylüzde 25 düzeyinde uygulanan Katma Değer Vergisi KDV oranı bir puan artırıldı. 
     Bakanlar Kurulu, dayanıklı tüketim mallarının yer aldığı liste ile listelerde yer almayan diğer mallarda KDV’nin 1 puan artırılmasını benimsedi. 
     
     Beyaz eşya da dahil 
     Resmi Gazete’de yayınlandıktan sonra yürürlüğe girecek karar uyarınca beyaz ve kahverengi eşyanın yer aldığı listede bugüne kadar yüzde 25 olan KDV bundan sonra yüzde 26 olarak kesilecek. Diğer mallarda ise KDV yüzde 17 yerine yüzde 18 olarak uygulanacak. KDV’si yüzde 25’ten 26’ya çıkartılacak listede televizyondan müzik setine, buzdolabından fırına kadar değişik elektrikli ve elektronik eşyalar yer alıyor. 
     
     Zorunlu gıdaya gelmedi 
     Diğer mallar grubunda ise yüzde 8 ile indirimli KDV uygulanan temel ihtiyaç maddeleri ile gıda maddelerinin yer aldığı temel mallar listesi dışındaki bütün mal ve hizmetler yer alıyor. 
     Alınan bilgilere göre, yapılan tüm çalışmalarda 2001 sonu faiz dışı bütçe fazlası 9.5 katrilyon lirayı geçemedi. Bunun üzerine 10 katrilyon liralık hedefe ulaşmak için Maliye KDV’nin 1 puan artırılarak 350 - 400 trilyon liralık ek gelir sağlanması yönünde çalışma yaptı. 1 puanlık KDV artışının yıllık enflasyonu 3 puan yükseltmesi bekleniyor. 
     
KDV'si artan ürün ve hizmetler      17'dan 18'e çıkanlar 
     Lokanta 
     Konfeksiyon 
     Giyim 
     Müşavirlik 
     Mühedislik 
     Doktor 
     Avukat 
     Altın ve ürünleri 
     
     25'ten 26'ya çıkanlar 
     Buzdolabı 
     Klima 
     Televizyon 
     Çamaşır makinesi 
     Bulaşık makinesi 
     Müzik seti 
     Termosifon 
     1600 cc'yi geçmeyen binek otobiller 
     Değerli taşlar 
     
Kayıtdışı riski ortaya çıktı      MUSTAFA ÖZYÜREK 

     Gelir paketi içinde KDV oranlarının artırılması ilk akla gelen unsurlardan olur hep. 2001 Mali Yılı Bütçe Kanunu’na göre 4.5 katrilyon ithalde alınan ve 6.4 katrilyon dahilde olmak üzere toplam 10.9 katrilyon da KDV geliri elde edilmesi öngörülüyor. KDV oranlarının bir puan artırılması suretiyle ilave olarak yaklaşık 450 - 550 trilyon ilave gelir elde edilmesi hedefleniyor. Ancak bu rakamların realize edilme olasılığı ekonominin açılması ile paralel gidecektir. Ekonominin açılması halinde hedeflere ulaşılması mümkün olabilir. Daralan ekonomide KDV oranlarının artırılması beklenen getiriyi sağlayamayabilir. 
     
     Fiş pazarlıkları artacak 
     KDV oranlarının farklılaştırılması ve de artırılması kayıtdışı ekonomiyi besler. Yani sahte faturacılık artar, fatura ve fiş pazarlıkları daha da önem kazanır ve bu yolla kayıtlı ekonomide aşınma olur. Anlaşılan hükümet bu yan etkileri dikkate almadan sadece vergi hasılatını düşünerek KDV oranlarını artırmayı yine kolaycı yol olarak seçmiştir. 
     KDV oranlarının artırılması iğneden ipliğe aynı zamanda tüm mal ve hizmetlerin fiyatlarını da artıracaktır. Yani nihai tüketiciye mal ve hizmetlerin maliyeti artacak ve hayat pahalılığı bu yolla da artmış olacaktır. 
     KDV’si 25’den yüzde 26’ya çıkan kalemler şunlar Beyaz eşya, 1600 cc motor silindir hacmine kadar olan 0 km binek otomobiller vb. mal teslimleriyle kablolu televizyon hizmetleri, helikopter ve uçak kiralama hizmetleri, gazinolar, gece kulüpleri. Konfeksiyon, her türlü müşavirlik ve mühendislik hizmetleri, sağlık hizmetleri, taşımacılık hizmetleri, temel gıda dışında kalan mal ve hizmetlerde KDV oranı 17’den 18’e çıkarılıyor. 
     



 EKONOMİ 






















</TEXT>
</DOC>
