<DOC>
<DOCNO> 3722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/soneko07.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Döviz rezervi 450 milyon dolar azaldı 
</HEADLINE>
<TEXT>

     IMF'den sağlanan ek rezerv kolaylığı ve stand-by kredisi ile döviz alımlarının etkisiyle toparlanma sürecine giren ve üst üste iki haftada 7 milyar dolar büyüyen Merkez Bankası'nın döviz rezervi, geçen hafta 500 milyon dolara yakın azalma gösterdi. 
     Döviz rezervi geçen hafta sonunda 26 milyar 143 milyon dolar düzeyinde oluştu. Döviz rezervinin, bir haftalık dönemde 450 milyon dolarlık düşüş kaydettiği belirlendi. Döviz rezervi, 12 Ocak itibariyle 26 milyar 593 milyon dolar düzeyinde gerçekleşmişti. 
     Mali piyasalarda kasım ayında yaşanan krizin etkisiyle 5.5 milyar dolar azalan döviz rezervi, 6 Aralık 2000 kararlarının açıklanmasıyla yeniden artmaya başlamış ve 2000 yılını 19 milyar 635 milyon dolar düzeyinde kapamıştı. 
     Daha sonra, IMF'den ek rezerv kolaylığı ve stand-by düzenlemesi çerçevesinde sağlanan 2.8 milyar doların hesaplara girmesi ve Merkez Bankası'nın yoğun döviz alımlarının etkisiyle hızlı bir artış trendine giren döviz rezervi, 26 Aralık-12 Ocak arasındaki dönemde tam 6 milyar 958 milyon dolar artış göstermişti.Öte yandan, altın mevcutlarının 1 milyar 9 milyon dolarlık düzeyinin değişmediği geçen hafta sonunda brüt rezerv, döviz rezervindeki gerilemeye bağlı olarak 27 milyar 152 milyon dolar düzeyinde oluştu.Merkez Bankası'nın kriz döneminde 8.7 milyar dolardan 1.7 milyar dolara kadar gerileyen döviz fazlası ise 19 Ocak itibariyle 7 milyar 132 milyon dolar düzeyinde oluştu. Döviz fazlasında, anılan bir haftalık dönemde 154 milyon dolarlık artış meydana geldi. Banka'nın dış varlıklarının 411 milyon dolar azalarak 30 milyar 783 milyon dolara gerilediği anılan haftada, döviz yükümlülükleri 565 milyon dolar azalarak 23 milyar 651 milyon dolar oldu. 




</TEXT>
</DOC>
