<DOC>
<DOCNO> 40571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/yasam/yas04.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahiller Jaws kaynıyor 
</HEADLINE>
<TEXT>

Köpekbalıkları, Amerika sahillerini mesken tuttu. Küçük David’in ölüm şoku atlatılmadan, bir karı koca parçalandı. Adam öldü, kadın ağır yaralı... 
     DIŞ HABERLER SERVİSİ 

     ABD’de son günlerde köpekbalığı saldırılarındaki artışla yaşanan panik, iki gün içinde ikinci ölümlü vakasıyla daha da arttı. 
     Geçen pazar günü, henüz 10 yaşındaki David Peltier’in sörf yaptığı Virginia kıyılarında bir plajda, bir metrelik suda köpekbalığı saldırısına uğrayarak korkunç şekilde can vermesinin şokunu henüz üzerinden atamayan denizseverler, bu kez de Kuzey Carolina eyaletinden gelen bir saldırı haberiyle buz kesti. 
     Pazartesi gününün ABD’de İşçi Bayramı olması ve tatilin hafta sonuyla birleşmesi nedeniyle doğu sahillerini dolduran aileler arasındaki bir çift, kıyının hemen açığında bir köpekbalığının saldırısıyla dehşeti yaşadı. Adı açıklanmayan adam feci şekilde can verirken, karısı da ağır şekilde yaralandı. 
     
     Kumsal kapatılmadı 
     Bir helikopterle Virginia’da bir hastaneye kaldırılan kadının yaraları yüzünden hemen ameliyata alındığı ve yoğun bakımda bulunduğu belirtildi. 
     Saldırının meydana geldiği kumsal kapatılmadı ancak olası yeni saldırılara karşı havadan uçak ve helikopterlerle köpekbalığı devriyesi başlatıldı. 
     Bu son iki saldırı, kısa zaman içinde ABD sahillerindeki üçüncü Jaws dehşeti oldu. Temmuz ayında 8 yaşındaki Jessie Arbogast’ın kolu, köpekbalığı saldırısıyla kopmuş ve ameliyatla yerine dikilmişti. Arbogast, halen yoğun bakımdan çıkamadı. Arbogast’ın ardından, Wall Street yatırımcısı Krishna Thompson, Bahamalar’da uğradığı Jaws saldırısı sonucu bir bacağını kaybetti. 
     



 YAŞAM 





















</TEXT>
</DOC>
