<DOC>
<DOCNO> 38075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/soneko08.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine halka arz yoluyla bono ve tahvil satışına başladı 
</HEADLINE>
<TEXT>

     Hazine Müsteşarlığı'nın halka arz yoluyla, dolara endeksli 1 yıl vadeli devlet tahvili ile 58 gün vadeli hazine bonosu satışına başlandı. 
     Sabah saatlerinden itibaren aracı bankalara gelen vatandaşların, daha çok 58 gün vadeli bonoyu talep ettikleri öğrenildi. Hazine'nin, halka arz yoluyla dolara endeksli 1 yıl vadeli devlet tahvili ile 58 gün vadeli Hazine bonosu, 21 ve 22 Ağustos tarihlerinde de satışta kalacak. 
     Halka arz edilen senetlerden ilki, dolara endeksli 1 yıl vadeli, 3 ayda bir yüzde 2.75 faiz ödemeli devlet tahvili oldu. Tahvilin itfa tarihi 19 Ağustos 2002, senetlerin kupon dönemi 91 gün, kupon faizleri yüzde 2.75, yıllık basit faizi yüzde 11 ve yıllık bileşik faizi de yüzde 11.46 olarak belirlendi. Senetin kupon ödeme tarihleri ise 19 Kasım 2001, 18 Şubat 2002, 20 Mayıs 2002 ve 19 Ağustos 2002 olacak. 
     Dövize endeksli tahvillere ilişkin tüm ödemeler anapara, faiz TL olarak yapılacak. Senetler 1.000 ABD doları ve katları şeklinde sayılacak ve satış fiyatı bugün satılan senetler için 1.000 dolar, 21 Ağustos tarihi için 1.001 ABD doları ve 22 Ağustos 2001 tarihi için de 1.002 dolar olacak. Üç gün süresince ihraç edilebilecek senetlerin kupon ödemelerine baz teşkil edecek nominal değer 1.000 ABD doları olarak belirlendi. 
     Bu ödemeler için baz alınacak dolar kuru, bugün için, 1 dolar 1 milyon 423 bin 666 lira olarak belirlenirken, yarın ve 22 Ağustos günleri için ise aynı günlerde Merkez Bankası tarafından Resmi Gazete'de yayınlanacak olan döviz satış kurları olacak. 
     Hazine Müsteşarlığı'nın yine bugün satışa sunduğu 58 gün vadeli bononun, itfa tarihi 17 Ekim 2001 olarak belirlendi. Senetlerin dönem faizi yüzde 11, yıllık basit faizi yüzde 69 ve yıllık bileşik faizi de yüzde 92.5 olarak belirlendi. Hazine bonolarının satış fiyatı, her 50 milyon liralık nominal değerli senet için, bugün 45 milyon 45 bin lira, yarın için 45 milyon 122 bin lira ve 22 Ağustos için de 45 milyon 199 bin 500 lira olacak. Senetler en düşük 50 milyon ve katları şeklinde ihraç edilecek. Her iki tür senet de üç gün boyunca satışa sunulacak. Ancak, yeterli miktarda satış yapılması durumunda, bir önceki gün Hazine Müsteşarlığı tarafından ilan edilmek üzere, sonraki günlerde satış yapılmayabilecek. 
     Bu arada satışa aracılık edecek banka ve aracı kurumlar şöyle 
     BANKALAR Merkez Bankası şubeleri, Akbank, Alternatifbank, Anadolubank, Bank Ekspres, Bayındır Bank, Cıtıbank, Demirbank, Denizbank, Dışbank, EGS Bank, Fibabank, Finansbank, Halkbank, HSBC Bank, İktisat Bankası, Kentbank, Koçbank, MNG Bank, Osmanlı Bankası, Oyakbank, Pamukbank, Şekerbank, Sınai Yatırım Bankası, Sümerbank, Ziraat Bankası, Türk Ekonomi Bankası, Garanti Bankası, İş Bankası, Kalkınma Bankası, Sınai Kalkınma Bankası, TAİB Yatırım Bank, Tarişbank, Tekfenbank, Testilbank, Toprakbank, Vakıflar Bankası ve Yapı Kredi Bankası. ARACI KURUMLAR Ak Yatırım Menkul Değerler, Alfa Menkul Değerler, Ata Yatırım Menkul Kıymetler, Eczacıbaşı Menkul Değerler, İş Yatırım, TEB Yatırım Menkul, Yapı Kredi Yatırım, Yatırım Finansman Menkul Değerler. 







</TEXT>
</DOC>
