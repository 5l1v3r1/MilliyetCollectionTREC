<DOC>
<DOCNO> 18473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/siyaset/siy03.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP’nin adayı oldu 
</HEADLINE>
<TEXT>

Sema Pişkinsüt, "Partinin demokratik sol olması ve parti içi demokrasinin sağlanması" için aday olduğunu açıkladı 
     ANKARA Milliyet 

     DSP Aydın Milletvekili Sema Pişkinsüt, DSP genel başkanlığına aday olacağını ve Başbakan Bülent Ecevit’in listesine karşı, Parti Meclisi listesi çıkaracağını belirterek "Siyaset risk alma sanatıdır" dedi. Pişkinsüt, dünkü basın toplantısında adaylık gerekçesini açıklarken, "Partinin demokratik sol olması ve parti gibi bir parti olması, parti içi demokrasinin sağlanması" gerektiğini vurguladı. 
     Değişim yolundaki yoğun halk isteği karşısında aday olduğunu söyleyen Pişkinsüt, şöyle konuştu 
     "Ülkemiz bugün bir değişim ihtiyacıyla karşı karşıyadır. Benim bu yönde çaba göstermemi isteyen yoğun talepler oldu. Türkiye sorunlarını aşacaktır. Burada DSP’ye büyük görevler düşüyor. Bunun için, gerçek anlamda demokratik olması, sol olması ve parti olması yeterli olacaktır. Bunu sağlayacağımıza inanıyorum ve bunun için yola çıkıyorum. Halkın sırtındaki sopanın inmesi için çalıştım. Şimdi de ekonomi sopasının kaldırılması için mücadele veriyorum." Pişkinsüt, "Hangi ekiple yapacaksınız" sorusuna, halkın isteği doğrultusunda elbirliğiyle çalışacaklarını ifade ederek, "Siyaset risk alma sanatıdır" dedi."Kabine revizyonu yapacak mısınız" sorusuna Pişkinsüt, "Adım adım gitmek gerekir" derken, Parti Meclisi listesinin de tabandan gelen istekler doğrultusunda belirleneceğini söyledi. 
     Pişkinsüt partide hiçbir zaman hizip olmadığını, tüzüğe gönülden bağlı olduğunu belirterek, milletvekilleri arasında kendisi gibi düşünenler olduğunu, ancak adaylığını açıkladıktan sonra temaslar yapacağını bildirdi. Pİşkinsüt, Başbakan Ecevit’e de adaylık kararını ilettiğini ve randevu istediğini söyledi. 
     Pişkinsüt, Ecevit’in, "Kapıkulu değiliz, demokratız" sözlerini anımsatarak, bu yöndeki katılımcılık anlayışı doğrultusunda aday olduğunu, bunların parti tüzüğünde de yazdığını anlattı. Seçilme şansı konusunda, "Adaylığımın amacı, oylamadan çok toplumun görüşlerinin kongreye yansımasıdır" dedi. 
     
Portre Filistin askısını Meclis’e getirdi      İstanbul’da 1952 yılında doğan Sema Pişkinsüt, iç hastalıkları uzmanı. Aydın Devlet Hastanesi Başhekimliği sırasında dikkat çeken Pişkinsüt, o dönemdeki alım satımlarla ilgili olarak vekil olduktan sonra da suçlandı ancak hakkındaki yargılama dönem sonuna ertelendi. 
     Pişkinsüt, sohbetlerinde o günleri anlatırken, rant kaynaklarını kuruttuğu için kendisine karşı tepkili olanların komplo kurmaya çalıştıklarını, hatta bir gece içeceğine kimyasal bir madde katarak, kendisini zehirlemeye çalıştıklarını belirtti. Pişkinsüt, 1995 seçimlerinde CHP’den aday olması beklenirken, aday listelerinin belirlendiği son gece, ilk sırada yer verilmeyince son anda DSP’den aday oldu. Meclis’te ilk olarak Susurluk Komisyonu’nda görev aldı. Ardından, İnsan Hakları Komisyonu Başkanlığı sırasında, cezaevi ve karakol incelemeleriyle gündeme geldi. Küçükköy karakolunda bulduğu filistin askısını, Meclis’e getirmesi ve raporlarda işkenceyi ortaya koyması tepkilere neden oldu. Aydın’dan getirdiği sekreteri Nilgün Bingöl’ü, dolmuş şoförü sevgilisi için komisyona gelenlerden borç aldığı gerekçesiyle görevinden uzaklaştırdı. 
     
Ecevit Adaylığın kuralları var ANKARA Milliyet 
     Başbakan Bülent Ecevit, yarın yapılacak kongrede DSP Genel Başkanlığı için adaylığını açıklayan Sema Pişkinsüt'le ilgili olarak, "Adaylığın tüzük ve kuralları var" dedi. 
     Ecevit, Enerji ve Tabii Kaynaklar Bakanı Cumhur Ersümer'in istifasıyla sonuçlanan dünün ardından akşam saatlerinde DSP Genel Merkezi'ne geçerek yarın yapılacak kurultayla ilgili çalıştı. Ecevit, partiden ayrılırken gazetecilerin sorularını yanıtladı. Ecevit "Kurultayda genel başkanlık için aday olacağını açıklayan Pişkinsüt'ün adaylığı konusunda bir kriz mi var " yönündeki soruya "Adaylığın tüzük ve kuralları var ama ben bunları bilemiyorum" yanıtını verdi. 
     Ecevit, Pişkinsüt'ün adaylığına bir engel olup olmadığına ise "Bilemiyorum" demekle yetindi. Ecevit, ayrıca DSP Kongresi'yle ilgili şu mesajı verdi 
     "Türkiye'nin çok önemli sorunları var. Aynı zamanda bu sorunlara bizim önerilerimiz var. Demokratik solun anlamı değeri bunlar." 
     



 SİYASET 














</TEXT>
</DOC>
