<DOC>
<DOCNO> 46324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sondun17.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de düşen uçağın pilotunun son sözleri... 
</HEADLINE>
<TEXT>

     Karadeniz üzerinde infilak eden Rus uçağının pilotunun, uçağa bir füzenin çarptığı düşüncesiyle mürettebata, uçağın nereden vurulduğunu sorduğu bildirildi. 
     Kuzey Kafkaslar hava trafik kontrolü şef yardımcısı Vladimir Zhukov, Kommersant gazetesine yaptığı açıklamada, uçak irtifa kaybederken mürettebatın hava trafik kontrolörleriyle temas kurmaya çalıştığını, ancak sinyallerin yalnızca bir kısmının kendilerine ulaştığını belirtti. 
     Zhukov, pilotun mürettebattan birine ''Nereden vurulduk '' diye sorduğunu belirterek, ''Görüyorsunuz, pilot sanki füze patlamasının yol açtığı hasar konsunda bilgi edinmek istiyor'' dedi. Zhukov, hava trafik kontrolörlerinin daha sonra uçaktan elektronik sinyal gönderme girişiminde bulunulduğunu gördüklerini söyledi. 
     Gazetenin haberinde, olayı soruşturanların uçağın sulara gömülmesinden önce uçaktakilerin hayatta olduklarına inandıkları belirtildi. Haberde, füzenin doğrudan uçağa çarpmadığı, uçağın yakınında patlayan füzeden fırlayan şarapnel parçalarının uçağa çarptığı yazıldı. 
     Tel Aviv'den Novosibirsk'e giden uçağın düşmesine bir Ukrayna füzesinin yol açtığı iddia edilmişti. Rus uzmanlar önceki gün, Tu-154 tipi uçağın enkazında muhtemelen füze parçaları bulduklarını söylemişlerdi. 
     Uçak düştüğü sırada, Ukrayna silahlı kuvvetleri Kırım üzerinde füze tatbikatı yapıyordu. Ukrayna ordusu kabul etmese de hükümet, füze teorisi üzerinde düşünülmesi gerektiğini belirtmişti. 
     






</TEXT>
</DOC>
