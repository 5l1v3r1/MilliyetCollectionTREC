<DOC>
<DOCNO> 11403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/ekonomi/eko06.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa iki yıl öncesine geri döndü 
</HEADLINE>
<TEXT>

Endeks 0.84 sent ile son 25 ayın en düşük seviyesine inerken, dolar bazında son üç günlük kayıp yüzde 20.75 oldu 
     ORHAN TEKEOĞLU 

     İstanbul Borsası, kurulduğu yıldan bu yana en kötü günlerini yaşıyor. Ekonominin beş ay içinde iki finansal kriz yaşamasıyla oldukça zor günler geçiren borsa, son iki yılın en düşük düzeyine indi. Düşüşte ekonomik programın açıklanmaması, dolar ve faizdeki yükseliş ile dünya borsalarındaki hızlı gerilemeler de etkili oldu. 8 Şubat 1999’da 0.83 sent olan İMKB - 100 Endeksi, aradan geçen 25 aydan sonra dün 0.84 sent düzeyinden kapattı. 
     
     İş C düşürdü 
     Hisse senetleri TL bazında dün yüzde 3.93 değer kaybederken, endeks 333 puanlık düşüşle 8.150’ye indi. Endeks dolar bazında en yüksek değerine 3.58 cent ile 18 Ocak 2000 tarihinde çıkmıştı. Endeksin dolar bazında son üç günlük düşüşü yüzde 20.75 olurken, en yüksek değerine ulaştığı 18 Ocak 2000’den bu yana da kayıp yüzde 76.81’e ulaştı. 
     Dünkü düşüşte borsanın lokomotifilerinden olan İş Bankası C Yapı Kredi ve Akbank hisselerine gelen satışların da etkili olduğu gözlendi. İş Bankası C hisseleri yüzde 4.39 değer kaybederken, bu hissede en çok satışı yabancıların işlem yaptığı aracı kurumlar olarak bilinen Raymond James, Bender ve HSBC Yatırım’ın gerçekleştirdiği gözlendi. Banka hisselerindeki son üç günlük düşüş yüzde 18.13 oldu. 
     
     Ciner sert düştü 
     Dünün en çok değer kaybeden hisseleri ise Turgay Ciner’e ait Park Enerji ve Ceytaş Madencilik oldu. Ceytaş yüzde 24.14, Park Enerji ise yüzde 22.97 düşüş gösterirken, bu hisselerdeki en aktif satıcının yine Turgay Ciner’e ait olan Riva Menkul Değerler olduğu dikkati çekti. 
     


 EKONOMİ 
























</TEXT>
</DOC>
