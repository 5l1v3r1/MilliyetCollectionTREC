<DOC>
<DOCNO> 38604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sondun15.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'te uygulanmak istenen yeni yol sistemi trafiği kilitledi 
</HEADLINE>
<TEXT>

     Paris Belediye Başkanı Bertrand Delaone'nin, belediye otobüsleri, ticari taksi ve bisikletler için uygulamak istediği ''tercihli yol şeridi'' sistemi, başkentte trafiğin kitlenmesine yol açtığı için otomobil kullananların büyük tepkisine yol açıyor. 
     Delaone, Ağustos ayından itibaren daha önce de var olan, ancak otomobil kullananların sık sık ihlal ettiği ''tercihli yol şeridi'' ile normal yol arasında 70 santimetre genişliğinde betondan banketler koyunca, şehir için trafiğinde önemli sorunlar yaşanmaya başladı. Okulların daha açık olmaması ve tatilcilerin başkente dönmemesine rağmen, trafiğin şimdiden kitlendiğini belirten otomobil sürücüleri, kış aylarında Paris'te araba kullanmanın tamamen imkansız olacağını düşünüyor. 
     Öte yandan eleştirileri yanıtlayan Delaone, çok fazla sayıda otomobilin hava kirliliğine yol açtığını belirterek, Parislilerin şehir içinde daha az otomobil kullanması için bu tür bir yola gittiğini söyledi. 
     Delaone, ''Otomobillerle bir takıntım yok. Beni en fazla Parislilerin sağlık durumu ilgilendiriyor. Otomobiller hava kirliliğine yol açıyorsa bu benim yüzümden değil'' şeklinde konuştu. Paris Belediye Başkanı, başkentlilerden otomobilleri ile işlerine gitmek yerine, metro ve otobüs gibi toplu taşım aracı kullanmalarını istedi. 







</TEXT>
</DOC>
