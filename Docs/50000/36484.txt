<DOC>
<DOCNO> 36484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/guncel/gun06.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Neler oluyor hayatta... 
</HEADLINE>
<TEXT>

Meraklı turist fil’ kurbanı      Kenya Tsavo Ulusal Parkı'nda bir Alman turist, fotoğrafını çekmek istediği filin ayakları altında ezilerek yaşamını yitirdi. Tsavo Park Oteli Müdürü Wilfred Njiri, adı açıklanmayan turistin önceki gün, eşi ve oğluyla birlikte Voi Nehri'ne yürüyüşe gittiğini söyledi. Njiri, yürüyüş sırasında Alman ailenin bir fil gördüğünü ve Alman turistin, fotoğraf çekmek için yaklaştığı sırada hayvanın saldırısına uğrayarak öldüğünü belirtti. Njiri, benzer olayların bir daha meydana gelmemesi için önlemler alacaklarını belirtti. 
     
Arılı kola öldürdü      Belçika'da kola şişesine giren arıyı fark edemeyen kadın yaşamını yitirdi. Perwez bölgesinde yaşayan Michele Schoevaers 55 , evinin bahçesinde kola içerken, masanın üzerine bıraktığı şişeye arı girdi. Arıyı fark etmeden kolasını tekrar yudumlayan Schoevaers, hissettiği acıyla öksürerek ağzındaki arıyı çıkardı. Ancak boğazı şişen Schoevaers nefes alamamaya başladı. 15 dakika içinde gelen doktorun müdahalesi, Schoevaers’in ölümünü engelleyemedi. Doktorlar, Schoevaers’in kalbe giden oksijen akışının zayıflaması nedeniyle öldüğünü bildirdi. 
     



 GÜNCEL 













</TEXT>
</DOC>
