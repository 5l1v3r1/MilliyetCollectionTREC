<DOC>
<DOCNO> 16623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/ekonomi/eko02.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar programı destekledi 
</HEADLINE>
<TEXT>

Derviş’in açıkladığı ekonomik program ilk aşamada dolar ve faizi aşağı çekerken borsayı yüzde 4.91 oranında yükseltti 
     EKONOMİ SERVİSİ 

     Piyasalar, açıklanan yeni ekonomik programa ilk aşamada olumlu tepki verdi. Ekonomiden sorumlu Devlet Bakanı Kemal Derviş’in hafta sonunda açıkladığı yeni ekonomik program somut önlemler içermemesine karşın piyasalar tarafından olumlu yönde algılandı. Dış desteğin beklenenin üzerinde gerçekleşebileceği görüşünün de ağırlık kazanmasıyla, piyasalar haftaya moralle başladı. Döviz ve faiz cephesinin güne düşüşle başlaması, borsayı da hareketlendirdi. 
     
     Borsa 4.9 yükseldi 
     İstanbul Borsası da Derviş’in programına iyimser yaklaştı. Hisse senetleri dün ortalama yüzde 4.91 prim yaparken, İMKB - 100 Endeksi de 438 puanlık artışla günü 9.378 puandan kapattı. Dünkü artışla hisse senetlerinin nisan ayının ilk yarısındaki getirisi ortalama TL bazında yüzde 31’e, dolar bazında yüzde 15.71’e ulaştı. 
     Uzmanlar, dış desteğin netleşmesine kadar temkinli yaklaşımın devam edeceğini, dış desteğin gelmesi ve ardından parasal hedeflerin ortaya çıkmasıyla beklentilerin sona ereceğini ve borsada k r amaçlı satışların olabileceğini belirttiler. 
     
     Merkez’den bir ilk 
     Bakan Derviş’in açıkladığı programla haftaya 1 milyon 120 bin liraya kadar alım teklifleriyle başlayan döviz piyasasında Merkez Bankası bir ilke imza attı. Dalgalı kura geçilmesinden sonra her gün döviz satış ihalesi açan Merkez Bankası, dün ilk defa "alım ihalesi" yaptı. 
     Merkez Bankası ihalede en yüksek 1 milyon 150 bin liradan alım yapacağını duyurdu ancak hiçbir banka satış yapmaya yanaşmadı. 
     Alım ihalesi, bankalarca Merkez’in doları 1 milyon 150 bin liranın altına düşürmeyeceğinin mesajını vermesi açısından önemli bir gösterge olarak algılandı. 
     
     50 milyon dolarlık satış 
     Merkez Bankası, alım ihalesi yanında açtığı satış ihalesiyle piyasaya ortalama 1 milyon 173 bin liradan 50 milyon dolar satış yaptı. 
     Serbest piyasada ise dolar geçen hafta sonuna göre 60 bin lira gerileyerek günü 1 milyon 170 bin liradan tamamladı. 
     
     Dolar hızlı düştü 
     Uzmanlar, programın piyasalar açısından net bir bilgi vermemesine karşın, çizdiği çerçevenin çok olumlu algılandığını belirttiler. Piyasaların artık yasaları, bankaların sermaye artırımı konusundaki gelişmeleri, iç borcun nasıl çözümleneceği konularını izleyeceğini belirten uzmanlar, Merkez Bankası’nın ihracat ve turizmde rekabet avantajı yaratmak için doları bu seviyelerde tutmaya çalışacağının sinyallerini fazlasıyla verdiğini dile getirdiler. 
     
     Bono 10 puan geriledi 
     Haftalardır gecelik faizi yüzde 83’te tutan Merkez Bankası, dün oranı yüzde 79’a çekince bono piyasasında oranlar 8 - 10 puan arasında geriledi. 
     Bakan Derviş’in bonoda beyanname kaldırılmasının doğru olacağını söylemesi üzerine vatandaşların bono talebinin artacağını düşünen bankalar talep gelmeden önce bonoda faizleri aşağıya çektiler. 
     Bu gerilemenin ardından bonoların bileşikleri yüzde 126 - 128 aralığına kadar düştü. 
     
Borsa yukarı faiz ve döviz aşağı Yatırım AracI Cuma Pazartesİ DeĞ. Borsa 8.940 9.378 4.91 Dolar SP 1.215.000 1.170.000 -3.70 Dolar MB 1.202.316 1.174.055 -2.35 Mark 550.000 533.000 -3.96 Bono 137.52 126.61 -7.99 Repo 83.00 79.00 -4.81      
     


 EKONOMİ 



















</TEXT>
</DOC>
