<DOC>
<DOCNO> 32906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sontur09.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak zenginleri... 
</HEADLINE>
<TEXT>

     Sıcakların artması su, meşrubat, dondurma ve klima satışlarına yaradı. Sıcak ve nemden bunalan vatandaşlar, klima ile serinlemeye çalışırken, sıvı kaybını da su, meşrubat gibi içeceklerle gideriyorlar. 
     Hamidiye Kaynak Suları A.Ş. Genel Müdürü Arif Dağlar, sıcakların artmasının su tüketimini artırdığını, özellikle son bir aydır talebin yükseldiğini söyledi. 
     Dağlar, 180 ve 250 cc bardak su ile 19 litrelik damacana su üretimi yaptıklarını belirterek, şöyle dedi 
     ''Haziran ayına göre, bardak su üretiminde yüzde 25, damacanalarda yüzde 30 artış kaydedildi. Bardak suda, saatte 22 bin 500 bardak üretim kapasiteli iki üretim, damacanada da saatte 2 bin 400 dolum kapasiteli iki üretim hattımız var. Sıcakların artması ile birlikte çift vardiye çalışıyoruz.'' 
     Krizin getirdiği talep daralmasını mevsimsel satışlar ve yeni pazar alanları açarak telafi ettiklerini ifade eden Dağlar, ''Bardak su üretiminin üçte birini, Ortadoğu ve Avrupa ülkelerine pazarlayacağız''dedi. 
     Erikli Su Bulgurlu Bayii Orhan Kökten de, su satışlarının arttığını anlatırken, ''19 litrelik satışlarımız aylık 2 bin adetken, Temmuz ayında 2 bin 500 adet oldu. Pet şişe satışlarımız yüzde 50 arttı'' dedi. Danone Sabancı Gıda ve İçecek Sanayi A.Ş. İstanbul Bölge Yöneticisi Metin Tezal, İstanbul'da 3 bin 500 satış noktasına Hayat Su dağıttıklarını belirterek, ''Su satışımız aylık bazda 2.000-2.500 ton civarında. Sıcaklar ile birlikte satışlarımız arttı. Bugünlerde tüketim gayet iyi. Özellikle, yarım ve birbuçuk litrede tüketim 2 kat arttı'' diye konuştu. 
     
     Klima satışları sevindiriyor 
     Hair marka klimalarının distribütörü Akfel Pazarlama İthalat İhracat A.Ş. Genel Müdürü Hasan Önder, havaların mevsim normallerinin üzerinde gitmesinin satışlarını beklentilerinin üzerine çıkardığını ifade ederek, ''Güneydoğu ve Ege bölgesinde klima satışlarımız normalin çok çok üzerinde'' diye konuştu. 
     Klimaların satış fiyatlarının 399 milyon ile 4 milyar lira arasında değiştiğini kaydeden Önder, şu bilgileri verdi 
     ''Sıcaklar devam ettiği sürece bizim lehimize oluyor. İlk altı ayda satışlarımız 4 bin 500 adet civarındayken, sadece Temmuz'da bin kusur satış yaptık. Böylece, altı aydaki satışların yüzde 25'ini Temmuz'un ilk onbeş gününde gerçekleştirdik. Temmuz ayını 1.500 adet ile kaparız. Satışlarımızın yüzde 60'ını Güneydoğu ve Ege bölgesinde, yüzde 15'ini İstanbul'da yapıyoruz.'' 
     Arçelik de, son günlerde yaşanan aşırı sıcak ve nem nedeniyle klima satışlarının arttığını duyurdu. Teba Pazarlama ve Satış Genel Müdürü Tarık Aktüccar, ilk altı ayda Teba markalı ve Türkiye temsilciliğini yaptıkları Japon Dakin markası olarak 18 bin adet klima sattıklarını bildirdi. Temmuz ayında sıcaklar ile birlikte satışların hareketlendiğini kaydeden Aktüccar, ''Temmuz ayında 3 bin adet klima satmayı hedefliyoruz'' dedi. 
     
     Kriz açığın telafi etti 
     Çamlıca Alkozsüz İçkiler Sanayi A.Ş. Yönetim Kurulu Üyesi Haldun Erkli, sıcakların meşrubat satışlarını olumlu etkilediğini vurgularken, ''Kriz nedeniyle, sektör ve biz hedeflerimizin yüzde 10-15 gerisindeydik. Sıcaklar, bunun bir kısmını telafi etti'' dedi. Gazoz, portakallı gazoz ve kola üretimi yaptıklarını anlatan Erkli, yılın ilk altı ayında 21.5 milyon litre satış yaptıklarını ve 8.5 milyon dolar ciro sağladıklarını belirterek, şunları söyledi ''Temmuz ayı satış hedefimiz 4 milyon 250 bin litreydi. Ayın ilk onbeş gününde hedeflerimizi aşarak 2 milyon 600 litre sattık. Bu nedenle, bu ayki satışımız 5 milyon 150 bin litreyi bulacak. Sıcakların etkisi ile Temmuz ve Ağustos'da satışların artması ile yılsonunda 45 milyon litrelik hedefimizi yakayabiliriz. Ciromuz da 17 milyon dolar seviyesine ulaşabilir.'' Sıcaklar, dondurma satışlarına da yaradı. Mado Dordurma Bakırköy Şubesi Müdürü Ömer Üstünel, Temmuz, Ağustos döneminde satışlarının çok arttığını ifade ederek, ''Günde ortalama 75-100 kilogram dondurma satıyoruz'' dedi. 







</TEXT>
</DOC>
