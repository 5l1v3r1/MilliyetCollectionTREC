<DOC>
<DOCNO> 29950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/sonspo07.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Basını'nın iddiası "İbrahim Kutluay'a Panathinaikos talip" 
</HEADLINE>
<TEXT>

     Yunanistan'ın AEK Atina Takımı'nda geçen sezon forma giyen milli basketbolcu İbrahim Kutluay'a, Yunan Panathinaikos Takımı'ndan teklif geldiği iddia edildi. 
     Atina'da yayımlanan Apoyevmatini Gazetesi, ''Kutluay yeşiller içinde'' başlıklı haberinde, Türk basketbolcunun gelecek sezon Yunanistan Lig Şampiyonu Panathinaikos'un yeşil-beyaz formasını giymesinin beklendiğini yazdı. 
     Gazete, Panathinaikos camiasındaki dedikoduların, ''Bu yazın bomba transferinin'' gerçekleştirileceği ve Kutluay'ın Panathinaikos'da Yunanistan'daki kariyerine devam edeceği doğrultusunda olduğunu kaydetti. 
     Panathinaikos'un teklifinin 1,5 milyon dolar civarında olduğunu yazan Apoyevmatini, bu rakamın Türk basketbolcuyu isteyen Olimpiakos, Kinder, Barcelona ve Paf Bologna takımlarının verdikleri rakamlarla karşılaştırılamaz yükseklikte olduğunu da öne sürdü. 
     Ta Nea Gazetesi de, Kutluay'ın, Panathinaikos Antrenörü Zelimir Obradoviç'in planlarını tam anlamıyla tatmin ettiğinin altını çizdi. 
     Kutluay'ın kendisine yeni bir ''ev'' bulmak için herhangi bir çaba harcamasına gerek olmadığını yazan Gazete, Türk basketbolcunun Panathinaikos ile anlaşmaya çok yakın olduğunu kaydetti. 
     Etnos gazetesi ise ''Kutluay yeşil formayı prova ediyor'' başlıklı haberinde, AEK Atina'nın Kutluay'ı serbest bıraktığını açıklamasından sonra Panathinaikos'un hiç zaman kaybetmeyerek harete geçtiğini yazdı. 
     Gazete, Türk stara gelen tekliflerin arasında Panathinaikos'un teklifinin ilk sırada yeraldığını vurguladı. 






</TEXT>
</DOC>
