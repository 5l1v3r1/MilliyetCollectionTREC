<DOC>
<DOCNO> 38284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sontur02.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkçe dersinden tek derse kalan liselilere af geliyor 
</HEADLINE>
<TEXT>

     Başarısız liselilere Türkçe affı geliyor. Milli Eğitim Bakanı Metin Bostancıoğlu, başarısız lise öğrencilerinin durumları ile ilgili çalışmaların devam ettiğini, genel liselerde Türk Dili ve Edebiyatı, meslek liselerinde ise alan derslerinden başarısız olan öğrencilerin sınıf tekrarı yapmasını öngören düzenlemede değişiklik yapılmasının da gündemde olduğunu bildirdi. 
     Bostancıoğlu, "Tek dersten başarısız olanlar bütün derslerden niye kalsın Bunu haklı bulmuyorum" dedi. 
     Milli Eğitim Bakanı Metin Bostancıoğlu, yaptığı açıklamada, bazı derslerden başarısız olarak sınıf tekrarı yapmak zorunda kalan öğrencilerle ilgili çalışmaların devam ettiğini bildirdi. Anadolu liseleri, süper liseler, fen liseleri, anadolu öğretmen liseleri gibi okullarda sınıf geçme oranının yüzde 94 ile yüzde 98 arasında değiştiğini bildiren Bostancıoğlu, buna karşın genel liselerin 9'uncu sınıfında başarı oranının yüzde 58'de kaldığını kaydetti. 
     Genel liselerdeki başarısızlıkta öğrencilerin "doğru yönlendirilmemesi" ve "öğrencilerin çalışmamalarının" etkili olduğunu kaydeden Bostancıoğlu, "Aslında bu sistemde öğrencinin başarısız olması için inat etmesi gerekiyor. Yani öğrenci çalışmamakta direniyor. Çünkü bir dersten başarısızlık varsa, diğer derslerinin not ortalamasına bakılarak, öğrenci sınıf geçiriliyor" dedi. 
     Başarısız liselilerle ilgili "siyasi bir baskı değil" velilerin talepleri olduğunu belirten Bostancıoğlu, bütün taleplerin değerlendirmeye alındığını kaydetti. Bu kapsamda genel liselerin 9'uncu sınıflarında Türk Dili ve Edebiyatı, meslek liselerinde ise alan derslerinden başarısızlık durumunda sınıf tekrarı yapılmasını öngören düzenlemenin değiştirilmesinin de yer aldığını kaydeden Bostancıoğlu, "Ben bunu haklı bulmuyorum. Çocuklarımıza tabi ki Türkçe'yi öğreteceğiz, edebiyatı, şiiri, romanı, yazarları öğreteceğiz. Ama çocuk, bu dersten başarısız oldu diye niye bütün derslerden başarısız olsun. Yeni düzenlemede bunu da dikkate alacağız. Benim bu talebim ile velilerden gelen diğer talepleri Talim ve Terbiye Kurulu değerlendirecek ve bir karara varacak. Afla bir yere varamayız ama bir taraftan çocuklarımıza eğitim vermeye çalışacağız, bir yandan da sistemi deldirmeyeceğiz" diye konuştu. 
     






</TEXT>
</DOC>
