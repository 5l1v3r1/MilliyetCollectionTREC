<DOC>
<DOCNO> 22399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/soneko18.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Koç "Temsilciler ile temsil edilenlerin çıkarları örtüşmüyor" 
</HEADLINE>
<TEXT>

     TÜSİAD tarafından hazırlatılan ''Türkiye'de Demokratikleşme Perspektifleri ve AB Kopenhag Siyasal Kriterleri-Görüşler ve Öncelikler'' başlıklı raporun tanıtıldığı toplantıda konuşan Koç, zaman zaman temsilci çıkarları ile temsil edilenlerin çıkarlarının örtüşmediğini ve bunun sonucu olarak ortaya çıkan yolsuzluklar ve verimsizliklerin toplumun kamu yönetimine duyduğu güveni azalttığını savundu. 
     Koç, ''Bu, ülkemizde olduğu kadar dünyanın birçok ülkesinde de gözlenen bir gelişmedir. Bu olumsuz gelişmeyi tersine çevirebilmenin yolu vatandaş iradesini, seçimler dışında da siyasi karar alma sürecine katabilmekten geçiyor'' diye konuştu. 
     Vatandaşı kul olarak gören bir devlet anlayışından, devletin bireyin haklarını korumak ve ona hizmet etmek için varolduğu anlayışına geçebilmenin, kamu yönetimine duyulan güvenin tekrar kazanılmasını sağlayacağını ifade eden Koç, şunları söyledi 
     '' Nasılsa benim etkim olmaz, oyun kendi aktörleri ve kurallarıyla devam eder yılgınlığını yaşayan ve kendini güçsüz, dışlanmış hisseden bireye, kendini ilgilendiren kararlara katılma ve hesap sorma fırsatının verilmesi, hem kıt kaynakların kullanımında verimliliği ve etkinliği hem de demokrasiye duyulan güveni artıracaktır.'' 
     Katılımcı demokrasinin hayata geçebilmesi için sivil toplum örgütlerinin de üzerine düşen sorumlulukları yerine getirmesi gerektiğini dile getiren Koç, TÜSİAD'ın ekonomik konuların yanı sıra siyasi reformlar üzerinde de çalışmalar yapmasının, bu konunun Türkiye'nin rekabet düzeyini artırmadaki yaşamsal öneminden kaynaklandığını söyledi. 
     
     'Türkiye reform sürecinde' 
     ''Türkiye önemli bir reform sürecine girmektedir'' diyen Koç, AB'nin Helsinki Zirvesi'nde alınan kararla başlayan tam üyelik sürecinin, IMF ve Dünya Bankası ile varılan anlaşmalar ve OECD'nin düzenleyici reform programına katılma kararının, Türkiye'nin yönetim tarzını değiştirmesi ve kapsamlı bir reform sürecini tamamlaması gereğine işaret ettiğini vurguladı. 
     Mustafa Koç, sözlerini şöyle sürdürdü 
     ''Bu talep Türk kamuoyu kadar entegrasyon sağlamaya çalıştığımız dünyanın da talebidir. Türkiye vatandaşlarının refah düzeyini artırmak uluslararası rekabet gücüne kavuşmak için hukuksal ve kurumsal altyapısını yenilemek zorundadır. 







</TEXT>
</DOC>
