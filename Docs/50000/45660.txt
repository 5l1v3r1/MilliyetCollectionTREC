<DOC>
<DOCNO> 45660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/guncel/gun07.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ladin yanlıları cihat istiyor 
</HEADLINE>
<TEXT>
Pakistan barut fıçısı 
Cemaat-ı Ulema-ı İslam lideri Fazlurrahman'ın göz hapsine alınmasıyla başlayan gerilim, savaşın başlamasıyla iyice tırmandı 
     RAVALPİNDİ AHMET DUMANLI 

     ABD ve İngiltere'nin Afganistan'a yönelik başlattığı harek t, Pakistan'da özellikle de Peşaver kentinde büyük bir huzursuzluğa neden oldu. Aslında Peşaver'de yaşanan son gelişmeler, dün akşam saatlerinde başlayan savaşın habercisi gibiydi. Peşaver'de önceki gün yapılan Taliban yanlısı sokak gösterisinde, Devlet Başkanı Pervez Müşerref ve Türkiye aleyhinde konuşmalar yapan Cemaat-ı Ulema-ı İslam lideri Mevlana Fazlurrahman'ın evinde göz hapsine alınması önemli bir işaret olarak değerlendirilmişti. Nitekim bu yönde görüş bildirenler haklı çıktı. 
     
PAKİSTAN BİLMİYOR MUYDU      Savaşın başladığı dakikalarda Pakistan Dışişleri Bakanı, CNN'de her şeyden habersiz olası bir harekatın neleri değiştireceğinden söz ederken sınırdaki Peşaver'de halk endişe içinde radyo ve televizyonlardan son dakika gelişmelerini izliyordu. Usame bin Ladin yanlısı olan bazı Pakistanlılar, televizyon seyrederken bir yandan ABD'nin saldırısını cihat nedeni olarak kabul ettiklerini söylüyor, bir yandan da "Son nefesimize kadar savaşırız" diye yumruklarını masalara vuruyorlardı. 
     
ASKERLER HEMEN TOPLANDI      Pakistan hükümeti, operasyonla ilgili gelişmeleri öğrenince hemen bir açıklama yaparak "Operasyonun kısa sürede tamamlanması, saldırılarda sivil halkın zarar görmemesi için azami özen gösterileceğini umuyoruz" ifadesini kullandı. 
     Operasyonun başlamasından kısa bir süre sonra Pakistan'ın üst düzey askeri yetkililerinin de acil olarak toplandıklarını öğrendik. Resmi kaynaklar, başkent İslamabad'ın yakınlarındaki Ravalpindi'de bir araya gelen yetkililerin, Pakistan'ın alacağı tutumu görüştüklerini açıkladı. 
     



 GÜNCEL 





















</TEXT>
</DOC>
