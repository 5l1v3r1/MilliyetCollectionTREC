<DOC>
<DOCNO> 17102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sontur05.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah emekli generallere suikast için 3 tim oluşturmuş 
</HEADLINE>
<TEXT>

     Kurbanlarına domuzbağıyla işkence yapan, bazılarını diri diri toprağa gömerek öldüren, son olarak da Diyarbakır Emniyet Müdürü Gaffar Okkan'a saldırı düzenleyerek 6 polisi katleden terör örgütü Hizbullah'ın, Türkiye'yi sarsmaya yönelik suikast hazırlığı içerisinde olduğu tespit edildi. 
     Jandarma Genel Komutanlığı, kuvvet komutanlığı yapan bir emekli orgeneral, Genelkurmay Başkanlığı'nda dönemin önemli görevlerinden birini yürüten emekli tümgeneral ile Türkiye'de bir dönem adı tartışmalara konu olan emekli tuğgenerale yönelik Hizbullah terör örgütünün suikast hazırlığı içindeolduklarını tespit etti. 
     Jandarmanın belirlemelerine göre, teröristler emekli 3 generali öldürmek için 3 ayrı tim oluşturdu. Bu timlerde toplam 24 teröristin bulunduğu saptanırken, eylem kararının komşu bir ülkede alındığı belirlendi. 
     Hizbullah terör örgütünün ölü ele geçirilen elebaşı Hüseyin Velioğlu'nun yerine geçtiği saptanan İsa Altsoy, şura üyesi Beşir Varol ve mali işlerden sorumlu şura üyesi, Ermeni asıllı Sulhattin Ürük'ün suikast eylemi kararını aldıkları belirtilirken, suikastın gerçekleştirilmesinde yeralacakları da haber alınan bu üçlünün fotoğrafları, tüm güvenlik birimlerine dağıtıldı. Suikast eylemine yabancı uyruklu Pejman ve Asker adlı iki kişinin de katılacağı tespit edildi. Bingöl ve Eruh doğumlu olan, adı açıklanmayan başka iki teröristin de eşkalleri belirlenerek, İran'ın Kasr-ı Şirin bölgesi ve Kuzey Irak'ta kaldıklarının tespit edildiği yolunda bilgilere ulaşıldı. 
     Suikast eylemini gerçekleştirecek teröristlerin 06 CF 208 plakalı lacivert renkli Mercedes ile 34 CF 229 lacivert renkli 200 Mercedes eski model araçları kullandıkları tespit edildi. Araçların en son Ankara'da Yukarı Ayrancı, İstanbul'da ise Sultanahmet semtinde görüldüğü belirtildi. Teröristlerin kullandığı bildirilen 06 CF 208 plakalı aracın 10.04.1994 tarihinde komşu bir ülkenin büyükelçiliği adına tescil edildiği saptandı. 
     Jandarma Genel Komutanlığı'nın, Emniyet Genel Müdürlüğü'ne konuyla ilgili bir dosya ilettiği öğrenildi. Emniyet Genel Müdürlüğü de Hizbullah'ın önde gelen isimleri İsa Altsoy, Beşir Varol ve Sulhattin Ürük'ün fotoğraflarıyla birlikte il emniyet müdürlüklerine uyarı yazısı gönderdi. Emniyet ve jandarma birimlerinin kimlikleri tespit edilen teröristler ile ön adları belirlenen yabancı uyruklu teröristlerin yakalanması için çalışma başlattıkları bildirildi. 3 emekli generalin olayla ilgili bilgilendirildiği ve en üst seviyede korunmaya başlandığı kaydedildi. 




</TEXT>
</DOC>
