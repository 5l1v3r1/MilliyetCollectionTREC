<DOC>
<DOCNO> 9424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/ekonomi/eko01.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusal Bank’a da el kondu 
</HEADLINE>
<TEXT>

Kasımdaki krizde amiral gemisi’ Demirbank’ı kaybeden Cıngıllıoğlu’nun ikinci bankası Ulusal Bank da geçen hafta başlayan krizin kurbanı oldu 
     ANKARA Milliyet 

     Kasım ayında başlayan finansal krizde Demirbank’ı kaybeden Kayserili tanınmış işadamı Halit Cıngıllıoğlu’nun diğer bankası Ulusal Bank’a da el kondu. El koyma kararını Cıngılloğlu’nun istediği kaydedilirken TMSF bünyesine alınan bankaların sayısı 13’e çıktı. 
     Bankacılık Düzenleme ve Denetleme Kurulu BDDK , Milli Güvenlik Kurulu’nda geçen hafta yaşanan gerginliğin ardından mali piyasalarda başlayan krizde zarara uğrayan Ulusal Bank’ın yönetim ve denetimini, Tasarruf Mevduatı Sigorta Fonu’na TMSF devretti. Devre ilişkin karar dün Resmi Gazete’de yayınlanarak yürürlüğe girerken BDDK’dan yapılan açıklamayla kamuoyuna duyurulan kararda şöyle denildi 
     
     Yabancı krediler garantide 
     "Zararı özkaynaklarını aşan, yükümlülüklerini yerine getirmeyen, faaliyetine devamı mali sistemin güven ve istikrarını tehlikeye düşüren Ulusal Bank’ın, temettü hariç ortaklık hakları ile yönetim ve denetiminin 4389 sayılı Bankalar Kanunu’nun 14. maddesinin 3 numaralı fıkrasına istinaden Tasarruf Mevduatı Sigorta Fonu’na devredilmesine karar verilmiştir." 
     Bankalar Kanunu’nun 14. maddesinin 3. fıkrası zayıflayan mali bünyesinin iyileştirilmesi için istenen önlemleri almayan ya da aldığı halde iyileşme olmayan bankalara el konulmasını düzenliyor. 
     BDDK açıklamasında, Ulusal Bank’ın TMSF bünyesinde faaliyetlerini sürdüreceğine dikkat çekilerek, bu bankada bulunan mevduat ile bankaya kredi açan yabancı yatırımcıların paralarının devlet garantisi altında olduğu vurgulandı. 
     Ulusal Bank’a ilişkin BDDK kararının hükümetin açıkladığı garantiye uygun bir karar olduğu da vurgulanan açıklamada, "Yerli ve yabancı tasarruf sahipleri ile diğer alacaklıların endişe etmelerini gerektirecek bir durum sözkonusu değil" denildi. 
     
Dengeler bozulunca herkes gibi zora girdik’      Halit Cıngıllıoğlu, bankasına el konmasıyla ilgili olarak şu açıklamayı yaptı Ülkemizde 2000 yılı başında uygulanmaya başlayan ve enflasyonu düşürmeye yönelik ekonomik program geçtiğimiz kasım ayından başlamak üzere enflasyon ve faizlerin düşmesine karşı olan kesimler tarafından hedef alınmış ve piyasa dengeleri manüpülatif girişimlerle bozulmuştur. Durumun böyle olduğu her kademedeki en yetkili ağızlardan da ifade edilmiştir. Maalesef geçen süreçte ekonomik yapı gerekli güce kavuşamamış ve diğer gelişmelerin etkisiyle tüm dengeler geçen hafta bozulmuştur. 
     Aralık ayında Demirbank’ın uğradığı zarar neticesinde hazine bonolarına olan güven ortadan kalkmış ve bunlarla ilgili piyasanın likiditesi tamamen kaybolmuştur. Ulusalbank’a olan desteğimiz kesintisiz sürdürülmüştür. Bu amaçla aralık ayı içerisinde gurubumuz 39 milyon USD’si özkaynak olmak üzere Ulusalbank’a nakden 100 milyon USD ilave kaynak aktarmıştır. Ulusalbank’ın hiç bir grup kredisi yoktur. 
     Ulusalbank T.C. Hazine Müsteşarlığı’nın piyasa yapıcısı ilan ettiği bir banka olarak geçen yıl yapılan ihalelerden hazine bonosu alma zorunluluğunu yerine getirmiş, oluşturduğu portföy ile devlet programına güven duyarak destek vermiştir. Maalesef bunun sonucunda esasen en değerli menkul kıymet olan devlet kağıtları büyük zarar yazmaya başlamıştır. 
     Geçen yıl 35-40 yıllık bileşik faiz ile Hazine tarafından ihraç edilen bonolar geçen hafta 1000-5000 seviyelerinden fonlanır hale gelmiştir. Üç gün içerisinde ödenen faiz bir yıllık hazine bonosunun tüm getirisine eşit olup, geri kalan sürede fonlama gideri tamamen zarar niteliğine dönüşmektedir. Bu koşullara ne bir banka, ne de Devlet Hazine’si dayanabilirdi. 
     
Bono ve repo piyasasında aktifti      BDDK’nın 6 Aralık 2000’de el koyduğu Demirbank gibi bono ve repo piyasasında aktif olan Ulusal Bank, aktiflerinin yüzde 47’sini yurtdışından alınan kredilerle finanse ediyor. Eylül 2000 tarihli bilanço verilerine göre, bankanın 187.3 trilyon mevduatı, 25.3 trilyon lira kredisi bulunuyor. 527 trilyon liralık aktifinin 139.5 trilyonu bono ve tahvilden oluşuyor. "Diğer" adı altında bulunan 182.1 trilyonluk likid aktiflerin içinde ise ağırlıklı olarak Avrupa’ya ihraç edilen Eurobond’ların olduğu tahmin ediliyor. Bilançoda görünmeyen nazım hesaplarda izlenen vadeli döviz alım - satım işlemlerinin toplamı ise 333 trilyon gibi çok yüksek düzeyde bulunuyor. Müşterilerle yapılan repo tutarı ise 875.5 trilyon lirayla bankanın toplam bilançosunun üzerinde seyrediyor. 
     Toplam altı şubesi bulunan ve yabancı banka statüsünde faaliyet gösteren Ulusal Bank sermayeyi 1 milyar dolara çıkarıp bankayı büyüterek, sektörde yerini koruymaya çalışmıştı . Banka, 2000’in ilk dokuz ayı sonunda 11 trilyon 277 milyar lira net zarar açıklamıştı. 
     
     


 EKONOMİ 





















</TEXT>
</DOC>
