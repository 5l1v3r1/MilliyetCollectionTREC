<DOC>
<DOCNO> 15747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sonspo11.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya Milli Takımı ’ndan dünya rekoru 31-0 
</HEADLINE>
<TEXT>

     Futbolda Dünya Kupası Okyanusya kıtası elemelerinde Avustralya Milli Takımı, 2 gün arayla bir dünya rekoruna daha imza attı. 
     Avustralya, 1. Grup elemelerindeki 2. maçında, bugün Amerikan Samoa’yı 31-0 yenerek, futbol tarihinde bir resmi milli maçtaki en farklı skorlu galibiyeti elde etti. 
     Avustralya’nın Coffs Harbour kentinde 5 takımın katılmasıyla yapılan 1. Grup elemelerinde Avustralya, dünya klasmanında 203. ve son sırada bulunan rakibi önünde ilk yarıyı 16-0 önde kaparken, karşılaşmada 13 gol birden atan Archie Thompson da bir resmi milli maçta en fazla gol atan futbolcu unvanını aldı. 
     Bu dalda eski rekor 1908 Olimpiyat Oyunları’nda 17-1’lik Fransa maçında 10 gol birden kaydeden Danimarkalı Spohus Nielson ile 1912 Olimpiyat Oyunları’nda 16-0’lık Rusya maçında yine 10 gol atan Alman Gottfried Fuchs’a aitti. 
     Maçın ikinci yarısı oynanırken, 23-0’lık üstünlüğe eriştiğinde Avustralya, rekoru yeniden kırmanın mutluluğuna erişti. Avustralya, 2 gün önce de gruptaki ilk maçında Tonga’yı 22-0 yenerek rekor kırmıştı. 
     
     




</TEXT>
</DOC>
