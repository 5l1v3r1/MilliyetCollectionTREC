<DOC>
<DOCNO> 1919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sontur20.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumalı toprağa verildi 
</HEADLINE>
<TEXT>

     Yakalandığı hastalık sonucu önceki gün İstanbul'da vefat eden ünlü şair, öykücü, roman ve oyun yazarı Necati Cumalı, Teşvikiye Camii'nde öğle vakti kılınan cenaze namazının ardından, Zincirlikuyu Mezarlığı'nda toprağa verildi. 
     Teşvikiye Camii'ndeki tören sırasında Cumalı'nın dost ve sevenleri ile Sainte-Pulcherie Kız Lisesi'nden bir grup öğrenci, cenaze önünde saygı duruşunda bulundular. 
     Cenaze törenine Cumalı'nın ailesinin yanı sıra aralarında Devlet Tiyatroları Genel Müdürü Rahmi Dilligil, Yıldız ve Müşfik Kenter, Metin Serezli, Genco Erkal, Ayten Gökçer, Doğan Hızlan, Selim İleri, Yaşar Kemal, İzzet Günay, Atila Dorsay, İlhan Selçuk, Zülfü Livaneli, Bedri Baykam, Edip Akbayram'ın da bulunduğu çok sayıda sanatçı, yazar ve gazeteci katıldı. Törene, DYP Genel Başkanı Tansu Çiller ile CHP Genel Başkanı Deniz Baykal da birer çelenk gönderdi. 




</TEXT>
</DOC>
