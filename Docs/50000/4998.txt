<DOC>
<DOCNO> 4998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/soneko14.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Compex bilgisayar fuarı açıldı 
</HEADLINE>
<TEXT>

     Rönesans Fuarcılık ve Yayıncılık tarafından düzenlenen Compex 6. Multimedia Internet Fuarı, Lütfi Kırdar Rumeli Fuar Merkezi'nde açıldı. 
     Fuarın açılışında konuşan Yazılım Sanayicileri Derneği YASAD Başkanı Murat Kasaroğlu, fuarların endüstrinin itici gücü olduğunu ve tüketiciyle birebir buluşmayı sağladığını vurguladı. 
     Türkiye'de ekonomide sıkıntılar olduğunu belirten Kasaroğlu, şunları kaydetti 
     'Türkiye'nin tabiatı bu... 3 ay düzenli, sonra düzensiz. Bütün dünyada da benzer sorunlar var. Bilişim şirketleri, bu sıkıntılardan en az etkilenen şirketler. Ekonomi sıkıntılardan şikayet edenlerin tedavi edilmelerini, daha iyi çalışmalarını sağlayacak birtakım ilaçları sunuyorlar. Dolayısıyla bilişim sektörü, çoğu zaman ekonomik sıkıntılardan daha az etkileniyor.'' Kasaroğlu, Compex fuarının Türkiye'deki en iddialı fuarlardan biri olduğunu dile getirdi. Rönesans Fuarcılık'ın sahibi İsmet Göksel de, ilgililerin ücretsiz olarak fuarı ziyaret edebilmeleri için Compex'in web sitesini tıklayarak ücretsiz online davetiye elde etmesi ile fuar kapsamında düzenlenen internet seminerlerinin, bu yılki fuarın yenilikleri olduğunu söyledi. 
     Fuarda, bilgisayar, multimedya, telekomünikasyon ve internet ürünleri, ülkemizin ve dünyanın önde gelen markaları tarafından sunuluyor. Fuarda, 750'ye yakın marka ve ürün sergileniyor. Koçbank'ın ana sponsor olduğu Compex'te bazı banka ve finans kuruluşları da yeni projelerini tanıtıyor. Ana temasını 2000'li yıllara damgasını vuran e-ticaretin oluşturduğu Compex'te yeni dünya, yeni ekonomi, yeni insan kavramları fuar esnasında gerçekleştirilecek olan seminerlerde irdelenecek. Fuar, 4 Şubat Pazar gününe kadar açık olacak. 




</TEXT>
</DOC>
