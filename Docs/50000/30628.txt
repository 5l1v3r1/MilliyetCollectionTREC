<DOC>
<DOCNO> 30628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/yasam/yas07.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokak köpeği dehşet saçtı 
</HEADLINE>
<TEXT>

Kuduz olmasından şüphelenilen bir köpek evine giden altı yaşındaki Merve'yi ısırdı... 
     ERAYDIN AYTEKİN Sivas DHA 

     Nevşehir'den ailesiyle birlikte Sivas'taki akrabalarını ziyaretine gelen Merve Demir, önceki gün sokakta oynadıktan sonra eve dönüyordu. Bu sırada ortalıkta dolanan başıboş bir sokak köpeği aniden Merve'nin üzerine saldırdı. Çocuğun çığlıkları üzerine mahalle sakinleri duruma müdahale etse de köpek, küçük Merve'yi kalçasından ısırdı. 
     Köpeğin kuduz olduğundan şüphelenen ailesi Merve'yi kaptığı gibi Sivas Devlet Hastanesi'ne götürdü. Uzun süre olayın şokunu üzerine atamayan küçük kıza derhal kuduz iğnesi yapılırken, Merve "Annemin yanına giderken, köpek havlayarak gelip beni ısırdı. Çok korktum" diye konuştu. 
     
     Köpek karantinada 
     Mahalle sakinlerinin peşine düştüğü köpek ise zabıta ekiplerince bir evin bodrumunda kıstırıldı. 
     Bayıltıcı iğneyle vurulan köpek, kuduz olup olmadığının saptanması için Belediye Veterinerliği'nde müşadahe altına alındı. Köpeğin kuduz olduğu anlaşılırsa, Merve'ye uygulanmaya başlayan kuduz tedavisine devam edilecek. 
     



 YAŞAM 





















</TEXT>
</DOC>
