<DOC>
<DOCNO> 26923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/ekonomi/eko02.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Miras gitti ama kavga bitmedi 
</HEADLINE>
<TEXT>

Sanayi Bakanlığı Miras’ın istifasının geçerli olduğunu bildirirken, Miras’ın da dava açmayı düşündüğü öğrenildi 
     EKONOMİ SERVİSİ 

     Türkiye Odalar ve Borsalar Birliği TOBB Başkanı Fuat Miras’ın istifasıyla ilgili tartışmalara son noktayı, Sanayi Bakanlığı koydu. 
     TOBB Genel Sekreterliği’nin yaptığı başvuruyu değerlendiren bakanlık, Miras’ın,Yönetim Kurulu’ndan istifasının uygun olduğu, yerine yedek üyenin çağrılması gerektiği şeklinde görüş bildirdi. 
     
     Yurtdışına gitti 
     Dün İngiltere’ye giden Miras’ın ise pazartesi günü döneceği ve konuyu mahkemeye götüreceği belirtildi. Muhalifler, Miras’ın yurtdışına çıkışını, istifanın kabullenilmesi olarak yorumladı. 
     Miras’ın yerine atanması beklenen Yönetim Kurulu Başkan Vekili Rifat Hisarcıklıoğlu, yaptığı açıklamada, "Miras’a, camiamıza ve TOBB’a bugüne kadar yapmış olduğu değerli hizmet ve katkılarından dolayı şükranlarımızı sunarız. TOBB siyaset üstü bir kurum olarak çalışmalarına devam edecektir" dedi. 
     
     Cezasını çeker’ 
     Sanayi ve Ticaret eski Bakanı ve TOBB eski Başkanı Yalım Erez, "TOBB içinde bazı yanlışlıklar var mutlaka ki bu hale geldi. Bu yanlışlıkların müsebbibi her kimse cezasını çekmelidir" dedi. 
     Ankara Ticaret Odası ATO Başkanı Sinan Aygün de TOBB Başkanlığı’ndan istifa ettikten sonra istifasını geri alan Fuat Miras’ın durumuna benzer bir olayın ATO’da da yaşandığını, mahkemeye giden Oda Meclisi eski üyesi Aktaş’ın Ankara 10. İdari Mahkemesi’ne yürütmenin durdurulması isteğiyle yaptığı başvurunun da mahkemece reddedildiğini bildirdi. TOBB Başkanı Miras’ın istifasının da Aktaş’ın istifasıyla benzerlik taşıdığını ifade eden Aygün, "Sayın Miras istifa etmiştir" dedi. 
     
İkinci darbe hazırlığı      HARUN GÜREK Ankara 

     TOBB’da istifa gerginliği sürerken muhalefet, Miras’a ikinci bir darbeye hazırlanıyor. Miras taraftarlarının olağanüstü genel kurul talebine karşı çıkan muhalefet, yargıya başvurulması halinde Miras’ı bu kez güvensizlik önergesiyle düşürecek. Önceki gün yapılan yönetim toplantısında ise Miras taraftarları, 28 Şubat kararlarıyla Refahyol Hükümeti’nin düşürülmesinde beş sivil toplum örgütünün içinde Miras’ın rolünü ima ederek, "Bu olayda siyasi amaç var. Sizi Melih Gökçek, Tayyip Erdoğan destekliyor" suçlamasını getirdi. 
     



 EKONOMİ 





















</TEXT>
</DOC>
