<DOC>
<DOCNO> 38460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sonspo09.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Levski Sofya'nın muhtemel kadrosu açıklandı.. 
</HEADLINE>
<TEXT>

     Avrupa Şampiyonlar Ligi 3. ön eleme turu rövanş maçında, bugün Galatasaray ile karşılaşacak olan Bulgaristan'ın PFC Levski Sofya takımında, teknik direktör Lyüpko Petroviç, aralarından 11 oyuncuyu seçeceği 14 kişilik bir takım listesini bildirdi. 
     Sakatlanan Georgi Ivanov'un durumunun son ana dek belli olmayacağını, gribe yakalanan kaleci Georgi Petkanov'un yerini ise Ivankov'un alabileceğini kaydeden Petroviç, kadroyu şöyle açıkladı Petkov veya Ivankov, Stoilov, Topuzakov, Dragiç veya Markov, Stankov, Geçev, Golovskoy, B.Ivanov, Panteliç, Georgi Ivanov veya Gauço, Stoyanov. 
     
     Ivanov'un transferi 
     Karşılaşmayla ilgili heyecan giderek tırmanırken, ülkenin spor gazeteleri maç dışındaki tüm konuları geri plana attı. 
     ''Meridian Maç'' adlı futbol konularına öncelik veren gazete, manşetten PFC Levski Sofya'nın forvette oynayan futbolcusu Georgi Ivanov'un, İngiltere'nin West Ham United takımına 21 milyon Alman Markı'na satıldığını bildirdi. 
     Gazete, takımıyla son maçını oynayacak Ivanov'in transfer sözleşmesinin bugün maçtan önce imzalanacağını bildirdi. 
     Meridian Maç ayrıca, bugün maçı izlemek üzere stada gelmesi beklenen, üyelerinin çoğunluğunu Türklerin oluşturduğu Hak ve Özgürlükler Hareketi HÖH lideri Ahmet Doğan'ın PFC Levski Sofya'yı destekleyeceğini yazdı. 
     ''7 Dni Sport'' adlı başka bir spor gazetesi ise ''Galatasaray'da skandallar'' diye manşet atarak, Brezilyalı Capone'un vizesiz geldiği için Sofya Havaalanı'nda sorunlar yaşandığını yazdı. 
     Gazete, Galatasaray ile ilgili dün yaşanan diğer sorunların, teknik direktör Mircea Lucescu'nun son anda basın toplantısı düzenleme kararından vazgeçmesi ve akreditasyon talebinde bulunmadan çekim yapmak isteyen Türk TV kanalların muhabirlerinin yakınmalarına ilişkin olduğunu bildirdi. Maçı naklen yayınlayacak Bulgaristan Devlet Televizyonu'nun BNT statda 8 kamera yerleştireceği açıklandı. 






</TEXT>
</DOC>
