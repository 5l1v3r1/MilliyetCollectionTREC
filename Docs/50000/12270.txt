<DOC>
<DOCNO> 12270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/sontur25.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi'nden, Komünist Partisi'ne ihtar 
</HEADLINE>
<TEXT>

     Anayasa Mahkemesi, Komünist Partisi'nin ismindeki ''komünist'' sözcüğünün Siyasi Partiler Yasası'na aykırı olduğu gerekçesiyle kaldırılması için bu partiye ihtar verdi. 
     Anayasa Mahkemesi heyeti, bugün yaptığı toplantıda, Yargıtay Cumhuriyet Başsavcısı Sabih Kanadoğlu'nun Komünist Partisi ve Türkiye Sultan Partisi'nin isimlerindeki ''Komünist'' ve ''Sultan'' sözcüklerinin Siyasi Partiler Yasası'na aykırı olduğu gerekçesiyle ihtar verilmesi istemlerini karara bağladı. 
     Anayasa Mahkemesi Başkanvekili Haşim Kılıç, toplantıdan sonra yaptığı açıklamada, Türkiye Sultan Partisi'nin 13 Mart 2001 günü itibariyle parti kurucuları tarafından feshedilmiş olduğundan, konusu kalmadığı düşünülerek istem konusunda bir karar verilmesine gerek görülmediğini bildirdi. 
     Komünist Partisi'nin isminde geçen ''Komünist'' sözcüğünün Siyasi Partiler Yasası'na göre kaldırılması gerektiği gerekçesiyle Yargıtay Cumhuriyet Başsavcılığı'nın yaptığı başvurunun da incelendiğini ifade eden Kılıç, ilgili partiye ihtar verilmesinin oy çokluğu ile kabul edildiğini kaydetti. 
     Komünist Partisi, adındaki ''Komünist'' sözcüğünü çıkarmazsa Yargıtay Cumhuriyet Başsavcısı Kanadoğlu, kapatılması istemiyle Anayasa Mahkemesi'nde dava açabilecek. 




</TEXT>
</DOC>
