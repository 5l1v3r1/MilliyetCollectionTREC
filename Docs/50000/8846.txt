<DOC>
<DOCNO> 8846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/yazar/guclu.html </URL>
<DATE> 2001/02/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Vehbi Bey'in eğitim aşkı 
</HEADLINE>
<TEXT>

     Vehbi Koç, doğumunun 100. yılı nedeniyle bir kez daha şükranla anılıyor. Eminim hakkında bir kez daha çok şeyler söylenecek, çok şeyler yazılacak. 
     Vehbi Bey sağlığında, "Bugüne kadar pek çok iş yaptım ama, benim için en müstesna olan, beni en çok gururlandıran, memleket için en hayırlı olan eğitim işleri" derdi. Haklı hem de çok haklıydı. O büyük bir işadamı olmanın ötesinde, yaşam tarzı, işadamı kimliği ve memleket meselelerine bakış açısı ile de örnek bir insan olmanın ötesinde çok iyi bir öğretmendi... 
     Atatürk'ün, "Mualimler, memleketi biz kurtardık, sizin yetiştireceğiniz gençler de imar edecek" sözlerini kendisi için temel hedef olarak almıştı. 
     Ülkenin temel dinamiklerinin kim olduğu ve yöresel kalkınmanın nasıl gerçekleşeceği gündeme geldiğinde bakın ne demişti 
     "Her ülkenin birinci kuvveti iyi yetişmiş olan gençlerdir. Bunun için eğitimlerini tamamlamış gençlerimizin doğdukları şehirlere ve yerlere önem vermelerini tavsiye ederim..." 
     Vehbi Bey, Türk Eğitim Vakfı TEV'i kurarak, modern Türkiye'nin oluşumunda çok önemli bir ilke imza attı. TEV'in yurtiçi ve yurtdışında onbinlerce öğrenciye verdiği burs, insana yapılan yatırımın en güzel örnekleri oldu. 
     O insana yatırım yapmadan ülkenin kalkınamayacağını her vesile ile dile getiriyor ve gereğini yapıyordu. Vehbi Bey'i, işadamı kimliğinin ötesinde, eğitim gönüllüsü kimliği ile hep özleyeceğiz. Kızı Suna Kıraç, Eğitim Gönülleri Vakfı ile bu boşluğu önemli ölçüde doldurdu. O da babası gibi eğitime özel bir ilgi gösterdi. Ama TEV, Vehbi Bey'siz öksüz kaldı. 
     Vehbi Bey'i daha iyi tanıma ve farklı yönlerini görme açısından aşağıdaki sözleri eminim fazlasıyla ip uçları verecektir 
     Hangi meslekte olursanız olun adam yetiştirin. Bilgilerinizi kendinize saklamayın. Ülkemizin iyi elemana, iyi yöneticilere çok ihtiyacı var. Daima yeni iş imkanları yaratın. Her yıl artan nüfus karşısında iş alanlarını çoğaltmak zorundayız. Bütün işlerinizde kazan ve kazandır politikası izleyin. 
     Ne kadar varlıklı olursanız olun, ne kadar büyük makama gelirseniz gelin kibirli olmayın. Kibir insana pahalıya mal olur... 
     Duyguların insanlar üzerindeki etkisi önemlidir. İnsanlar etten kemiktendir. Duyguların etkisinde kalırlar. Güler yüzlü tatlı dilli olun... 
     Hangi işte olursanız olun , toplantılara her zaman hazırlıklı gidin. 
     Bütçenizi iyi düzenleyin. Çeşmenin suyunun her zaman gür akmayacağını, bir zaman azalabileceğini, hatta kesilebileceğini hesaba katarak çalışın... 
     Özetin özeti O, eğitimin, eğitilmiş insanın en büyük zenginlik olduğunu hep söyledi. Söylemekle de kalmayıp, hayata geçirdi. Koç Ailesi'nin Vehbi Bey'le başlayan, Suna Hanım'la devam eden eğitim aşkı, umarız fakiri zengini, genci yaşlısı, kadını erkeği hepimize örnek olur... 
     
     





Bugün dündür... 


İki nokta, üç girişim 


Beni hiç ilgilendirmez 


'Reçete'yi değil, kafaları değiştirmeye bakalım 


Kıskaçtan çıkmak 


Uçuruma krallık kurmak 


Vehbi Bey'in eğitim aşkı 


İçeride kaos sınırda savaş 


ABD desteğinin anlamı... 


Televoleci ekonomist Gani Bey’den pazar ekonomisi 


Sierra Maestra Dağları... 


Yemez de, yedirmez de 


Revizyon çözüm mü 


İsimleri önemli değil 


Borsamız şimdi yabancıya cazip 


Benim gözüm yarınki MGK'de 


"Vatandaş sakin ol" 


</TEXT>
</DOC>
