<DOC>
<DOCNO> 18481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/spor/bbas.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez mutlaka 
</HEADLINE>
<TEXT>

Suprolig’de Final - Four’a yükselen Efes Pilsen, Panathinaikos eşleşmesini "kaderin cilvesi" olarak nitelendirdi, coach Oktay Mahmudi, "Gülme sırası artık bizde" dedi 
     GÖKHAN TÜRE 

     BASKETBOLDA üst üste ikinci kez final - four’a kalan Efes Pilsen gözünü şampiyonluğa dikti. Lacivert - Beyazlılar, Paris’te 11 - 13 Mayıs tarihlerinde oynanacak final serisinde ipi göğüslemek için kolları sıvadılar. Efes’in çiçeği burnunda coachu Oktay Mahmudi geçen yıl olduğu gibi yine Panathinaikos ile eşleşmelerini "kaderin cilvesi" diye yorumladı. 
     MAHMUDİ, "Demek ki şampiyon olmak için kupanın en büyük favorisini geçmemiz gerekecek. Geçtiğimiz sezon bir ilki yaşamanın heyecanı ve tecrübe eksikliği yüzünden finali kaçırmıştık. Bu kez isteğimizi alacağız" dedi. Zoru başaracak güce sahip bulunduklarını söyleyen Oktay Mahmudi, "Türkiye’ye tarihindeki ilk şampiyonluğu kazandırmak için vargücümüzle mücadele edeceğiz" diye konuştu. 
     
Botas zafer sarhoşu      Bayanlar basketbolda şampiyonluğu kaptılar, şampanyaları patlattılar 
     BAYANLAR Basketbol Ligi’nde mutlu sona ulaşan Botaşspor, ilk kez gelen şampiyonluğun keyfini çıkarıyor. Final serisinde güçlü rakibi Fenerbahçe’yi deviren Botaşlı oyuncular Büyük Sürmeli Oteli’nde geç saatlere kadar eğlendiler, patlattıkları şampanyaları kazandıkları kupadan içtiler, dans pistinden hiç inmediler. 
     KULÜP Başkanı Asım Kafkas, Avrupa’da neler yapabileceklerini, Türkiye’de ise bir Anadolu takımının nasıl şampiyon olabileceğini kanıtladıklarını belirtti, "Bu son kutlamamız olmayacak. Seneye Avrupa’nın da zirvesine çıkacağız" dedi. Genel Menajer Şevket Erden ise 14 yıl sonra kupayı İstanbul’dan kaparak büyük bir olaya imza attıklarını söyledi. 
     
Potada kupa heyecanı      BASKETBOLDA Erkekler Türkiye Kupası final - four’u bugün Bursa’da start alacak. Atatürk Spor Salonu’ndaki maçlarda saat 14.00’te Galatasaray ile Efes Pilsen, saat 16.00’da da Türk Telekom - Ülker karşılaşacak. İlk gün kazananlar, yarın saat 16.00’da finalde kozlarını paylaşacaklar. 
     



 SPOR 

























</TEXT>
</DOC>
