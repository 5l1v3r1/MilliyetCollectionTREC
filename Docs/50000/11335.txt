<DOC>
<DOCNO> 11335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/soneko07.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcılar kağıttan çıktı 
</HEADLINE>
<TEXT>

     İstanbul Menkul Kıymetler Borsası İMKB Tahvil ve Bono Piyasası ile Hisse Senetleri Piyasası'nda işlem hacimleri düşüş gösteriyor. 
     İMKB verilerine göre, Hisse Senetleri Piyasası'nda geçen yıl ortalama 740 milyon dolar olan günlük işlem hacmi, bu yılın Ocak ayında 527 milyon dolar olarak gerçekleşti. 
     Tarihinin en büyük düşüşünün yaşandığı geçen ay günlük işlem hacmi 426 milyon dolar olurken, bu ay içinde daha da gerileme göstererek, 338 milyon dolar düzeyine indi. TL bazında ise günlük düşüş 147 trilyon liraya ulaştı. Tahvil ve bonoların işlem gördüğü Kesin Alım-Satım Pazarı ile Repo Pazarı'nın yer aldığı Tahvil ve Bono Piyasası'nda da işlem hacminin düştüğü gözleniyor. Geçen yıl ortalama 4 milyar 580 milyon dolar olan bu piyasadaki günlük işlem hacmi, Ocak ayında 5 milyar doları aştı. Şubat ayında 4 milyar 604 milyon dolara gerileyen günlük işlem hacmi, bu ay 3 milyar 166 milyon dolara indi. Böylece 2 ay içinde bono ve repo pazarından çıkan günlük para miktarı 1.4 milyar doları aştı. 




</TEXT>
</DOC>
