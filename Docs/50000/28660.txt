<DOC>
<DOCNO> 28660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/spor/spo03.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Son Raund 
</HEADLINE>
<TEXT>

Galatasaray bugünkü toplantıda Brezilyalı futbolcu için kararını verecek. Süren ile Cansun, büyük bir yarışa girerek, kendi aldıkları teklifleri, yöneticilere kabul ettirmeye çalışacak 
     ERHAN TELLİ 

     Nokta koyulacak 
     SARI - Kırmızılı kulüpte haftalardır gündemi meşgul eden Jardel’in hangi kulübe verileceği bugün netlik kazanacak. Yönetim Kurulu yapacağı toplantıda Brezilyalı golcüye gelen teklifleri değerlendirecek ve yapılacak oylama sonucu Jardel’in transferine nokta koyulacak. Başkan Faruk Süren ile kongrede adaylığını koyan Mehmet Cansun’un yöneticilere kendi görüşmelerini kabul ettirmeye çalışacakları belirtildi. 
     
     Marsilya’dan geri adım 
     BAŞKAN Faruk Süren, Jardel için yaptığı görüşmelerde en iyi teklifi Marsilya’dan aldı. Fransız kulübü, Brezilyalı futbolcu için Leroy, N’Gotty, Bakayoko ve artı 10 milyon dolar önerdi. Ancak futbolcular Galatasaray’a gelmeyi kabul etmeyince Marsilya transferden vazgeçti. Monoco ise Jardel’e karşılık Nonda artı altı milyon dolar vereceğini belirtti. Süren’in 22 milyon dolar ödemeyi vaadeden bir İsviçre bankası ile yaptığı görüşme de masaya yatırılacak alternatifler arasında bulunuyor. 
     
     Porto ve Benfica sırada 
     PORTEKİZ’de Porto ve Benfica ile pazarlık yapan Mehmet Cansun’un getireceği teklifler de dikkate alınacak. Porto kulübünün, Jardel için Copucho, Cainho ve Alenitchev takası ile 6 milyon dolar, Benfica’nın ise Van Hoojdonk, Ivan Dudiç, Pavlin artı 4 milyon dolarlık önerileri gündeme gelecek. Yunanistan’ın Olympiakos takımının verdiği 18 milyon dolarlık bonservis ücretinin de yönetim tarafından gözönüne alınacağı kaydedildi. 
     
BALİÇ G.Saray’da oynarım      TEKNİK Direktör Mustafa Denizli ile yaşadığı sorunlar nedeniyle Fenerbahçe’den ayrılan Baliç, Galatasaray’dan gelecek teklife açık olduğunu söyledi. Boşnak yıldız, "Geçmişte bana yakıştırılan lafları asla etmedim. Kefen sözcüğünün ne anlama geldiğini sonradan öğrendim. Ölürüm de Galatasaray’da oynamam’ demedim" diye konuştu. 
     BALİÇ, Başkan Aziz Yıldırım’ın güvence verdiğini ve Fenerbahçe kapısının her zaman kendisine açık olduğunu da belirtti. Yıldız futbolcu, "Hocayla anlaşamadım. Bu nedenle önümüzdeki sene Fenerbahçe’de kalmam söz konusu olamaz. Ama önce Avrupa’dan gelecek teklifleri değerlendireceğim" ifadesini kullandı. 
     
Cansun’a destek      GALATASARAY’da olağanüstü genel kurula sayılı günler kala camianın ağır isimleri dün Kalamış tesislerinde gizli bir toplantı yaptılar. Eski başkanlardan Ali Uras, Ali Tanrıyar, Eski Sporcular Derneği Başkanı Cengiz Özyalçın, Tahkim Kurulu Başkanı Türker Aslan, yönetici Osman Güneri ve çok sayıda duayenin bulunduğu kritik zirveden Mehmet Cansun’a tam destek çıktı. 
     CAMİANIN ileri gelenleri yönetim içindeki bölünmenin kulübe büyük zarar verdiğini ve iç savaş ortamının bir an önce yokedilmesi gerektiğini belirterek Faruk Süren’in kongrede yeniden aday olmaması görüşünde birleştiler. Başkanlık görevine en uygun isim ise Mehmet Cansun gösterilirken, yeni yönetimin camiayı birleştirici isimlerden oluşması gerektiği de vurgulandı. 
     
Guiara gündemde      SARI - Kırmızılılar, Portekiz’in Benfica takımı ile olan sözleşmesi sona eren Brezilyalı stoper Ronaldo Guiara’nın peşine düştü. Yöneticiler Ali Dürüs ve Mete Razlıklı, Guiara’nın menajeriyle görüştü ve yıllık 600 bin dolara anlaşmaya vardı. Ancak ödemeler konusunda sıkıntı yaşandı. Galatasaray yeni sezon hazırlıklarına çarşamba günü başlayacak. 1 Temmuz’da İsviçre’ye gidecek. 
     
Sergen pazarlığı      GALATASARAY, daha önceden ön sözleşme imzaladığı Sergen ile dün bir kez daha görüşerek her konuda anlaşma sağladı. Sarı - Kırmızılı kulübün bugün Siirt Jetpaspor ile temasa geçerek yıldız oyuncunun kiralanması için girişimde bulunacağı açıklandı. Geçtiğimiz hafta içinde kulüp başkanı Takiddin Yarayan ile yapılan görüşmelerde bu futbolcunun üç milyon dolarlık bonservis ücreti yüksek bulunmuştu. 
     



 SPOR 























</TEXT>
</DOC>
