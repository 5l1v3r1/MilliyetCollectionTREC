<DOC>
<DOCNO> 31303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sondun13.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hannelore Kohl'un intiharında bağış skandalıda etkili oldu iddiası... 
</HEADLINE>
<TEXT>

     Almanya'nın eski Başbakanı Helmut Kohl'un aile dostu rahip Erich Ramstetter, eski Başbakan'ın eşi Hannelore Kohl'ün intihar etmesinde, Helmut Kohl'ün üyesi olduğu Hıristiyan Demokrat Birlik Partisi'ndeki CDU bağış skandalıyla ilgili olarak medyada çıkan haberlerin de etkili olduğunu söyledi. 
     Helmut ve Hannelore Kohl'ün oğlu Peter Kohl ile Elif Sözen'in İstanbul'da kilise nikahını kıyan Ramstetter, Hannelore Kohl'ün, ışığa alerjisinin yanı sıra bu tür haberlerle de yıprandığını belirtti. Hannelore Kohl'ün intiharının, medyada yayınlanan haberlerin insanları ne kadar çok etkileyebileceğini gösterdiğini kaydeden Ramstetter, Helmut Kohl'ün durumuyla ilgili olarak da, ''Böyle bir olayın insanı ne kadar etkileyebileceğini aklı selim her insan hissedecektir'' dedi. 
     Kohl ailesini 1960 yılından bu yana tanıyan Ramstetter, böyle bir olaydan her zaman endişe ettiğini belirterek, ''Son zamanlarda öyle güçsüzleşmişti ki, merdivenleri bile çıkamıyordu'' diye konuştu. Hannelore Kohl için yarın Speyer kentindeki kilisede yapılacak dini törene çok sayıda Alman ve yabancının katılacağı haber verilirken, belediyenin bir sözcüsü, kilise meydanında ancak 1500 kişi için yer olduğunu, ancak bunun yeterli olacağını sanmadıklarını söyledi. Bu arada kilisedeki dini töreni gazeteci ve kameramanların izlemesi yasaklandı. Ludwigshafen kentindeki cenaze törenine de sadece aile yakınları katılabilecek. 







</TEXT>
</DOC>
