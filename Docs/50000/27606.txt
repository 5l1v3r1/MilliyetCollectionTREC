<DOC>
<DOCNO> 27606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/magazin/yazdud.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs’da eğlence dolu bir hafta sonu 
</HEADLINE>
<TEXT>

Abacı yıkıp geçti, Tarkan’ın cesareti, Akpınar Cafe, Yeşim’in başarısı, Dedeman Olive Tree ve Casino Viva, Tatilya’da babalara özel... 
     Efendim, İstanbul’u fethettikten sonra Kıbrıs’a gittim. Cuma akşamı THY’nin 19.50 uçağı ile. Personel müthiş şekerdi. Kabin amiri Hülya Çağlar, kabin memuru Pınar Korkmaz "Bizde hizmette sınır yok" dediler. VIP bölümde İsrailliler ağırlıktaydı. Kumar oynamaya gidiyorlarmış, "O kadar yazıp çizdiniz, hala kumarhaneleri açtırtamadınız" dediler şaka yollu. İlk kez Resort Dedeman Olive Tree Otel’de kaldım. Burayı Asil Nadir yaptırmış, sonra Dedeman Grubu almış. Girne’ye 8 km. uzaklıkta. Kıbrıslı zenginlerin oturduğu Çatalköy bölgesinde. Deniz yok, ama geniş bir havuzu var. Odalarda merkezi ısıtma sistemiyle sıcak ve soğuk klima mevcut. Otelde Olive Tree Restaurant, Turkuaz Bar, SwimmUp Pool Bar, Snack Bar, Mezzanine Lounge mevcut. Tenis, masa tenisi, basketbol, voleybol, futbol, bilardo dışında çocuklara oyun bahçesi de var. Uçuşta önce Muazzez Abacı ile birlikteydik, fakat daha sonra yaşanan tatsız bir olay nedeniyle Muazzez Hanım bir sonraki uçağa bindi. Uzun süredir, THY’nda uçuş sırasında yolculara verilen bilgilendirici filme değinmek istiyordum. Fırsat gelmişken belirteyim. İlgililer, lütfen bu filmi kaldırın, çocuklar ürküyor. O gece de ağlayan bir çocuğu susturmak mümkün olmadı. Filmde uçuş kuralları çizgi film olarak veriliyor. Ama kahramanlar öyle korkunç ki, özellikle çocuk felaket. Mönü, kısa uçuş olduğu için soğuklardan hazırlanmıştı. Köpüklü şarap, portakal suyu, garnitürlü Amerikan salatası, marine edilmiş tavuk, füme alabalık ve sığır dilimleri, peynirli kraker. Tabii ben hiçbirini yiyemedim. Neyse yine Kıbrıs’la ilgili bir aneknot Sakın saat 22.00’de limana inmeyin, yiyecek çöp bulamazsınız. Restoranların mutfağı kapanıyor. Ben, Can Tanrıyar ve Petek aç kaldık, çerezle karnımızı doyurmaya kalktık. Kıbrıslılar bile kendileri için "tembel" diyorlar. Nitekim haftasonları turist yağıyor, ama her yer kapalı. Artık bilemem, siyasi olaylara girmek istemiyorum. Taksiler ise bir felaket. Dedeman’dan Girne Liman’a gitmek 
     15 milyon lira, bilginiz olsun. Kıbrıs’a gidiş nedenim, eski popçu olan, hayli varlıklı bir ailenin kızı, iki yabancı dil bilen, kolej mezunu Yeşim Tan’ın bir organizasyonuydu. Yeşim üç senedir Kıbrıs’da organizasyonlar yapıyormuş. Sertab Erener, Atilla Taş, Teoman, Emrah, Nadide Sultan, Tıpatıp Show, Ayşegül Aldinç, Grup Gündoğarken, Suat Suna, Demet Akalın, Brezilya Dans Grubu, Dr. Bilal Kıbrıs’a getirdiği ünlüler arasında. Yeşim, Dermanbey’ ve Bana Babamı Anlat’ dizilerinde de oynadı. 
     23 Haziran’da Nelson’un mayo defilesiyle birlikte İzel’i, Viva Casino’ya getirecek. Aynı tarihte Merit Crystal Cove’de ise Nükhet Duru var. 
     20 Temmuz için de Viva sponsorluğu altında Kıbrıs’ın Barış ve Özgürlük Bayramı programını hazırlıyor. Neyse, Abacı’nın adını duyunca "Geliyorum" dedim. Grupta Emel Müftüoğlu, Mezdeke ve televizyon dünyasının harika çocuğu, kankalarımdan Can Tanrıyar da olunca hiç itiraz etmedim. İyi de oldu. Otelde servis eksikti, ama gece müthişti. Abacı yıktı. Bu arada ilk kez Petek Dinçöz’ü sunucu olarak izledim, kız bir harika. Dişi Mehmet Ali Erbil sanki. Hatta ondan da seviyeli. Herkes çok beğendi. Erkekler arası dans yarışması görülmeye değerdi. Dedeman’ı otel olarak kullanan Casino Viva’ya da ilk gidişimdi, casino müdürü Özcan Erülgen, marketing manager Nurper Pars sağ olsunlar hiç yalnız bırakmadılar. Abacı’dan, TSM’nin yaşayan efsanesinden söz etmeliyim. Bugüne değin pek çok ünlü isim ile Kıbrıs’a gittim. Sibel Can, Hülya Avşar, Ebru Gündeş, Seda Sayan gibi... Ama kimse kusura bakmasın, Abacı başka. Seyirci de bu farkın farkında. Normalde insanlar Kıbrıs’a kumar oynamaya geldikleri için eğlenceyi erken bitirirler. Saat 23.30’da herkes casinolara dağılır. Bu kez öyle olmadı, inanın tek bir Allah’ın kulu masasından kalkmadığı gibi, bardaklar, tabaklar, çatal ve bıçak sesleri birbirine karıştı tempo tutarken. İlk kez bir sanatçı üç kez istek alıp sahneye çıktı. İlyas Tetik’in yönetmenliğinde Hikmet Tetik, Muaffak Tetik, Fuat Özdolgun, Bülent Altınbaş, Yaşar Akdençe, Şener Oyalal, Kerim Mintaş, Ufuk Çomakçı, Mehmet Yolal ve Ozan Kavasoğulları eşliğinde sahne alan Abacı, modanın duayenlerinden Canan Yaka’nın diktiği siyah kostümüyle çok şıktı. Dönülmez Akşamın Ufkundayım’, Leyla Bir Özge Candır’, Ömrümüzün Son Demi’ gibi unutulmayan eserlerden popüler şarkılara geçti. Söyleme Bilmesinler’, Duydum ki Unutmuşsun’, Ham Meyva’, Misket’, Vurgun’, Dağlar Dağlar’ ve son albümünden Nazara mı Geldi Aşkımız’ı söyledi. Tabii Emel Müftüoğlu’nun esprileri, şarkıları, Mezdeke’nin dansını da yabana atmamalı. Sevgili arkadaşım, Ankaralı işadamı Murat Şahin ve yeğeni de bizim masadaydı. Abacı’nın da katılmasıyla fasıl eşliğinde, Emel, ünlü müzik adamı ve assolistin sazının yönetmeni İlyas Tetik’in keman sololarıyla sabahı ettik. Hayatımda bu kadar çok eğlendiğimi hatırlamıyorum. 
     
Cafe Akpınar ve Tatilya’da babalara özel      Gündüz güneş hayli yakıcıydı, akşamüstleri dışarı çıktım. Emel ile sohbet ettik. Akşamüstü Girne’nin en ünlü pastanesi Cafe Akpınar’a gittim. Valla sokaklarda insan yoktu, yazık. Fiyatlar İstanbul ayarında ama tüm çeşitler enfes. Akşamları ev mantısı, sigara böreği, spagetti, hellim peynirli sandöviç var. Sabahları ise 2 milyona komple kahvaltı veriyorlar. Sakin bir yer, öneririm. Limanın tam karşısında. Efendim, bugün babalar günü. Tüm babaların bu özel günü kutlu olsun. Genel Yayın Yönetmenliği’ni yürüttüğüm, Milliyet Gazetesi ile satılan Pasha’da babamla ilgili özel bir yazı yazdım. Şimdi hatırlarken gözyaşlarımı yine tutamıyorum. Babasız evlatlar beni anlar sanırım. Efendim, babanıza ve sevdiklerinize iyi bakın, çünkü onları kaybettiğiniz an gerçek değerlerini anlıyorsunuz. Babalar Günü nedeniyle Tatilya’da, babalar için sınırsız bir eğlence var, biliyorsunuz eğlencenin yaşı olmaz. Tarkan’la ilgili hiçbir yorum yapmadığım konusunda okuyucularımdan bir tepki aldım. Aslında Tarkan’ı sevmediğimden değil, tam tersine onu yaptığı basın toplantısından ve açıklamalarından dolayı kutluyorum. Bu arada benimle konuşan Gülben Ergen, Muazzez Abacı, Petek Dinçöz, Nurseli İdiz, Arsen-Can Gürzap çifti, Sibel Can, Hülya Avşar gibi sanatçı dostlarım, Tarkan’a haksızlık yapıldığını düşünüyor. Gerçekten de Tarkan gibi starlar çok zor geliyor, bence bu değerleri korumakta yarar var. Yarın, yani 18 Haziran 2001’de Aya İrini Müzesi’nde Tekfen Karadeniz Orkestrası İstanbul Müzik Festivali kapsamında bir konser verecek. Meraklılara duyrulur. Efendim, bu pazar da bu kadar. Kalın sağlıcakla, en kötü gününüz benimkinden iyi olsun. 
     
     



 MAGAZİN 













</TEXT>
</DOC>
