<DOC>
<DOCNO> 7724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/son/sonspo08.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor-Erzurumspor maçı öncesinde çıkan olaylarla ilgili soruşturma başlatıldı 
</HEADLINE>
<TEXT>

     Bursa Valisi Ali Fuat Güven, Bursaspor-Erzurumspor karşılaşmasında çıkan olaylarla ilgili olarak, soruşturma başlatıldığını bildirdi. 
     Vali Güven, Büyükşehir Belediye Başkanı ve Bursaspor Kulübü Başkanı Erdoğan Bilenser ile birlikte geldiği Devlet Hastanesi'nde yaralıları ziyaret etti. İl Sağlık Müdürü Hüseyin Hüsnü Serdar'dan yaralıların son durumu hakkında bilgi alan Güven, çıkan olaylarda yaralanan taraftarların çeşitli sağlık kuruluşlarına sevk edildiğini ve her türlü müdahalenin yapıldığını söyledi. 
     Güven, şu anda Devlet Hastanesi'nde 3, Uludağ Üniversitesi Tıp Fakültesi Hastanesi'nde 1 hastanın tedavilerinin sürdüğünü belirterek,''Yaralıların genel sağlık durumu iyi. Olaylarla ilgili olarak soruşturma başlatıldı'' dedi. 
     Kulüp Başkanı Bilenser de meydana gelen olayların çok üzücü olduğuna dikkati çekerek, yaralanan taraftarların büyük bölümünün taburcu edilmesinin ise teselli verdiğini ifade etti. ''Olayların bilinçsiz taraftarların tutumundan kaynaklandığını'' savunan Bilenser, ''Bundan sonra bizim de daha dikkatli ve tedbirli olmamız gerekiyor'' diye konuştu. Gazetecilerin, ''İzdihamın, bir yöneticinin kapıların açılmasını istemesinden kaynaklandığı'' yönündeki iddiaları hatırlatmaları üzerine Bilenser, şöyle konuştu 
     'Öyle birşey yok. Sadece, saat 13.30'da kapılar açılarak, 100 biletsiz taraftar içeri alındı. Bunun dışında kapıların açılması yönünde herhangi bir talimat yöneticiler tarafından verilmedi. Bu konuda zaten yönetim kurulu kararı var. Böyle iddialar her maçta olabilir.'' 
     İl Sağlık Müdürü Serdar, yaşanan izdiham sonrası toplam 33 taraftarın yaralandığını, yaralıların 15'inin Devlet, 17'sinin SSK, 1'inin de Uludağ Üniversitesi Tıp Fakültesi Hastanesi'ne kaldırıldığını bildirdi. Devlet Hastanesi'ne kaldırılan Ahmet Yüce'nin 22 iç kanama teşhisiyle ameliyata alındığını, Ali Osman Alar'ın 14 da solunum ve dolaşım yetmezliği nedeniyle yoğun bakımda tutulduğunu kaydeden Serdar, sağ bacağında kırıklar bulunan Emre Karaman'nın 17 yine aynı hastanede tedavi altına alındığını açıkladı. Serdar, ilk tedavisi Devlet Hastanesi'nde yapılan Fehim Kanıdinç'in 41 daha sonra, kopan ayak parmaklarının dikilmesi için Uludağ Üniversitesi Tıp Fakültesi Hastanesi'ne sevk edildiğini kaydetti. Hüseyin Hüsnü Serdar, solunum sıkıntısı ve kafa yaralanması nedeniyle önce Yüksek İhtisas Hastanesi'ne kaldırılan Sertaç Özlü'nün 14 ise tedavisine Devlet Hastanesi'nde devam edileceğini sözlerine ekledi. 




</TEXT>
</DOC>
