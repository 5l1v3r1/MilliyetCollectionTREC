<DOC>
<DOCNO> 1601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/guncel/gun08.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Alemdaroğlu'nun belalısı YÖK üyesi 
</HEADLINE>
<TEXT>

     ELÇİN ERGÜN Ankara 

     Cumhurbaşkanı Ahmet Necdet Sezer, tercihini yine "kadın hukukçudan" yana kullandı. Sezer, Danıştay'a atadığı üç kadın üyenin ardından, YÖK Üyeliği'ne de kendi kontenjanından İstanbul Üniversitesi eski Dekanı Prof. Dr. Aysel Çelikel'i atadı. 
     Sezer, YÖK'e kendi kontenjanından atayacağı iki üyeyi de hukukçulardan seçti. Ankara Üniversitesi Rektör Yardımcısı ve aynı zamanda hukuk fakültesi öğretim üyesi Prof. Dr. Ramazan Arslan ile İstanbul Üniversitesi Hukuk Fakültesi eski Dekanı Aysel Çelikel, yeni YÖK üyeleri arasındaki yerini aldı. 
     YÖK Kanunu'nun rektörlere geniş yetkiler vermesini, rektörlerin "Yasa bana verdi, yorumlayabilirim, genişletebilirim" diye yorumladığını belirten Çelikel, 1999'da İstanbul Üniversitesi Rektörü Kemal Alemdaroğlu'na tepki gösterip istifa etti. 
     Çelikel, "YÖK Kanunu'nun rektörlere tanımış olduğu akıl almaz yetkiler Alemdaroğlu'nun elinde" açıklamasıyla gündeme geldi. 
     Sezer'in kendi kontenjanından YÖK üyeliğine atadığı Prof. Dr. Aysel Çelikel, yeni göreviyle ilgili ilk sinyalleri verdi. Çelikel, sorunların "dayatmacı değil, uzlaşmacı" çözüleceğini belirterek, "bugüne kadar bizim sorunumuz dayatmacı yönetimlerdi" dedi. 
     


 GÜNCEL 
















</TEXT>
</DOC>
