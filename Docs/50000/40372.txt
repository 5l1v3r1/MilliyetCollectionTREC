<DOC>
<DOCNO> 40372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/spor/spo01.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"BİLGİLİ BENİM DOSTUM" 
</HEADLINE>
<TEXT>

Toshack, Nihat olayında kendisini suçlayan Daum’a Milliyet aracılığı ile mesaj gönderdi 
     1- Daum, Nihat’ın transferinde yeterince bilgilendirilmemiş’ 
2- Londra’da toplantı yapılmışsa demek alan da var, satan da’ 
3- Hiçbir kulübün zaaflarından yararlanmayı asla düşünmedim’ 
     MEHMET ÇİFTÇİ-KARTAL YİĞİT 

     REAL Sociedad’ın Nihat’a talip olmasıyla başlayan İspanyol kulübünün hocası Toshack’la Beşiktaş Teknik Direktörü Daum arasındaki tartışma dün değişik bir boyut kazandı. Toshack, transfer teklifi nedeniyle kendisini terbiyesizlikle suçlayan Daum’a Milliyet aracılığı ile yanıt verdi. Galli hoca, "Daum’un açıklamasını talihsizlik olarak değerlendiriyorum. Daum, bu konuda yeterince bilgilendirilmemiş" dedi. 
     
     Beni tanımıyor’ 
     TOSHACK, "Beni tanıyanlar iyi bilirler ki ne Beşiktaş Kulübü’ne, ne hocası Daum’a, ne de Serdar Bilgili’ye zarar gelmesini istemem. Serdar Bilgili benim dostum. Daum beni tanımıyor. Londra’da bu konuda bir toplantı yapılmışsa demek alan da var, satan da" diye konuştu. Bu arada transferi Beşiktaş Kulübü’nün önerdiği, Nihat’ın fiyatını 4.5 milyon dolar olarak belirlediği, ancak 3 milyon dolar önerildiği öğrenildi. 
     
     Görüşmeler sürüyor 
     İKİ kulüp yönetiminin Nihat için görüşmelerini sürdürdüğü, Sociedad’ın fiyatı yukarı çekebileceği kaydedildi. Beşiktaş’ın maddi sıkıntı çektiği için böyle bir yola başvurduğu, transferin önümüzdeki günlerde çözüleceği açıklandı. Teknik Direktör Daum’un "Oyun planımı Nihat’a göre kurdum" demesine rağmen yönetimin genç oyuncuyu satma isteğini nasıl karşılayacağı merakla bekleniyor. 
     
Mustafa’ya yeşil ışık      BEŞİKTAŞ, Samsunspor maçının hazırlıklarını dün yaptığı antrenmanla sürdürdü. Daha önce Siyah - Beyazlı formayı giyen ancak Teknik Direktör Rasim Kara ile ters düşüp ayrılan Göztepeli Mustafa Özkan, tekrar Beşiktaş’a geri dönmek istediğini söyledi. Yardımcı antrenör Roland Koch’un geçen hafta Samsun maçında izlediği genç oyuncuyu beğendiği bildirildi. 
     
Nouma nihayet      BEŞİKTAŞ’ta, adeta yılan hikayesine dönen Pascal Nouma’nın transferi, sonunda çözüme kavuştu. Nouma’nın, Fransa’nın Marsilya takımı ile 3 yıllık sözleşme imzaladığı açıklandı. Beşiktaş Kulübü İletişim Komitesi Başkanı Mete Düren, Marsilya Kulübü’nden, Nouma’nın bugün resmi yoldan sözleşme imzaladığına dair kendilerine bilgi geldiğini söyledi. 
     DÜREN, bu transferden dolayı kendilerine paranın yanı sıra bir de futbolcu verileceğini ifade ederek, "Bize verebilecekleri futbolcuların listesini gönderecekler. Daum da bu isimler arasından birini seçecek" diye konuştu. Düren, ayrıca daha önce istifa eden Hayri Cem’in yerine asıl üyeliğe yedek üyelerden Ali Ertem’in getirildiğini açıkladı. 
     
Mahkeme ekimde      ALMANYA’NIN Koblenz Eyalet Mahkemesi, Beşiktaş’ın hocası Christoph Daum’u, kokain satın almak suçundan ekim ayı sonunda yargılamaya başlayacak. Mahkeme yetkilisi, iki hafta içinde kesinleşecek duruşma tarihinin, 23 veya 24 Ekim olmasının beklendiğini söyledi. 
     
Bakırköy’le maç      BEŞİKTAŞ, bugün Bakırköyspor ile hazırlık maçı yapacak. Şenlikköy Stadı’ndaki karşılaşma saat 17.30’da başlayacak. Bu arada Siyah - Beyazlı takım dün yapımı sürmekte olan Ümraniye Tesisleri’nde ilk kez çalıştı. Teknik Direktör Christoph Daum, çalışmaya yine basın mensuplarını almadı. 
     



 SPOR 






















</TEXT>
</DOC>
