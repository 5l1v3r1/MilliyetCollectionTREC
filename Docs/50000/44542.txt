<DOC>
<DOCNO> 44542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sonspo09.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yöneticisi "Küfürün önlenmesi için yapılanların arkasındayız" 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, hakemlerin kötü tezahüratı önlemek için aldıkları kararların her zaman arkasında olacaklarını söyledi. 
     Mete Düren, Kocaelispor ile dün yaptıkları maçta, hakem Mutlu Çelik'in 78. dakikada kötü tezahürat nedeniyle oyunu durdurmasının doğru olduğunu ifade ederek, ''Biz Beşiktaş Kulübü olarak, bu tür kararlarda hakemlerin her zaman için arkasındayız'' dedi. 
     Beşiktaş Kulübü yönetimi olarak, kötü tezahüratın önlenmesi için ellerinden geleni yaptıklarını kaydeden Düren, ''Taraftarlarımızın eğitilmesi için kulüp olarak bazı düzenlemeler yapacağız. Ayrıca yöneticilerimiz, verecekleri beyanlarda çok dikkatli olacaklar. Futbol Federasyonu'nun, bu sezon kötü tezahüratı önlemek için aldıkları kararı destekliyoruz'' diye konuştu. 
     
     'Gücümüzü ortaya koyduk' 
     Kocaelispor maçına da değinen Düren, ''Dün gerçek gücümüzü ortaya koyduk'' dedi. 
     Düren, Ankaragücü maçında futbolcuların onurları için mücadele ettiklerini, dün de Kocaelispor karşısında taraftarları için oynadıklarını vurgulayarak, ''Dün taraftarımızla bütünleştik ve güzel bir oyunla galip geldik. Bundan sonra bizi daha iyi günler bekliyor'' diye konuştu. 
     Futbolcuların dün sahada çok iyi mücadele ettiklerini ifade eden Düren, özellikle Rus futbolcu Khlestov'un, uzun bir aradan sonra şans bulması ve bu şansını iyi değerlendirmesine sevindiklerini de sözlerine ekledi. 
     






</TEXT>
</DOC>
