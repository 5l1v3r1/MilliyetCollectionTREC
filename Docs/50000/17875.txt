<DOC>
<DOCNO> 17875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sontur12.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay, televizyonların frekans ihalesini durdurdu 
</HEADLINE>
<TEXT>

     Danıştay 10. Dairesi, Radyo ve Televizyon Üst Kurulu'nun RTÜK 26 Nisan 2001'de yapılacağını duyurduğu ''Ulusal Televizyon Frekans Tahsisi'' ihalesinin yürütmesini, idarenin savunması alınıncaya kadar durdurdu. 
     Yeditepe İletişim Hizmetleri Sanayi ve Ticaret A.Ş'nin RTÜK'ün 26 Nisan 2001 günü yapılacağını ilan ettiği ve Resmi Gazete'nin 2 Nisan 2001 günkü sayısında yayınlanan ''T1 Tipi Televizyon Yayın Lisansı Almak Üzere Başvuran Kuruluşlara Kanal Tahsisini Teminen Kanal Tahsisinde Esas Alınacak Sıralama İhalesi''nin iptali ve öncelikle yürütmeyi durdurma kararı verilmesi istemiyle açtığı davada ilk aşama sonuçlandı. 
     Danıştay 10. Dairesi, RTÜK'ün savunması alınıncaya kadar 26 Nisan 2001'de yapılacağı duyurulan Ulusal Televizyon Frekans Tahsisi Sıralama İhalesi'nin yürütmesini durdurdu. Daire, RTÜK'ün savunmasını yapması için yasada öngörülen süreyi kısaltmadı. Bu durumda, RTÜK, 30 gün içinde savunmasını Danıştay'a vermek zorunda. RTÜK, savunma için ek süre talebinde bulunursa, 10. Daire bu istemi de ayrıca değerlendirecek. 
     Danıştay 10. Dairesi, RTÜK'ün savunması geldikten sonra, yürütmeyi durdurma istemini yeniden karara bağlayacak. Danıştay 10. Dairesi'nin bugün verdiği karar, memur eliyle öğleden sonra RTÜK'e tebliğ edilecek. Danıştay yetkilileri, bu durumda RTÜK'ün 26 Nisan'da gerçekleştireceğini duyurduğu Ulusal Televizyon Yayın Lisansı ihalesinin yapılmasının güçleştiğini bildirdiler. 
     Yeditepe İletişim Hizmetleri Sanayi ve Ticaret A.Ş, açtığı davada,sıralama ihalesinin iptalinin yanı sıra, bu ihalenin yapılmasına dayanak teşkil eden ihale şartnamesinin bazı maddeleri ve ''Radyo ve Televizyon Kuruluşlarına Kanal veya Frekans Tahsisi Şartları ve Bunlara İlişkin İhale Usulleri ile Yayın Lisansı ve İzin Yönetmeliği''nin bazı maddelerinin iptalini de istiyor. Ancak, bu düzenlemelerin yürütmesinin durdurulması istemi bulunmuyor. 
     Ulusal Televizyon Yayın Lisansı Frekans İhalesi'nin iptali ve yürütmenin durdurulması istemiyle Ankara 6. İdare Mahkemesi'nde de geçen hafta dava açmıştı. 
     
     
     




</TEXT>
</DOC>
