<DOC>
<DOCNO> 28783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sontur18.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Tatlıses'in şirketlerine haciz 
</HEADLINE>
<TEXT>

     Etibank, bankadan aldığı kredinin 943 bin 520 dolarlık kısmını ödemediği gerekçesiyle Tatlıses Prodüksiyon Reklam ve Gösteri Hizmetleri ile kefili İdobay Müzik Yapım Kasetçilik şirketleri hakkında ihtiyati haciz kararı aldırdı. 
     İstanbul 8. Asliye Ticaret Mahkemesi'ne başvuran Etibank'ın avukatı Salim Köse tarafından hazırlanan dava dilekçesinde, Tatlıses Prodüksiyon Reklam ve Gösteri Hizmetleri Ltd. Şirketi'nin bankanın Levent Şubesi ile 1 milyon 300 bin dolar tutarlı kredi sözleşmesi yaptığı ve bu sözleşmeye de İdobay Müzik Yapım Kasetçilik Ltd. Şirketiile sanatçı İbrahim Tatlıses'in kefil oldukları belirtildi. 
     Sözleşme gereği verilen kredinin 943 bin 520 dolarlık bölümünün ödenmesi konusunda borçlunun sözleşme şartlarına uymadığı, bunun üzerine 19 Ocak 2001 tarihinde kredi hesabının kapatıldığı anlatılan dilekçede, borçlunun buna rağmen ödeme yapmadığı bildirildi. 
     Dilekçede, borçlu ve kefillerinin menkul, gayrimenkulleri ile üçüncü kişilerdeki hak ve alacaklarına ihtiyati haciz konulması talep edildi. 
     İstemleri dosya üzerinden inceleyen mahkeme heyeti, Tatlıses Prodüksiyon Reklam ve Gösteri Hizmetleri Ltd. ile İdobay Müzik Yapım Kasetçilik Ltd. şirketleri hakkında ihtiyati haciz talebini kabul ederken, İbrahim Tatlıses aleyhindeki isteği ise reddetti. 
     Alınan haciz kararı uygulamaya konularak, ilk aşamada Tatlıses Prodüksiyon Reklam ve Gösteri Hizmetleri Ltd. Şirketi'ne ait Silivri'deki 4 dönümlük arazinin haczedildiği öğrenildi. 
     
     
     







</TEXT>
</DOC>
