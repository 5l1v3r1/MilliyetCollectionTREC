<DOC>
<DOCNO> 16143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sontur26.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürbüz Çapan'ın kardeşi Çetin Çapan teslim oldu 
</HEADLINE>
<TEXT>

     Esenyurt Belediyesi'nde ''imar işlerinde yolsuzluk yapıldığı'' iddiaları üzerine başlatılan soruşturma kapsamında Belediye Başkanı Gürbüz Çapan'ın aranan kardeşlerinden Çetin Çapan teslim oldu. 
     Üst düzey bir jandarma yetkilisinden alınan bilgiye göre, İstanbul DGM Cumhuriyet Başsavcılığı'nın, Esenyurt Belediyesi'ne ilişkin başlattığı soruşturma kapsamında aranan Çetin Çapan, İl Jandarma Komutanlığı görevlilerine bugün öğleden sonra teslim oldu. 
     Soruşturma kapsamında daha önce gözlem altına alınan Gürbüz Çapan'ın diğer kardeşleri Günay ve Zeki ile bugün teslim olan Çetin Çapan'ın da aralarında bulunduğu 18 kişinin sorgusuna halen devam ediliyor. 
     İl Jandarma Komutanlığı'nca yürütülen soruşturma çerçevesinde, belediye ile Çapan ailesinin şirketlerinden alınan evrak ve kayıtların da incelenmesine başlandığı bildirildi. Evrak ve kayıtların incelemesinin, çeşitli kurumlardan oluşturulan uzman heyetler tarafından yapıldığı ifade edildi. Üst düzey yetkili, Çetin Çapan'ın sevgilisi olduğu ileri sürülen şarkıcı Pınar Eliçe'nin ise, iddia edildiği gibi aranmadığını kaydetti. Gözlem altına alınanlar için İstanbul DGM'den dün alınan 4 gün gözetim süresi içerisinde sorgu ve incelemelerin tamamlanamaması halinde 3 gün daha ek süre talep edilebileceği öğrenildi. 




</TEXT>
</DOC>
