<DOC>
<DOCNO> 24220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/spor/spo06.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İşin sırrı sihirli kese 
</HEADLINE>
<TEXT>

Andersson, "Olmaz" diyor, gelmemek için direniyordu. Ama öneriyi duyunca neredeyse küçük dilini yutacaktı "Yarısı peşin 5 milyon dolara Fenerbahçe’de iki yıl oynamaz mısınız " 
     Yusuf Kobal 

     Zola olmayınca Fenerbahçe, Hakan Şükür tarzında bir santrfor aramaya koyuldu. Ve akla hemen Kenneth Andersson geldi. Belki biraz yaşlıydı ama kariyeri vardı. İsrailli Revivo, Hırvat Rapajiç de Denizli’nin istediği futbolculardı. 
     Revivo ve Rapajiç isimleri önce transfer komitesine biraz garip geldi. 
     "Herhalde milli takımda çalışırken İsrail’e farklı yenildi ya, o maçta iyi oynayan Revivo’yu unutamadı" diye yorum yapanlar da oldu. 
     Andersson ise nazlanıyordu. Hatta görüşme tekliflerini bile geri çeviriyordu. Ona göre Türkiye’nin imajı kötüydü. Kadınlar kara çarşafla geziyorlardı. "Gelmem" dedi ne söyledilerse dinlemedi. 
     Aradan geçen süre içinde Galatasaray, büyük bir transfer bombası patlatmış, Brezilyalı Mario Jardel’i kadrosuna katmıştı. İşte o zaman Andersson aşkı yine depreşti. Yine gittiler İsveçli golcüye... İlk teklifi kabul etmeyişinin nedenini eşi daha sonra şöyle açıklamıştı 
     "Kenneth hissidir. İsveç Milli Takımı’nın Türkiye’ye yenildiği maçın hemen ardından teklif yaparsanız, alacağınız cevap da böyle olur." 
     İkinci buluşmaya da kararlı geldi Andersson... Çarşaflı insanların gezdiği ülkeye gitmeyecekti. Ama sihirli kesenin ağzı açılınca şaşkına döndü 
     "Yarısı peşin, 5 milyon dolara iki yıl için Fenerbahçe’de futbol oynar mısınız " 
     Neredeyse küçük dilini yutacaktı "2.5 milyon dolar peşin ha " 
     Kendini toparladı "Yok istemem ama eşimle birlikte şu İstanbul’u bir gezelim en azından" yanıtını verdi. 
     Geldi, gezdi, gördü. 
     Gördükleri karşısında ne kadar yanıldığını şöyle anlatıyordu 
     "Bana yanlış anlatmışlar. Türkiye, çok medeni bir ülke... Daha önce teklifi kabul etmediğim için pişmanım." 
     Andersson, hem Fenerbahçe’yi, hem de Başkan Aziz Yıldırım’ı çok sevdi. Ayrıcalıklı oyuncular arasındaydı. Yönetimin kararına göre her futbolcunun Anadolu yakasında oturması gerekirken, ona boğazı çok rahat gören ve yıllık kirası 100 bin doları bulan bir ev de tuttu. 
     
Rap... Rap... Rap’      Mustafa Denizli, yönetime yeni hedefi gösterdi Rapajiç... 
     Rapajiç, İtalya’nın Perugia takımında forma giyiyor, canı istediğinde ortalığı kasıp kavuruyor, istemezse duruyordu. İçine kapanıktı. İtalya’da yaşamaktan zevk alıyordu. Transferi zordu. 
     Zaten Celalettin Bilgiç aracılığı ile ilk teklif yapıldığında yanıt kısa oldu "Gelmem." 
     Kulübü, teknik adamlarla sorun yaşadığı için Rapajiç’i satmak istiyordu ama nafile... 
     Ancak sihirli kese onu da ikna etti. Hele de İtalyan kulübüyle yaptığı anlaşma gereği bonservis parasının yüzde 10’unun kendisine ödeneceğini düşününce daha da yumuşadı. Kulübüne de 10 milyon dolar ödendi. Cebine girecek parayı düşününce "Kabul" dedi geliyorum. 
     Rapajiç, gerçi pahalıya mal oldu. Sakatlığı uzun süre sıkıntı yarattı. Ama 21 gol pasıyla, attığı gollerle, hele de 3 - 0’dan çevirdiği Gaziantepspor galibiyetiyle gönülleri fethetti. 
     Hala gitmek istiyor. Şampiyonluk şöleninde 40 bin kişinin "Rap... Rap... Rap" diye tezahürat yapmasından çok etkilendiğini söylüyor. Ama İtalya’da yaşama isteği onu hala Çizme’ye çekiyor. 
     
Revivo’nun resti      Sıra Revivo’ya gelmişti. Mahmut Uslu ile Murat Özaydınlı, Celta Vigo’da top koşturan İsrailli yıldız için soluğu özel bir uçakla İspanya’da aldılar. 
     Revivo, Fenerbahçe’yi tanıyordu. İbrahim Tatlıses dinliyor, Türkiye’de yaşamaktan keyif alacağına inanıyordu. Türk insanını kendisine yakın da buluyordu. Zaten kendisi hemen kabul etti de İspanyol yöneticiler direniyordu. 
     Gece saatler ilerliyor, pazarlık uzadıkca uzuyor, Mahmut Uslu ter dökerken, Özaydınlı da sürekli Yıldırım’la görüşüyordu. İspanyollar, sözleşmedeki madde gereği Revivo’nun bonservisinden alması gereken yüzde 15’lik payı kurtarabilmek için 2 milyon dolar fazla istiyorlardı. 
     Akşam başlayan pazarlık sabaha karşı sürerken, Revivo patladı ve İspanyollara resti çekti 
     "Fenerbahçe’yi istiyorum. Ya beni şimdi satarsınız ya da bir yıl daha burada kalır, seneye sözleşmem bitince bonservisimi alırım ve para kazanamazsınız. Sonra yine Fenerbahçe’ye giderim." 
     Bu rest işi hemen çözdü. Celta Vigolu yöneticiler, üç yılda ödenmek koşuluyla 5.5 milyon dolara "Evet" demek zorunda kaldılar. 
     İlginç bir insandı Revivo... Uslu ile Özaydınlı için İspanya’da lüks bir otomobil kiralamış, hatta onlara gece yarısı mağaza açtırarak hediyeler de almıştı. 
     
Turizmi de patlattı      Geldiğinde bir ilginç yönü daha çıktı ortaya... Çok istediği, sevdiği Türkiye’ye ve yemeklerine bir türlü alışamadı önceleri... Arkadaşları et yerken, o bakıyordu. Yahudi geleneklerine göre kesilmemiş et yiyemiyor, balıkla idare ediyordu. 
     Eriyordu. "Sana ayrı menü hazırlayalım" dediler, bunu da "Arkadaşlarıma saygısızlık olur" diye geri çeviriyordu. 
     Sonra toparladı. İstanbul’a alıştı. Ama takıma girememek, onu moralmen çökertiyordu. Taa ki Andersson sakatlanana kadar... 
     Sonra kadroyu giren Revivo, inanılmaz bir performans gösteriyor, attığı 14 golle takımın kralı oluyordu. Sekiz yıldır Türkiye’de yaşayan Uche, Türkçe’yi öğrenemezken, o konuşuyor, şarkılar söylüyor, maçlardan önce İstiklal Marşı’nı bile mırıldanıyordu. 
     Üstelik, Türk turizmine kumarhanelerin kapanmasından sonra kaçan İsralli turistleri de kazandırıyor, maçlar için seferler düzenleniyordu. O artık Fenerbahçe’de kaptandı. 
     



 SPOR 




























</TEXT>
</DOC>
