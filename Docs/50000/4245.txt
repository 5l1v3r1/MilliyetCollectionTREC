<DOC>
<DOCNO> 4245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/son/sontur04.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklarını sokakta çalışmaya zorlayan 6 aile mahkemeye verildi 
</HEADLINE>
<TEXT>

     Devlet Bakanı Hasan Gemici, çocuklarını sokakta çalışmaya zorlayan mendil, sakız ve gül sattırak gelir elde eden 6 aile hakkında, çocuklarını ihmal ve istismar ettikleri gerekçesiyle dava açtı. Gemici, 35 çocuğun ise koruma altına alınması işlemlerini de başlattı. 
     Hasan Gemici, yaptığı açıklamada, her anne ve babanın dünyaya getirdiği çocuğa bakmak ve sahip çıkmak zorunda olduğunu belirterek, ''Aile, çocuğunu ihmal, istismar ediyor ya da sırtından para kazanıyorsa 2828 sayılı Sosyal Hizmetler Kanuna göre hakkında yasal işlem yapılır'' dedi. 
     Çocuklarını sokakta çalıştırarak yaşamayı tercih eden aileleri uyaran Gemici, Ankara'da bu durumda olan 6 aileyi SHÇEK Ankara İl Müdürlüğü aracılığıyla Asliye Hukuk Mahkemeleri'nde dava açıldığını bildirdi. 
     Gemici'nin verdiği bilgiye göre, İl Müdürlüğü'nce 2-3 yıldır takip edilen ve uyarıları dikkate almayan aileler hakkında çocuklarını istismar ve ihmal ettikleri gerekçesiyle çocukların koruma altına alınmaları için işlemler başlatıldı. Mahkeme, aileler aleyhine karar verirse, çocuklar yuva ve yetiştirme yurtlarında büyüyecekler. 
     Yaşları 4-13 olan çocuklar, özellikle kavşaklarda mendil, sakız ve gül satarak evin geçimini sağlıyorlar. Çocukların günlük kazancı 8-10 milyon arasında değişiyor. 
     Bu çocuklar Başkent'te özellikle bar ve birahanelerin en yoğun olduğu Dışkapı ve Sakarya bölgesinde gül, Kızılay'da mendil, Tandoğan'da ayakkabı temizleme süngeri satıyorlar. 
     
     



</TEXT>
</DOC>
