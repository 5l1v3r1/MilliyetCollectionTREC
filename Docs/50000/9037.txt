<DOC>
<DOCNO> 9037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/soneko18.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçı kredilerine erteleme 
</HEADLINE>
<TEXT>

     Piyasalarda döviz kurunda yaşanan belirsizlik nedeniyle, ihracatçıların Türk Eximbank'tan kullandıkları, 26 Şubat-13 Mart 2001 ödemeli kısa vadeli krediler için, 15 günlük ek süre kolaylığı sağlandı. 
     Devlet Bakanı Tunca Toskay, yaptığı yazılı açıklamada, firmaların talep etmeleri halinde, geri ödemeleri 26 Şubat-13 Mart 2001 tarihleri arasında yapılacak olan yaklaşık 160 milyon dolar karşılığı kısa vadeli TL ve döviz kredilerinin vadelerinin, 14 Mart 2001'e erteleneceğini bildirdi. 
     Bu dönem için mevcut faiz oranlarının uygulanacağını ve kredilerin faizleri ile birlikte 14 Mart 2001'de defaten tahsil edileceğini kaydeden Toskay, bu krediler için ilave ihracat taahhüdü ve ek teminat aranmayacağını açıkladı. 
     Toskay, geri ödemeleri ertelenen kredilerin 14 Mart 2001'de ödenmemesi durumunda, bu krediler için Merkez Bankası nezdinde yürütülmekte olan Bankalararası Para Piyasası'nda oluşan gecelik ortalama faizin yüzde 50'si oranında temerrüt faizi uygulanacağını da kaydetti. 
     Son günlerde finansal piyaslarda yaşanan gelişmelerin, bankaların kendi aralarındaki borçlanma maliyetlerini aşırı yüksek seviyelere çektiğini, dalgalı kur sisteminin ise uygulamanın ilk günlerinde döviz kurlarında ekonomik kriterlerle açıklanamayacak ölçüde hızlı yükselişlere neden olduğunu hatırlatan Toskay, bu durumu gerekçe gösteren kredi borçlusu firmaların, mali yapılarının olumsuz etkilendiğini ifade ettiğini belirtti. 
     Bu gelişmeler dikkate alınarak, ihracatlarını ve işletme sermayesi ihtiyaçlarını önemli ölçüde Türk Eximbank kanalıyla finanse eden firmalara yönelik olarak, geçici bir dönem için yeni bazı düzenlemeler yapma ihtiyacı ile karşı karşıya kalındığını vurgulayan Toskay, kısa sürede istikrara kavuşması beklenen bu ortamda, Banka'nın gerek yurtiçi, gerekse yurtdışı piyasalara yönelik yükümlülükleri ve mali imkanları gözetilerek ihracatçılara yönelik bazı düzenlemeler yapıldığını kaydetti. 
     Türk Eximbank'ın bu uygulaması ile finansal piyasalarda yaşanan krizin reel sektöre yansılamalarını en aza indirmeyi amaçladığını vurgulayan Bakan Tunca Toskay, uygulamaya ilişkin ayrıntılı açıklamaların, bankalar ve ihracatçı birlikleri kanalıyla duyurulacağını da belirtti. 




</TEXT>
</DOC>
