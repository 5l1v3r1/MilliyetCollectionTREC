<DOC>
<DOCNO> 44752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sontur18.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Türk "Öcalan konusunda AİHM'nin kararı beklenmektedir" 
</HEADLINE>
<TEXT>

     Adalet Bakanı Hikmet Sami Türk, terör örgütü elebaşı Abdullah Öcalan hakkında verilen idam cezasıyla ilgili olarak, Avrupa İnsan Hakları Mahkemesi'nin AİHM kararının beklendiğini ifade ederek, ''O karar geldiği zaman, TBMM ülke yararlarını gözönünde bulundurarak, kararını verecektir'' dedi. 
     Türk, Galatasaray Üniversitesi'nde dün başlayan ''Avrupa-Akdeniz alanındaki hukukçuların eğitim semineri''ne katıldı. 
     Burada gazetecilerin sorularını cevaplandıran Türk, bir gazetecinin ''terör örgütü elebaşı hakkında verilen cezanın uygulanmasıyla ilgili'' sorusu üzerine, şunları söyledi 
     ''Bilindiği gibi Öcalan AİHM'e başvurmuştur. AİHM bir ihtiyati tedbir kararıyla esas hakkında karar verinceye kadar, kararın infaz edilmemesini istemiştir. Hükümetimiz, buna uyarak AİHM'in vereceği karara kadar, Yargıtay'ca verilen ve kesinleşmiş olan idam cezasının TBMM'ye gönderilmesine yer olmadığı sonucuna varmıştır. Öcalan konusunda AİHM kararı beklenmektedir. O karar geldiği zaman, şüphesiz bu konuda yetkili olan TBMM ülke yararlarını gözönünde bulundurarak, kararını verecektir.'' Bakan Türk, mahkemenin Öcalan hakkındaki idam cezasının, bir insan hakkında verilebilecek en ağır karar olduğunu ifade ederek, bunun yerine getirilmesinin diğer mahkeme kararlarından biraz daha farklı bir nitelik taşıdığını dile getirdi. 
     Türk, ''O nedenle yetkili organ TBMM, bir idam cezasının yerine getirilmesine karar verirken, cezaların caydırıcılığı, ülkedeki toplumsal barış, bütün bunları gözönünde tutarak kararını verir'' dedi. 
     ''Ölüm oruçlarıyla ilgili bir çağrısı veya açıklaması olup olmadığı'' şeklindeki bir soru üzerine de Türk, şunları kaydetti 
     ''Ölüm oruçlarının hiçbir anlamı yok. Bu da bir çeşit terör eylemidir. Çünkü bu eylemde, insanları ölüme sevketmekle, hükümetin yasadışı örgütlerin bazı taleplerini kabul etmesi beklenmektedir. 
     Bugün Türkiye'de cezaevlerinde Avrupa standartlarına uygun bir uygulamayı gerçekleştirme çabası içerisindeyiz. Terörle Mücadele Kanunu'nun 16. maddesinde değişiklik yapılmıştır. Bütün cezaevlerinde, bu arada F tipi cezaevlerinde hükümlü ve tutuklular birlikte bir meslek öğrenmek, eğitim görmek, spor yapmak, kültürel ve diğer toplumsal etkinliklerde bulunmak olanağına kavuşmuştur.'' Türk, İnfaz Hakimliği Kurumu'nun görevine başladığını dile getirerek, önümüzdeki günlerde izleme kurullarının da çalışmaya başlayacağını bildirdi. 
     Çeşitli cezaevlerindeki tutuklu ve hükümlülerin, yakınlarıyla telefonla görüşme olanağının başlatıldığını ifade eden Bakan Türk, ''Tümüyle, tutukluların her türlü şikayetlerinin değerlendirilebileceği bir sistem getirilmiştir. Hem yargı, hem de sivil toplumun denetimi... Dolayısıyla, bu eylemlerin cezaevleriyle ilgili olan bölümünün hiçbir gerekçesi artık sözkonusu olamaz, hiçbir zaman da yoktu'' diye konuştu. 
     Türkiye'de infaz hukukunu çağdaş kriterler açısından değerlendirmeye hazır olduklarını belirten Bakan Türk, ölüm oruçları sona erdiği zaman, en kısa zamanda bir uluslararası sempozum düzenleyerek, F tipi cezaevlerinin tartışmaya açılabileceğini kaydetti. 
     Türk, ''Bunu ben her zaman söyledim, ama bu eylemlerin de sona erdirilmesi gerekir'' dedi. 
     






</TEXT>
</DOC>
