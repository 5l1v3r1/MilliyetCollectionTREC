<DOC>
<DOCNO> 25252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/ekonomi/aeko.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şeye rağmen Türkiye’ye güveniyoruz 
</HEADLINE>
<TEXT>

Toyota Motor Co. Başkanı Fujio Cho, Türkiye’nin global stratejilerinde çok önemli bir rol oynadığını belirterek "2004’te Adapazarı’ndan Avrupa’ya 120 bin araç ihraç edeceğiz" dedi 
     ŞULE YÜCEBIYIK 

     Japonya’nın bir numaralı otomotiv üreticisi Toyota Motor Cooperation’ın Başkanı Fujio Cho, Adapazarı’nda kurulu bulunan Toyota fabrikasını, Avrupa’nın en önemli ihracat merkezlerinden biri haline getireceklerini söyledi. 
     İki yıldır Toyota’nın başında bulunan Cho, Türkiye’ye yaptığı ilk ziyaretinde Adapazarı fabrikasında bir süredir devam eden yeniden yapılanma ve kapasite yatırımı çalışmalarını bizzat inceledi. 
     Cho, Toyota’nın Türkiye ile ilgili planlarının odak noktasının, Adapazarı’nı Avrupa 
     için "iddialı" bir üretim ve ihracat merkezi yapmak olduğunu söyledi. 
     2004 yılına kadar Adapazarı fabrikasının üretim kapasitesini 150 bine çıkaracaklarını ifade eden Cho şöyle konuştu "Amacımız burada Corolla’nın yeni versiyonlarını üretmek. Bunun yanısıra fizibilite raporları olumlu sonuçlanırsa yepyeni bir aracın üretimi de gündemde. Avrupa’nın yanısıra İsrail, Mısır gibi ülkelere 120 bin civarında araç ihraç etmeyi planlıyoruz. Tabii Türkiye pazarındaki payımızı da gelecek yıl iki kat, izleyen yıllarda da eskisi gibi yüzde 10’un üzerine çıkarmayı hedefliyoruz." 
     Türkiye’nin şu anda ekonomik sorunlarla uğraştığını hatırlatan Cho, Toyota’nın satışlarının da bu krize paralel olarak düştüğünü belirtti. 
     
     Krizi ihracatla aşarsınız 
     Ancak, Türkiye’nin "geçici krizlerle" değerlendirilemeyecek kadar büyük bir potansiyeli bulunduğunu kaydeden Cho, "Türkiye’nin genç nüfusu ve jeopolitik avantajları yadsınamaz. Adapazarı fabrikasında tutku ve çalışma azmi gördüm. Bunlar Türkiye’nin önemini daha da artırıyor" dedi. 
     Cho, Türkiye ekonomisinin IMF’nin de desteğiyle düzeleceğini belirterek, "Ama ekonomi için asıl önemli olan ihracattır. Biz de ihracatımızla katkıda bulunacağız" dedi. 
     Cho, yaklaşık 7 yıldır faaliyet gösteren Toyota fabrikasının ihracat için neden şimdi düğmeye bastığı konusuna da şöyle açıklık getirdi "Biz, Türkiye’de fabrika kurarken hedefimiz iç pazara otomobil üretip satmaktı. Şimdi global düşünmek zorundayız." 
     
     Türkiye’ye hep inandık 
     Cho, fabrikaya ek kapasite için 350 milyon dolar yatırım yaptıklarını, gelecek yıllarda 400 milyon dolar daha harcayacaklarını söyledi. 
     Cho, Toyota’nın daha önce Türkiye ekonomisinden kaynaklanan sıkıntılar yaşadığının hatırlatılması üzerine ise "Türkiye’nin potansiyeline hep güvendik. Yatırım yaptığımız için mutluyuz. Artık, daha önemlisi çalışanlarımızı ve Türk halkını ne kadar mutlu edebileceğimizdir" yanıtını verdi. 
     
     Bürokrasiden çok çektiler 

</TEXT>
</DOC>
