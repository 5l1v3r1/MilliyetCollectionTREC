<DOC>
<DOCNO> 38002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/siyaset/siy01.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerin 14. madde hassasiyeti 
</HEADLINE>
<TEXT>

Kulislerde, askerin, Anayasa değişiklik paketinin en kritik maddelerinden olan 14. madde konusundaki hassasiyetini hükümete ilettiği konuşuluyor 
     Ankara'da bunlar konuşuluyor Serpil Çevikcan 

     Askeri kanadın "parti kapatmanın zorlaştırılması" konusundaki uyarısının ardından 37 maddelik Anayasa değişiklik paketinin en kritik maddelerinden biri olan 14. madde konusunda da hassas olduğu ve bu yöndeki uyarısını hükümete ilettiği öğrenildi. 
     Kulislere yansıyan bilgilere göre Anayasa’nın "temel hak ve hürriyetlerin kötüye kullanılamaması" hükmünü içeren 14. maddesindeki suçların "affedilemeyeceğini" düzenleyen 87. maddenin değiştirilmesinin Anayasa paketinde yer alması askeri kesimde rahatsızlık yarattı. Anayasa’nın 14. maddesi hak ve hürriyetlerden hiçbirinin, devletin bölünmez bütünlüğünü bozmak, sosyal bir sınıfın diğer sosyal sınıflar üzerinde egemenliğini sağlamak veya dil, ırk, din, mezhep ayrımı yaratmak ve bu görüşlere dayanan bir devlet düzenini kurmak amacıyla kullanılamayacağını düzenliyor. 87. madde ise TBMM’ye 14. maddede sayılan fiillerden dolayı hüküm giyenler hariç olmak üzere af yetkisi veriyor. 
     17 Eylül’de toplanacak Meclis’te ele alınacak olan Anayasa değişiklik paketi ise 87. maddedeki af hükmünü değiştirerek 14. maddeden hüküm giyenlerin de af kapsamına alınmasına olanak sağlıyor. Bu değişiklik TCK’nın 312. maddesinden ve terör suçlarından hüküm giyenlere de af yolu açıyor. Kulislerde, askeri kanadın bu düzenleme konusunda hassasiyetini hükümete ilettiği ve "uyarının dikkate alınmasını" beklediği belirtiliyor. 
     
     Orduda ikinci emeklilik depremi 
     Jandarma Harek t Başkanı Tümgeneral Osman Özbek’in "tenzili rütbe" tepkisiyle verdiği emeklilik dilekçesine ilişkin gelişmeler henüz soğumadan Ankara kulislerine başka bir üst düzey komutana ilişkin aynı yöndeki gelişme yansıdı. İki yıl üst üste terfi edemeyen Deniz Kuvvetleri Komutanlığı’ndaki bir üst düzey komutanın son Yüksek Askeri Ş ra’da da aynı sonuçla karşılaşması üzerine emeklilik dilekçesini verdiği öğrenildi. Milliyet’e ulaşan bilgiye göre bu komutan Donanma Komutanlığı Kurmay Başkanı Tümamiral Mustafa Özbey. 
     
Güven’in evi "sıcağı sıcağına" soyuldu      DYP Grup Başkanvekili Turhan Güven savcılık ve Başbakanlık Teftiş Kurulu Başkanlığı yapan, ceza hukuku konusundaki ehliyetiyle de tanınan bir isim. Geçtiğimiz haftalarda bir akşam Budak Sokak’taki villa tipi evinde ertesi sabah yapacağı basın toplantısı metni üzerinde çalışıyordu. Ekonomik krizin afla salıverilen insanları topluma kazandırmak yerine daha da suça iteceğini anlatıp hükümeti eleştirecekti. Gece 03.00’e kadar çalıştı. Sabah uyandığında evine hırsız girdiğini anladı. Basın toplantısı için hazırladığı metne baktı güldü. İçişleri Bakanı Yücelen’i aradı. Ama hırsız bulunamadı. 
     
Mesut Yılmaz, Arseven’den söz aldı      Önümüzdeki haftaların en çok konuşulan gündem maddesi Anayasa değişiklik paketi olacak. AB yolunda demokratikleşme için büyük çaba harcayan hatta askerlerle arasının açılmasını bile göze alan ANAP lideri Mesut Yılmaz’ın değişikliklere verdiği önem Nejat Arseven’in Devlet Bakanı olmasının nedenlerinden biri. Yılmaz, Arseven’i adeta "Anayasa paketinden sorumlu bakan" olarak atamış. Bunu da Arseven’e söylemiş. 
     
Bir Sezer klasiği En yakınındakine torpil yok      Emniyetteki terfi ve atamaları düzenleyen Yüksek Değerlendirme Kurulu çalışmalarını geçen hafta tamamladı. Dosyası görüşülen bin 169 personelden 567’si terfi etti. Terfi edemeyenler arasında bir isim dikkat çekiyordu. Cumhurbaşkanı Ahmet Necdet Sezer’in Koruma Müdürü Serhat Kerman. Deneyimli ve nitelikli bir isim olan Kerman’ın terfi edememe nedeni "kadrosuzluk." Kerman, üç yıllık süreyi doldurmasına karşın kadro kurbanı oldu. Olayın en önemli yönü ise Sezer’in süresi dolan koruma müdürünün terfi ettirilmesi için hiçbir girişimde bulunmaması. Sezer, "en yakınındaki" insanlardan biri için bile kolayca yapabileceği bir torpili yapmadı. 
     



 SİYASET 












</TEXT>
</DOC>
