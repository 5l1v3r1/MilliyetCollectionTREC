<DOC>
<DOCNO> 48845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/ekonomi/eko01.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Göbek ata ata XP 
</HEADLINE>
<TEXT>

Microsoft, yeni ürünü XP’nin ABD’deki tanıtımı için Sting’e bedava konser verdirirken, Türkiye’de Harem ve göbek dansçıları eşliğinde tanıtım yapıldı 
     EKONOMİ SERVİSİ 

     Dünyayla aynı anda Türkiye’de de tanıtılan Microsoft’un yeni işletim sistemi Windows XP, göbek ata ata’ sunuldu. Microsoft, ABD’deki lansmanını Sting konseriyle yaparken Türkiye’de Harem Grubu ile göbek atan dansçıları bir gösteri yaptı. 
     Microsoft, yeni ürünü Windows XP’yi, tüm dünyada aynı anda tanıttı. Şirketin, Windows 95’ten sonra en büyük buluşu olarak lanse edilen XP’nin tüketicilere ve iş çevrelerine tanıtımı ve ulaştırması için 250 milyon dolarlık bir pazarlama yatırımı yaptı. İş çevreleri için "profesyonel", bireysel kullanıcılar içinse "ev" olmak için iki versiyonu bulunan XP’nin fiyatı 100 doların altında olacağı bildirildi. 
     
     Devrimci teknoloji 
     İngiltere’de Royal Festival Hall’da XP’nin halka tanıtımına katılan Microsoft Yönetim Kurulu Başkanı Steve Balmer, dünyada durgunluk ve savaş olduğu bir dönemde, XP tanıtımının ideal bir zamanda olmadığını belirtti. 
     Balmer, "Bu ürünle artık yapmak istediğiniz veya yapmak istediğiniz şeye ulaşma çabasındaki engelleri yok eden devrimci bir teknoloji başlıyor" dedi. 
     Yeni ürününde çok iddialı olduklarını vurgulayan Balmer, bir çok insanın XP’yi kullanmak için yeni bir bilgisayar alacağını, bir çok insanın da makinelerini güçlendireceğini upgrade edeceğini ve çabuk alışacaklarını belirtti. 
     
     Renkli tanıtım 
     Bill Gates’in de katıldığı New York’taki lansmanda ise dünyaca ünlü müzik sanatçısı Sting Bryant Park’ta halka bedava konser verdi. Türkiye’deki tanıtım da renkli geçti. Mydonose Showland’deki tanıtımda ünlü şovmen Beyaz’ın önceden çekilen reklam görüntüleri kullanıldı. Harem grubu ise üç dansçı eşliğinde mini bir konser verdi. Sunum öncesi Milliyet’in sorularını cevaplayan Microsoft Türkiye Genel Müdürü Haluk Maga, XP ile daralan bu sektörün yeniden canlılık kazanacağını belirtti. 
     
Teknolojiyi kolaylaştıracak...      Anında iletişim 
     XP’nin professional sürümü kullanıcıları, yeni yazılım ve Windows Messenger sayesinde, metin, ses, video veya diğer birlikte çalışma araçlarını kullanarak haberleşebilecekler. XP kullanıcıları iletişim kurdukları bilgisayarlara veya telefonlara sesli çağrı gönderebilecek veya cep telefonlarına ve çağrı cihazlarına metin mesajları yollayabilecekler. Windows Messenger kullanarak dosya veya belge gönderebilecek XP kullanıcıları, video konferans yapabilecekler. 
     
     Sınırsız müzik 
     Windows Media Player for Windows XP ile birkaç dakikada CD kopyalayabilirsiniz. MP3 ile aynı sabit disk alanını kullanarak iki kat daha kaliteli CD müziği sunan Windows Media Audio 8 biçimi sayesinde, parçaları kategorize edebilirsiniz. 
     
     Dijital fotoğraf 
     Windows XP Home Edition’la kullanarak kameranızdan veya tarayıcınızdan gelen fotoğrafları birkaç saniyede bilgisayarınıza aktarabilirsiniz. Doğru donanımla, analog kamerayla veya video kaydediciyle çektiğiniz görüntüleri bile dijital hale getirebilirsiniz. Bunları dijital ortama geçirdikten sonra internette yayınlayabilir ya da e - posta ile dağıtabilirsiniz. 
     



 EKONOMİ 






















</TEXT>
</DOC>
