<DOC>
<DOCNO> 14604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/soneko21.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Türk işadamlarıyla yemek yedi 
</HEADLINE>
<TEXT>

     ABD eski başkanlarından George Bush’un, Türk işadamlarıyla biraraya geldiği öğle yemeğinde, yönetiminde bulunduğu The Carlyle Grubu’nun çalışmaları hakkında bilgi verdiği bildirildi 
     TÜSİAD Başkan Yardımcısı Aldo Kaslowski, Çırağan Sarayı’ndaki yemeğin ardından gazetecilere yaptığı açıklamada, The Carlyle Grubu’nun Türkiye’de çeşitli yatırım olanaklarını araştırdığını söyledi. 
     Koç Grubu ile bir işbirliğine gideceklerini hatırlatan Kaslowski, şöyle konuştu "Ama öyle başlıyorlar. Türkiye ile ilgileniyorlar ve büyük bir kriz içinde olduğumuzu görüyorlar. Aslında en büyük çalışma şekilleri ve işleri, kelepir birtakım şirketleri satın almak ve ondan sonra bunları yükseltmek ve bir süre sonra satmaktadır. Bunun en iyi tarafı ve zamanı nedir En dipte bulunduğu yer. Türkiye’de acaba dibe vurduk mu, vurmadık mı belli değil, araştırıyorlar." 
     Aldo Kaslowski, "Ziyaretin bu günlere rastlaması tesadüf değil öyleyse" sorusu üzerine, "Doğrusu bunu pek bilmiyorum. Ama böylesine çok var, gelip gidenler aslında" dedi. Kaslowski, The Carlyle Grubu’nun çok büyük bir yatırımcı grup olduğunu, İstanbul’dan İtalya Milano’ya gideceklerini bildirdi. The Carlyle’in portföyünün 30-40 milyar dolar olduğunu zannettiğini dile getiren Kaslowski, Türkiye’de bir temsilcilik vermek için arayış içinde olduklarını anlattı. Kaslowski, "Kriz sonrasında değeri düşen Türk şirketlerini mi almaya geldiler " sorusu üzerine, "Eğer tam dibe vurmuşlarsa, büyük ihtimalle alıcı olabilirler" diye konuştu. 
     Eczacıbaşı Holding Yönetim Kurulu Başkanı Bülent Eczacıbaşı da, yemekte Bush’un daha çok yönetiminde yer aldığı The Carlyle Group’un çalışmaları hakkında açıklamalarda bulunduğunu söyledi. The Carlyle’in yatırım düşündüğünü, ancak yemekte pek somut projelerden bahsedilmediğini ifade eden Eczacıbaşı, The Carlyle Group’u hakkında çeşitli bilgiler aldıklarını kaydetti. Eski ABD Başkanı Bush, yemekte 1 saat 15 dakika kadar kaldı. 
     Çırağan Sarayı’ndaki yemek sürerken, yemeğin verildiği basına kapalı bölümden çıkan emekli Orgeneral Çevik Bir, gazetecilerin "Siz de mi yemeğe katıldınız " sorularına, "Hayır, dostlarımla beraberdim" cevabını verdi. The Carlyle Group’un ev sahipliği yaptığı yemeğe katılan işadamları arasında, Rahmi Koç, Bülent Eczacıbaşı, Üzeyir Garih, Eşref Cerrahoğlu, Rona Yırcalı, Aldo Kaslowski, Rıfat Hasan ve Mehmet Habbab’ın yer aldığı öğrenildi. 
     




</TEXT>
</DOC>
