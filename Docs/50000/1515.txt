<DOC>
<DOCNO> 1515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/sondun15.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Bosna'da görev yapmış gazetecileri sağlık kontrolünden geçirecek 
</HEADLINE>
<TEXT>

     Fransa Cumhurbaşkanı Jaques Chirac, Kosova ve Bosna'daki askerlerinin silahlarda kullanılan zayıflatılmış uranyumdan etkilenip etkilenmediklerini saptamak için ''şeffaflıkla'' çalışacaklarını söyledi. 
     Cumhurbaşkanlığı Sözcüsü Catherine Collana'nın verdiği bilgiye göre, Chirac, haftalık bakanlar kurulu toplantısında, Fransa'nın ''Balkan Sendromu''yla ilgili ulusal ve uluslararası araştırmalara yardımcı olmak için elinden geleni yapacağını belirtti. 
     Chirac, Başbakan Lionel Jospin ile Savunma Bakanı Alain Richard'ın alınacak tedbirler ve atılacak adımlar konusunda hemfikir olduklarını, böylece meselenin tam bir şeffaflık içinde ele alınabileceğini kaydetti. 
     Bu arada, Avustralya hükümetinin de Balkanlar'da görev yapmış personelinin zayıflatılmış uranyuma maruz kalıp kalmadığını belirlemek için araştırma yapacağı bildirildi. Eski Yugoslavya topraklarında 200 kadar Avustralyalı görev yapmıştı. Öte yandan, Yunanistan Gazeteciler Federasyonu, Kosova ve Bosna savaşlarını izlemiş üyelerini kontrolden geçirecek. Gazeteciler Sendikası Panhelenik Federasyonu'ndan George Savidis, Reuters'a yaptığı açıklamada, 1999'daki NATO operasyonu ile 1992-95 Bosna savaşını izlemiş üyeleri olan gazeteci, kamereman ve teknisyenlerin radyasyon alıp almadıklarının saptanması için kontrolden geçirileceklerini söyledi. 




</TEXT>
</DOC>
