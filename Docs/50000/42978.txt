<DOC>
<DOCNO> 42978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sondun02.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray'dan "haçlı seferi" özrü.... 
</HEADLINE>
<TEXT>

     ABD Başkanı George Bush'un, terörizmle mücadeleyi anlatırken, dinler savaşına işaret eden ve ''cihat'' anlamına da gelen ''Haçlı Seferi'' deyimini kullandığına pişman olduğu belirtildi. 
     Beyaz Saray sözcüsü Ari Fleischer, Başkan Bush'un, ''Haçlı Seferi'' sözüyle, terörizmle mücadelenin çok geniş çaplı bir dava olduğunu anlatmaya çalıştığını söyledi. Fleischer, ABD Başkanı Bush'un, iletmeye çalıştığı mesajla kimseyi incitmek istemediğini ve sözcüğün İngilizce anlayış çerçevesinde, ''büyük dava'' anlamında kullanıldığını vurgulayarak, insanlara yanlış bir mesaj ulaştıysa, Bush'un üzüntü duyacağını belirtti. Bush, Pazar günü gazetecilere açıklamasında, ''bu Haçlı Seferi, terörizme karşı savaş, zaman alacak'' demişti. Başkan Bush'un sözleri, bazı Arap ve Müslüman ülkelerde şüpheyle karşılandı. George Bush, terörizme karşı mücadelesinde, özellikle Arap dünyasının ülkeleriyle, geçen hafta meydana gelen saldırıların faillerini bulmak için uluslararası işbirliğine gitmek istiyor. ABD Başkanı, saldırılar sonrasında, ABD'de Müslümanlar'a karşı taciz olaylarının artması üzerine, bu olayları kınayarak, Washington'daki İslam Merkezi'ni ziyaret etmişti. 







</TEXT>
</DOC>
