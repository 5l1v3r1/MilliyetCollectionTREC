<DOC>
<DOCNO> 49718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/siyaset/siy04.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’den diplomatik atak’ 
</HEADLINE>
<TEXT>

14 üyeli MGK, Türkiye’yi hedef alan terör örgütlerinin Avrupa’daki faaliyetlerinin durdurulması için diplomatik atak kararı aldı. OHAL’in dört ay daha uzatılması da benimsendi 
     ANKARA Milliyet 

     Anayasa’nın 118. maddesinin değiştirilmesinden sonra dün ilk kez 9 sivil ve 5 asker üyeyle toplanan Milli Güvenlik Kurulu’nda Türkiye’yi hedef alan terör örgütlerinin Avrupa’daki faaliyetlerinin engellenmesi için diplomatik atak başlatılması kararlaştırıldı. Çankaya Köşkü’nde dün toplanan MGK’ya, Anayasa değişikliği doğrultusunda Başbakan Yardımcıları Devlet Bahçeli, Mesut Yılmaz ve Hüsamettin Özkan ile Adalet Bakanı Hikmet Sami Türk ilk kez "asil üye" sıfatıyla katıldı. 
     
Diplomatik atak      Dört buçuk saatlik toplantıda MGK Genel Sekreterliği’nin hazırladığı "ülkemizde olası terör etkinliklerine verilebilecek dış desteği önlemek maksadıyla alınması gereken önlemler" raporu masaya yatırıldı. Kurul, Türkiye’yi hedef alan terör örgütlerine Almanya, Hollanda, Belçika, Yunanistan ve İran’dan verilen desteğin sona erdirilmesi için "diplomatik atak" başlatılmasına karar verdi. 
     Öncelikle DHKP-C, PKK ve Kaplancılar gibi örgütlerin Avrupa Birliği’nin terör örgütleri listesine alınması için çaba harcanacak. Batı ile ikili temaslarda da Türkiye’yi hedef alan örgütlerin faaliyetlerinin yasaklanması ve suçluların iadesi istenecek. 
     Toplantıda Diyarbakır, Tunceli, Şırnak ve Hakkari’de OHAL uygulamasının 1 Aralık’tan itibaren dört ay daha uzatılması yönünde hükümete tavsiye kararı çıktı. 
     



 SİYASET 














</TEXT>
</DOC>
