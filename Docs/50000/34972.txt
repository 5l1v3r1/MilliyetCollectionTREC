<DOC>
<DOCNO> 34972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/dunya/dun03.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan’a Latin’ köprüsü 
</HEADLINE>
<TEXT>

Rusların Kiril alfabesi dünden itibaren yasaklandı ve gazeteler Latin harfleriyle çıktı 
     MOSKOVA Milliyet 

     Azerbaycan Devlet Başkanı Haydar Aliyev’in kararnamesi uyarınca, ülkede 1939 yılından bu yana aralıksız kullanılan Rus alfabesi dünden itibaren yerini Latin harflerine bıraktı. 
     Aliyev, Latin alfabesine geçiş nedeniyle Azerbaycan halkını kutladı ve bundan böyle 1 Ağustos’un "Ulusal Alfabe Günü" ilan edileceğini açıkladı. Karar uyarınca, bundan böyle Azerbaycan’da resmi yazışmalarla gazete, dergi ve kitap gibi yayınların yanı sıra reklam afişleri ve dükkan isimlerinde Kiril harfleri kullanılamayacak. 
     Azerbaycan, Latin harflerine geçme kararını 1992 yılında almış, uygulamanın gecikmesi üzerine Aliyev 18 Temmuz’da bir kararname yayınlayarak 1 Ağustos’u başlangıç tarihi olarak belirlemişti. 
     
     Türkiye ile yakınlaşma 
     Azerbaycan’daki Rus kültürüne darbe vuracak ve ülkeyi Türkiye ve Batı’ya yakınlaştıracak alfabe değişikliğinin kısa dönemde karışıklık yaratması bekleniyor. Özellikle yaşlı Azeriler, sadece Rus harfleriyle yazılan Azerice yazıları okuyabiliyor. Dünden itibaren Latin harfleriyle basılan gazetelerin okuyucunun sayısının düşmesi de bekleniyor. 
     



 DÜNYA 












</TEXT>
</DOC>
