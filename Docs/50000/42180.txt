<DOC>
<DOCNO> 42180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sonspo06.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan Başkan Yardımcısı Galliani "Terim bir komutan" 
</HEADLINE>
<TEXT>

     İtalya'nın AC Milan Kulübü Başkan Yardımcısı Adriano Galliani, ''Fatih Terim'e, projemize en uygun kişi olduğu için inandık'' dedi. 
     La Gazzetta dello Sport Gazetesi'nde bugün yayımlanan demecinde Adriano Galliani, Terimli AC Milan'ın projesini anlattı. Galliani, ''Herşeyden önce insanları memnun eden bir oyun istiyoruz. Sonuçlar daha sonra gelir. Şu ana kadar takımın ilerlemesinden memnunum. Her maç daha iyiye gidiyor. Rui Costa, Redondo ve Ambrosini takıma geri döndüğünde dünyanın en güçlü takımları arasında olacağız'' diye konuştu. 
     Galliani, projelerine en yatkın teknik direktör olarak gösterdikleri Fatih Terim için, ''Çok karizmatik ve büyük kişiliği olan bir insan. Futbolcuları ikna etme ve onlara komuta etme kapasitesine sahip. Kesinlikle o bir komutan. Zaten inandırıcılığı olmayan biriyle ileriye gidilemez'' ifadelerini kullandı. 
     Galliani, AC Milan Kulübü Başkanı ve İtalya Başbakanı olan Silvio Berlusconi ile sürekli konuştuğunu belirterek, ''Başkanımız güzel oyuna bayılıyor. O maçta ilk önce güzel oyunu görmek istiyor. İyi oyun oynayıp kaybettiğimiz bir maçta bu zamana kadar hiçbir eleştirisi olmadı. O daha çok Milan'ın güzel bir imaj sergilemesini istiyor'' dedi. 
     Yeni AC Milan'ı oluşturma projesinin halen çalışma aşamasında olduğunu kaydeden kırmızı-siyahlı kulübün yöneticisi, büyük bir Milan yaratmak için ellerinde yeterli teknik kadro ve oyuncuların bulunduğunu bildirdi. 
     Ümit'in transferini ''Alaves maçından sonra, Fatih Terim onun alınması için bize baskı yaptı. Biz de teknik direktörümüze güvenin işareti olarak bu transferi gerçekleştirdik'' diyen Galliani, uzun zamandır izledikleri Ümit'in kalitesinin tartışılamaz olduğunu dile getirdi. 
     Galliani son olarak, ''Rui Costa, çok kaliteli bir futbolcu. Lazio maçına dek döneceğini umuyorum. Inzaghi'yi almadan önce Brescia'daki bir stüdyoda, Shevchenko ile birbirlerini tamamlayabilecekleri üzerine bir araştırma yaptırdık. 2'si de farklı özelliklere sahip ve birbirlerini tamamlayan futbolcular'' dedi. 






</TEXT>
</DOC>
