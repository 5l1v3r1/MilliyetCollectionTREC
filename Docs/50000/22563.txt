<DOC>
<DOCNO> 22563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sondun07.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban Hindulara kıyafetlerinde etiket taşıma zorunluluğu getiriyor 
</HEADLINE>
<TEXT>

     Afganistan'da iktidarda bulunan Taliban rejimi, bu ülkedeki Hinduları ''Müslümanlardan ayırt etmek için'' giysilerinde kendilerini belli edecek bir kimlik etiketi taşımalarını zorunlu hale getiriyor. 
     Taliban'ın dini polis şefi Muhammed Wali, bu konudaki emrin uygulanma tarihinin henüz belli olmadığını, ancak yakında olabileceğini açıkladı. Wali, söz konusu yasayla Hindu kadınların, Müslümanlar gibi örtünmesinin de zorunlu olacağını söyledi. 
     Bu emre yönelik eleştirilerin Taliban'ı kararından geri döndüremeyeceğini belirten Wali, kararın İslam'a uygun olduğunu savundu. 
     Wali, Sihlerin türbanlarıyla kolayca ayırt edilebildiklerini, bu nedenle ayrı bir kimlik işaretine gerek olmadığını kaydetti. Yeni kararın yalnızca Hindulara uygulanacağını belirten Wali, çünkü Afganistan'da Yahudi ya da Hıristiyan bulunmadığını söyledi. Afganistan'da yaşayan yabancıların da bir kimlik etiketi taşıyıp taşımayacakları konusundaysa bilgi verilmedi. Taliban'ın Hinduların giysisinde ne tür bir kimlik etiketi yer alacağına dair henüz karar vermediği belirtildi. Afganistan'ın başkenti Kabil'de 5 bin Hindu yaşıyor. 
     Hinduların giysilerine kimlik etiketi takılmasına dair karar, Hindular arasında tepkiye yol açtı. Hindistan haber ajansı PTI'ya açıklama yapan Hindistan Dışişleri Bakanlığı'ndan bir yetkili, açıkça azınlıklara yönelik ayrımcılığı hedefleyen bu gibi kararları üzüntüyle karşıladıklarını söyledi. Yetkili, bunun Taliban'ın kabul edilemez ideolojisinin geriliğinin kanıtı olduğunu söyledi. Öte yandan, Kabil'de yaşan ve yalnızca önadını açıklayan Hindu kökenli Anar, kendisini Hindu olarak tanıtacak bir etiket taşımayı istemediğini belirtti. Anar, bunun kendilerini toplumda küçük düşürücü ve hassas bir konuma sokacağını söyledi. 






</TEXT>
</DOC>
