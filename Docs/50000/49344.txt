<DOC>
<DOCNO> 49344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/spor/aspo.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, maçı 2-0’dan 3-2’ye getirdi. Denizli uzatmada son sözü söyledi 
</HEADLINE>
<TEXT>
GÜLER MİSİN AĞLAR MISIN 
Kaleci Fevzi’nin iki hatasıyla Kartal bir anda şoka uğradı. Ancak Bayram’ın ilk yarıdaki tek golü Siyah - Beyazlılar’ı umutlandırdı. Beşiktaş ikinci 45 dakikada Denizli’yi ablukaya aldı. İlhan eşitliği getirdi. 89’da Stavrum’un galibiyet golüne sevinen Kartal, Veysel’in sayısıyla gülerken, ağladı 
     DENİZLİ’DE nefesleri kesen bir 90 dakika yaşandı. İki takım da çok açık defans hataları yaptı. Karşılıklı net pozisyonlarla son anlara kadar tribünler ayakta kaldı. Fevzi’nin 5. dakikadaki hatasını Veysel değerlendirdi. Aynı Fevzi 21. dakikada Bülent’in ortasında topu filelerine gönderdi. Bayram’ın 30. dakikadaki golü Beşiktaş’ı tekrar umutlandırdı. İlhan 63’te beraberliği getirirken, formasının altından Fevzi’nin numarasını çıkartarak arkadaşına jest yaptı. 89’da Stavrum’un golüyle k bus, rüyaya döndü ama uzatma dakikalarında Veysel faturayı kesti. 
     
     Dakika dakika maç 
     5. dakika Yasin’in hatası sonrası topla buluşan Ali Tandoğan sağ çaprazdan sert vurdu. Fevzi’den dönen topu Veysel tamamladı 1-0 
     14. dakika Nihat’ın sağ kanattan yaptığı ortaya arka direkte bekleyen Bayram, kafayı vurdu. Meşin yuvarlak yerden sekerek oyun alanının dışına çıktı. 
     12. dakika Ahmet Hassan soldan ceza alanına ortaladı, Bülent arka direğe doğru aşırdı. Fevzi pozisyona hakim olmak isterken, topu elinden kaçırdı 2-0 
     28. dakika Timuçin sol kanattan aut çizgisine inip, ortaladı. Altı pas üzerinde kafayı vuran Ali Tandoğan’ın şutu direğin yanından dışarı çıktı. 
     30. dakika Nihat topla birlikte sağ kanattan ceza alanı çizgisine kadar geldi. Ortasına kafayı vuran Bayram farkı bire indirdi 2-1 
     37. dakika Ofsayt beklentisiyle duraksayan Beşiktaş savunmasının arasından iyi sıyrılan Ali Tandoğan, sert vurdu. Fevzi gole izin vermedi 
     54. dakika Ali Tandoğan’ın pasında ceza alanı içinde topla buluşan Seyfi, kaleye paralel vurdu. Ancak meşin yuvarlağa kale önünde kimse dokunamadı. 
     57. dakika Nihat’ın kullandığı korner atışında topa Mustafa müdahale etti. Topu önünde bulan İlhan vurdu. Top üstten oyun alanını terk etti. 
     63. dakika El Saka’dan seken topu Tümer altı pasa ortaladı. Bomboş durumdaki İlhan beraberliği sağladı 2-2 
     71. dakika Yasin’in derinlemesine çıkardığı pası, Bayram’a gelmeden kalesini terkeden Abdoulaye uzaklaştırdı. 
     89. dakika Sertan’ın düşürülmesiyle kazanılan serbest atışta Tümer’in vuruşunu kaleci çeldi. Sertan çevirdi, Stavrum kafayı vurdu ve takımının üçüncü golünü attı 2-3 
     90. dakika El Saka orta sahadan topu ceza sahasına doldurdu. İbrahim’den seken meşin yuvarlağı önünde bulan Veysel maçın skorunu belirledi 3-3 
     
NASIL OYNADILAR      BEŞİKTAŞ 
     FEVZİ 
     Yediği ilk goldeki hatasını bir kenara bırakın, ikinci gol tam bir kaleci skandalı. Tuttuğu topu içeri attı. 
     
     TAYFUR 
     Daum’un jokeri. İlk yarıda orta alanda, ikinci yarıda savunmada görev yaptı, soğukkanlıydı. 
     
     ALİ EREN 
     İlk yarıda oyunda kaldı, acemileri oynadı. Rakip ataklarda eli ayağına dolaştı, riske girdi. 
     
     RONALDO 
     Ne doğru dürüst hava topu alabildi, ne de orta alana isabetli pas atabildi. Tek top oynamadı. 
     
     BAYA 
     Herkes isyan ediyor, Daum direniyor. Orta alanda hiçbir şey yapmadı. Ofansa çıktığında çuvalladı. 
     
     NİHAT 
     Kartal’ı her iki yarıda da uçuran isimdi. Sağ kulvarda mükemmel işler yaptı, klas ortalar çıkardı. 
     
     KHLESTOV 
     Her hattıyla dökülen savunmayı ayakta tutan, işini yapan, ofansa katkısı olan isimdi. 
     
     İBRAHİM 
     Süratine ve de isteğine diyeceğimiz yok. İleri çıkışlarda isabetli orta yerine topu rakibe nişanladı. 
     
     BAYRAM 
     Kartal’ın gizli golcüsü, pozisyonlar yakaladı, birini rakip kaleye gönderdi. Hava toplarında etkiliydi. 
     
     İLHAN MANSIZ 
     Mustafa’nın markajında oynadı, ilk yarıda gol üretemedi. İkinci yarıda eşitliği sağladı, görevini yaptı. 
     
     YASİN SÜLÜN 
     Orta alanı sürükleyen, topu rakip alana yıkan isimdi. Tekniği ve soğukkanlılığı ön plandaydı. 
     
     TÜMER 
     Neden yedek oturtulduğunu ne o, ne de biz anladık. İkinci yarıda girdi, sol kulvara işlerlik kazandırdı. 
     
     STAVRUM 
     Baya’nın yerine oyuna girdi. Gol için düşünüldü, Beşiktaş’ı öne geçiren golü atarak görevini yaptı. 
     
     SERTAN 
     Son dakikalarda oynadı. Topla ilk buluşmasında takımına frikik kazandırdı. Üçüncü golün pasını verdi. 
     
     DENİZLİSPOR 
     ALİ TANDOĞAN 
     Denizlispor’u ilk yarıda ayağa kaldırdı, sağ kulvarı nefis kullandı, Kartal’a sıkıntılı anlar yaşattı. 
     
     BÜLENT 
     Stoper oynamasına karşın sık sık ileri çıkarak ofansa isabetli toplar attı, birini gole çevirdi, alkışları topladı. 
     
     EL SAKA 
     Defansta adeta tek başına mücadele etti. Yedikleri ilk golde hatalıydı, ama ikinci yarıda kendini affettirdi. 
     
     MAÇIN HAKEMİ 
     METİN Tokat istikrarlı bir maç yönetmeye çalışırken, yardımcılarının kurbanı oldu. Ofsaytlarda kalkan hatalı bayraklar Tokat’ın da konsantrasyonunu etkiledi, ardından bu kez de hatalı düdükler geldi. 
     



 SPOR 

























</TEXT>
</DOC>
