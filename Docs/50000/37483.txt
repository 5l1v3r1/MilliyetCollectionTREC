<DOC>
<DOCNO> 37483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sontur20.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski polis şefi çete suçundan mahkeme önünde... 
</HEADLINE>
<TEXT>

     İstanbul Mali Şube Müdürlüğü yaptığı dönemde İSKİ soruşturması ve tarihi eser kaçakçılığı operasyonlarıyla tanınan Salih Güngör'ün de aralarında bulunduğu 4 sanığın, ''Cürüm işlemek amacıyla teşekkül oluşturmak'' ve ''Tehdit'' suçlarından yargılanmasına devam edildi. 
     İstanbul 5 No'lu DGM'deki duruşmaya, tutuksuz yargılanan sanıklar Salih Güngör, Ümran Üzümcü ve Enver Atik katıldı. Davanın diğer tutuksuz yargılanan sanığı Hayrettin Ertekin ise duruşmaya gelmedi. 
     Duruşmada sorgusu yapılan işadamı Ümran Üzümcü, Kandilli ve California'daki evlerinde bulunan tarihi eser niteliğindeki antika eserlerinin, boşandığı eşi Melahat Kılıçarslan tarafından yağmalandığını ve kaçırıldığını öne sürerek, bu nedenle gerek Amerika'da, gerekse Türkiye'de birçok dava açtığını anlattı. 
     Eski eşinin elindeki eserlerin başka ülkelere gönderilmemesi için ilgili yerlere başvurduğunu belirten Üzümcü, ''Aile dostumuz bir avukat aracılığıyla Salih Güngör ile görüştüm. Sadece 10 dakikalık bir görüşmemiz oldu. Kendisine durumu anlattım. Ondan eski arkadaşları ile konuşmasını, bu konuyla daha fazla ilgilenilmesini sağlamasını istedim. Bu görüşmeden başka bir daha kendisiyle görüşmem olmadı, şimdi görüyorum'' dedi. 
     Amerika'da süren davalara katılma zorunluluğu bulunduğunu da hatırlatan Üzümcü, bu nedenle İstanbul DGM'deki duruşmalardan vareste tutulmasını istedi. 
     Hakkında açılan bu dava nedeniyle itibarının zedelendiğini savunan Salih Güngör de, ''26.5 yıl bu ülkeye hizmet ettim. Bu davayla mesleki itibarım zedelendi. Bana verilecek cezadan çok, buraya gelip gitmek ağrıma gidiyor. Duruşmalardan vareste tutulmak istiyorum. Benim ne telefon dinleme ne de başka bir olayla ilgim var'' şeklinde konuştu. 
     Bir süre Ümran Üzümcü'nün güvenlik şefliğini yapan Enver Atik de, halen Melahat Kılıçarslan ve yakınları tarafından tehdit edildiğini öne sürdü. 
     Mahkeme heyeti, davanın açılmasından bugüne kadar ifadesi alınamayan müşteki Melahat Kılıçarslan'ın, Türkiye'ye giriş yaptığının tespit edilmesi halinde yakalanarak mahkemeye getirilmesini kararlaştırdı. 
     Mahkeme heyeti ayrıca, sanıklar Salih Güngör ve Ümran Üzümcü'nün duruşmalardan vareste tutulmasına da karar vererek, duruşmayı erteledi. 
     Neyle suçlanıyor 
     İstanbul DGM Cumhuriyet Başsavcılığı'nca hazırlanan iddianamede, Ümran Üzümcü'nün boşandığı eşinden tarihi eser, tablo ve halıları geri alabilmek için Salih Güngör'den, Güngör'ün de Hayrettin Ertekin'den yardım istediği anlatılıyor. 
     Güngör, Ertekin ve Üzümcü'nün, bu amaçla Melahat Kılıçarslan'ın takip edilmesi, telefonlarının dinlenmesi ve hatta ölümle tehdit edilmesi olaylarını gerçekleştirdikleri kaydedilen iddianamede, Enver Atik'in de bu oluşuma yardımcı olduğu ifade ediliyor. 
     İddianamede, sanık Salih Güngör, Hayrettin Ertekin ve Ümran Üzümcü'nün TCK'nın 313. maddesinin 1, 3 ve 4. fıkraları ile TCK'nın 191. maddesinin 2. fıkrası uyarınca, ''Cürüm işlemek amacıyla teşekkül oluşturmak ve bu teşekkülde yöneticilik yapmak'' ile ''Tehdit'' suçlarından dolayı 2 ile 6.5'ar yıl arasında ağır hapis cezasına çarptırılmaları isteniyor. 
     İddianamede, sanık Ertekin'in ayrıca ''6136 sayılı Ateşli Silahlar Kanunu'na muhalefet'' suçundan da 1 ile 3 yıl arasında hapis cezasına çarptırılması talep ediliyor. Aynı iddianamede, sanık Enver Atik'in de, ''Cürüm işlemek amacıyla oluşturulan teşekküle katılmak'' suçundan 1 ile 3 yıl arasında ağır hapis cezasına çarptırılması isteniyor. 
     
     
     







</TEXT>
</DOC>
