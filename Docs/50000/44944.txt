<DOC>
<DOCNO> 44944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/dunya/dun01.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Meteorolojik operasyon hazırlığı 
</HEADLINE>
<TEXT>

     ÖNAY YILMAZ İstanbul 

     İkinci Dünya Savaşı, Irak'a saldırı ve Kosova savaşlarında meteorolojiden yararlanan ABD, Afganistan'a yapmayı planladığı harekatında da aynı taktiği kullanacak. Afganistan'ın meteorolojik haritasını çıkaran ABD'nin bu sayede başarıyı yakalama olasılığının arttığını belirten İTÜ Uçak ve Uzay Bilimleri Fakültesi'nden Doç. Dr. Mikdat Kadıoğlu, şu bilgileri verdi 
     
     'Bulutlara dikkat' 
     "Kapalı ve yağışlı havalarda hedefini görerek vuran Tomahawk füzelerinin işi zor. Ayrıca lazer güdümlü bombalar da bu havalarda etkileniyor. Bu havalarda GPS Global Yer Belirleme Sistemi güdümlü yeni bomba ve füzeler kullanılabilir. F - 15E, F - 111, F - 117 ve A - 6E gibi uçaklar hedefe kilitlenebilen radarlarla donatıldıkları için alçak bulut örtüsünden etkilenmez. Ancak diğer saldırı uçakları için havanın açık olması gerekir." 
     
     Alman ordusu gafil avlanmıştı 
     2’nci Dünya Savaşı sırasında, ünlü Normandiya Çıkarması'nı iki fırtına arasında gerçekleştiren ABD, "havaya güvenen" Almanları gafil avladı. ABD, "Çöl Fırtınası" operasyonu ve Kosova savaşında da meteorolojiyi kullanarak başarı elde etti. Irak'ın Scud füzelerini bulutlu havalarda attığını keşfeden ABD, müttefiklerini böyle havalarda füzelere karşı dikkatli olmaları için uyarmıştı. Japonlar da Pearl Harbor baskınında, uçakları bulutların arkasına gizlemişti. 
     



 DÜNYA 
















</TEXT>
</DOC>
