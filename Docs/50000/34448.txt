<DOC>
<DOCNO> 34448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/son/sontur07.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite adaylarının geleceğini tercihler belirleyecek 
</HEADLINE>
<TEXT>

     Binlerce öğrenci bir üniversiteye girebilmek için büyük bir stres yaşarken, 2001 ÖSS'de başarılı olan her üç adaydan yalnızca biri bu şansı yakalayabilecek. 
     2001 ÖSS'de 105 puan barajını aşan bir milyon 26 bin 903 aday için tercih maratonu 1 Ağustos Çarşamba günü başlıyor. ÖSS'de 105 ile 199.999 arasında puan alan adaylar, örgün ön lisans programları ile açıköğretim programları arasından 18 tercih yapabilecek. 2001 ÖSS'de 120 barajını 651 bin 733 aday aşarken, bu adaylar da üniversitelerin örgün lisans programlarından 18, ön lisans programlarından da 6 tercih belirleyebilecek. ÖSS'de 105 barajını aşan kız meslek liselerinin çocuk gelişimi ve eğitimi bölümü mezunları, Açıköğretim Okul Öncesi Öğretmenliği bölümüne girebilecek. 
     Yabancı Dil Sınavı'nda YDS 110 puan barajını aşan adaylar da Açıköğretim İngilizce Öğretmenliği programını tercih edebilecek. 
     Adaylar, tercihlerini internet aracılığıyla da yapabilecek. Adayların form ve internet gibi iki türlü tercih yapmaları durumunda, tercih formları geçerli olacak. Tercihler için adaylar 6 milyon lira ödeyecek. Tercih formları, 10 Ağustos Cuma günü mesai saati bitimine kadar lise ve dengi okullar ile ÖSYM sınav merkezlerine teslim edilebilecek. Adaylar, teslim için de 750 bin lira ödeyecek. 
     Üniversiteye yerleştirmede adayların tercihleri de önemli ölçüde belirleyici olacak. Alanı doğrultusunda bir programı tercih eden adaylar, 40 puana kadar ek puan alabilecek. ÖSS sayısalda 146.328, sözelde ise 126.860 puan alan ve fen bilimleri alanından mezun olan bir aday, mühendislik fakültelerini tercih ettiğinde yerleştirme puanı 177.888, iletişim gibi sözel puanla öğrenci alan bir programı tercih ettiğinde ise yerleştirme puanı 138.885 olacak. Alanı doğrultusunda tercih yapan adaylar daha şanslı olacak. 
     ÖSS'de 120 barajını aşan öğrenciler, lisans programlarına aday olurken, 120 barajını aşan binlerce aday yine de açıkta kalacak. Lisans programlarına yerleştirmelerin 135 puandan başladığı belirlenirken, 120 barajını aşması beklenen yaklaşık 650 bin adaydan büyük bölümü yine bir programa giremeyecek. 
     2001-2002 öğretim yılı için üniversitelerin örgün programlarının toplam kontenjanı 318 bin 77 olarak belirlenirken, ön lisans programlarına 127 bin 325, lisans programlarına 178 bin 428, özel yetenek sınavı ile öğrenci alan programlara da 13 bin 22 aday yerleştirilecek. ÖSS sonucunda devlet üniversitelerine 278 bin 260, vakıf üniversitelerine 24 bin 847, KKTC'de üniversitelere 12 bin 936, yurtdışındaki üniversitelere ise 2 bin 732 aday girebilecek. Yaklaşık 100 bin adayın da açıköğretim kurumlarına yerleştirilmesi beklenirken, üniversite maratonuna başlayan bir milyon 473 bin 906 adaydan, yaklaşık bir milyonu üniversite kapısında kalacak. 
     Üniversitelere yerleştirme sonuçlarının da Ağustos ayının ortalarında açıklanması beklenirken, yerleştirilen adaylar 13-19 Eylül günlerinde kayıt yaptırabilecek. 
     Kayıtlardan sonra boş kalacak kontenjanlar ile sınavdan sonra açılan programlara, ek yerleştirme ile öğrenci yerleştirilecek. 







</TEXT>
</DOC>
