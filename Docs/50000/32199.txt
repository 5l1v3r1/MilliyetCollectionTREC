<DOC>
<DOCNO> 32199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sontur10.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başhekim'den Sağlık Bakanı Durmuş'a isyan... 
</HEADLINE>
<TEXT>

     Sağlık Bakanı Osman Durmuş, Karabük Devlet Hastanesi'ni ziyareti sırasında, Başhekim Nurullah Soyhan'a, hastane döner sermaye gelirlerinin, inşaat için kullanılmak yerine, personele verilmesini emretti. Buna itiraz eden Soyhan, Durmuş hastaneden ayrılırken, arkasından, ''İstifa ediyorum'' diye bağırdı. 
     Durmuş, bazı temel atma ve açılış törenlerine katılmak üzere geldiği Bartın'dan, sabah saatlerinde Karabük'e geçti. 
     Karabük'te ilk olarak valiliği ziyaret eden Durmuş, burada Vali Nafiz Kayalı'dan brifing aldı. Valiliğin ardından, Karabük Devlet Hastanesi'ne geçen Durmuş, hastanenin yenilenen bazı servislerinin açılışlarını yaptı. Hastane çalışanlarının, döner sermayeden yeterince pay alamadıklarından yakınmaları üzerine, Bakan Durmuş, hastane ek bina yapım çalışmalarının durdurulmasını istedi. 
     Başhekim Nurullah Soyhan'a ''Döner sermaye gelirlerinin yüzde 50'sini sağlık çalışanına vereceksin. Bu bir emirdir. Buraya harcamayacaksın'' diyen Durmuş, Hastane Döner Sermaye Uygulamaları Yönetmeliği'nin de bunu gerektirdiğini hatırlattı. Başhekim Operatör Doktor Soyhan'ın itiraz etmesi üzerine Durmuş, ''Anlatamıyorum galiba'' diyerek, isteğini tekrarladı. Durmuş, ''Döner sermaye zaten az. İnşaatı bırakacaksın...'' dedi. Daha sonra hastaneden ayrılan Durmuş, hastane bahçesinde arabasına binmek üzereyken Başhekim Nurullah Soyhan, Durmuş'un arkasından, ''İstifa ediyorum'' diye bağırarak, tepkisini gösterdi. Soyhan, Karabük Valisi ve diğer yetkililer tarafından yatıştırıldı. 
     Durmuş, daha sonra Ovacık ilçesindeki Boduroğlu Yayla Şenlikleri'ne katıldı. Burada gazetecilerin, hastanede yaşanan olaya ilişkin sorularını yanıtlayan Durmuş, Döner Sermaye Yasası gereğince hastane gelirlerinin yüzde 50'sinin personele verilmesi gerektiğini söyledi. 
     Sağlık işletmesi haline gelen hastanelerin elde ettikleri gelirin yüzde 50'sini dağıtmalarının, bir kanun emri olduğunu anlatan Durmuş, Karabük Devlet Hastanesi'nin, oldukça iyi donanımlı bir hastane olduğunu ifade etti. Durmuş, şöyle devam etti 
     ''Hastane iyi donanımlı ama hedef, hasta memnuniyetini de temin etmek. Bu, hak ettiği ücreti alan sağlık personeli ile mümkündür. Bir tarafta, 150 milyon lira bıçak parası alan doktorlar olacak, bir tarafta aylık 180-200 milyon lirayla geçinen arkadaşlarımız olacak. Biz tüm sağlık çalışanlarının döner sermaye gelirlerinden pay almalarını istiyoruz. Biz, vatandaşlardan düzensiz para alımını engellemek, bıçak paralarını engellemek için bu işi yapıyoruz. Oradaki olay bu. Bu, sağlık çalışanlarının mutlu edilmesidir.'' 
     Durmuş, bir gazetecinin, Başhekim Soyhan'ın Bağ-Kur ve SSK'dan alacakları bulunduğunu ve döner sermaye gelirlerinin az olması nedeniyle personele para veremediğini söylediğini anımsatması üzerine, ''Sağlık çalışanlarına parasını vermeyeceksiniz, cihaz ve donanımı peşin parayla alacaksınız, böyle bir çelişki olmaz. Döner sermayeden ne alıyorsa, onun yüzde 50'sini dağıtsın'' diye konuştu. Başhekimi görevden alıp almayacağına yönelik bir soruyu Durmuş, ''Biz öyle birşey söylemedik. Sadece kanuni sorumluluğunu hatırlattık'' diye yanıtladı. Durmuş, Başhekim'in istifa edeceğini söylediğinin hatırlatılması üzerine, ''Ederse eder, sıkıntı yok'' dedi. 







</TEXT>
</DOC>
