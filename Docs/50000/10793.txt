<DOC>
<DOCNO> 10793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/ekonomi/eko04.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Escort’a borsa uğuru 
</HEADLINE>
<TEXT>

Halka arz sonrası ihalelerde şansı artan Escort, şimdi Milli Eğitim Bakanlığı’nın 120 milyon dolarlık projesine hazırlanıyor 
     EBRU SUNGUR 

     Geçen yıl halka açılan Escort Computer, halka arz sonrasında birbiri ardına üç devlet ihalesi kazandı, Bosch’un bayi ağına ürün vermeye başladı, Metro ve Carrefoursa gibi hipermarket zincirleriyle anlaşmalar yaptı. Bosch ile yapılan anlaşmanın görüşmelerinin halka arz öncesinde başladığını, imzanın ise halka açıldıktan sonraya rastladığını belirten Escort Computer Yönetim Kurulu Başkanı İbrahim Özer, halka arzın esas devlet ihaleleri konusunda etkili olduğunu söyledi. 
     Özer, "Halka açıldıktan sonra devlet ihalelerine katılma ve kazanma oranımız arttı" dedi. Escort Computer, aralık ayında Türk Telekom’un 1.2 milyon dolarlık, İstanbul Üniversitesi Tıp Fakültesi’nin 327.9 milyar liralık ve ocakta da Milli Eğitim Bakanlığı’nın 699.6 milyar liralık bilgisayar ihalesini kazandı. 
     Milli Eğitim Bakanlığı’nın bu yıl Dünya Bankası kredisiyle 120 milyon dolarlık bilgisayar ihalesi açacağını bildiren Özer, "Biz de bu ihaleye gireceğiz. Ancak bu çok büyük bir proje olduğu için tek firmaya verilmez. Bizim hedefimiz bu ihalenin yüzde 20’sini almak" diye konuştu. 
     
Ağırlık yeni ürünlere      Geçen yıl Türkiye’de toplam 550 - 600 bin adet bilgisayar satıldığını söyleyen Özer, bu yıl pazarın yüzde 20 büyüyebileceğini öngördü. Escort’un büyüme hedefinin ise yüzde 50 olduğunu ifade eden Özer, şunları kaydetti 
     "Geçen yıl 50 bin adet bilgisayar sattık. Bu yıl 78 bin adet satıp, 70 milyon dolar ciro elde etmeyi planlıyoruz. Bu yıl yatırım yapmayacağız, yeni ürünlere ağırlık vereceğiz. Defter bilgisayarlar gibi mobil ürünleri ve kurumsal müşteriye dönük network ağlarını, server’ları ürün yelpazemize ekleyeceğiz. Kurumsal müşterilere anahtar teslim çözümler sunacağız." 
     Escort’un toplam cirosu içinde ihracatın payının düşük düzeyde olduğunu belirten Özer, 2001 sonunda ihracatın payını artıracaklarını söyledi. Halen Romanya ve Türk cumhuriyetlerine ürün verdiklerini kaydeden Özer, "Şu günlerde Mısır ve Tunus pazarına girmeye çalışıyoruz. Hedefimiz orta vadede bölgesel bir şirket olmak" dedi. 
     


 EKONOMİ 
















</TEXT>
</DOC>
