<DOC>
<DOCNO> 48516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/spor/spo10.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

     Kulüplere maliye tehdidi 
     HAZİRAN ayından itibaren kulüplerin transfer harcamalarını takibe alan, gelir - gider defterlerini inceleyen maliye müfettişlerinin son aşamaya geldiği ve tespit edilen usulsüzlüklerin büyük vergi cezalarını gündeme getirdiği ortaya çıktı. Kulüp başkanlarının önceki gün Maliye Bakanı Sümer Oral ve Başbakan Yardımcısı Hüsamettin Özkan’ı ziyaretlerinin ardında söz konusu incelemelerin yattığı, olası vergi cezalarının durdurulmasının talep edildiği öğrenildi. 
     
     Portekiz sınavı 
     13. Avrupa Şampiyonası Finalleri’ne katılabilmek için kasım ayı içinde Yunanistan ile baraj maçları yapacak olan Ümit Milli Futbol Takımı, bugün deplasmanda Portekiz ile özel maç yapacak. Başkent Lizbon’a yaklaşık 80 kilometre mesafedeki Caldas da Rainha kentindeki karşılaşma TSİ 17.00’de başlayacak. 
     
     Hakeme dayak 
     AYDIN 1. Amatör Küme’de Ortaklarspor ile oynanan maçta kırmızı kart gören Bıyıklıspor’un 22 yaşındaki futbolcusu Mevlüt Övünç, karşılaşmanın hakemi Volkan Sivri’yi saha ortasında dövdü. Olay üzerine maç tatil edilirken, hakem Sivri 10 gün rapor aldı. Koçarlı Cumhuriyet Savcılığı’na sevkedilen Övünç, tutuksuz yargılanmak üzere serbest bırakıldı. 
     
     Agassi-Graf evlendi 
     TENİS dünyasının iki ünlü ismi ABD’li Andre Agassi ile Alman Steffi Graf, evlendi. Uzun süredir birlikte yaşayan çift, Las Vegas’ta sade bir nikah töreniyle hayatlarını birleştirdi. Tören sonrası bir açıklama yapan Andre Agassi, "Bu güzel beraberliğimizi evliliğe dönüştürdüğümüz için çok mutluyuz" ifadesini kullandı. 
     



 SPOR 























</TEXT>
</DOC>
