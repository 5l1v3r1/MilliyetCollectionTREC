<DOC>
<DOCNO> 15947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sontur09.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Şafak yazarı Fehmi Koru bölücülükten yargılanıyor 
</HEADLINE>
<TEXT>

     Gazeteci-yazar Fehmi Koru'nun, bir televizyon programında deprem konusunda yaptığı konuşmada, ''Halkı, ırk, din, mezhep veya bölge farklılığı gözeterek, kin ve düşmanlığa açıkça tahrik ettiği'' iddiasıyla yargılanmasına başlandı. 
     İstanbul 2 No'lu DGM'deki duruşmaya, tutuksuz sanık Fehmi Koru katıldı. 
     Kimlik tespitinin ardından sorgusu yapılan Koru, Kanal 7 Televizyonu'nda her akşam yayınlanan haber bülteninin sonundaki ''Yorum'' bölümünde 5 dakikalık bir konuşma yaptığını belirtti. 
     Programda, Türkiye'de olan olayları izleyici ve okurlarla paylaştığını ileri süren Koru, ''Çeşitli kaynaklardan yararlanarak, tüm dünyadaki düşünce insanlarının değişik inançlara sahip olabileceğini antlatmaya çalıştım'' dedi. 
     Hayatı boyunca hep birlik ve beraberlikten yana olduğunu, konuşmanın da iddia edildiği gibi bölücü nitelikte bir konuşma olmadığını savunan Koru, ''Asla bir suç niyetim olmadı. Bugüne kadar çok uzun gazetecilik geçmişimde kışkırtıcılıkla, bölücülükle ilgim olmamıştır'' şeklinde konuştu. 
     Koru ayrıca, davaya konu konuşmalarının eksik deşifre edildiğini öne sürerek, televizyon kasedinin tekrar incelenmesini talep etti. Duruşma, program kasetinin getirtilerek, bant çözümünün yapılması amacıyla ertelendi. Duruşmayı, Mehmet Barlas, Mehmet Altan, Ali Bayramoğlu, Cengiz Çandar, Emin Şirin, Selahattin Sadıkoğlu ve Hüseyin Gülerce'nin de aralarında bulunduğu çok sayıda yazar ve gazeteci de izledi. Koru, duruşma sonrası basın mensuplarının sorularını cevaplandırırken de, ''Türkiye'de hak ve özgürlüklerin genişletilmesine ne kadar gerek olduğunu yansıtan bir dava'' dedi. 




</TEXT>
</DOC>
