<DOC>
<DOCNO> 35383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/spor/spo03.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
JARDEL ŞOKU 
</HEADLINE>
<TEXT>

Brezilyalı golcü, yine problem çıkardı. Porto’yla anlaşamayınca, Paris’e gidip, G.Saray Başkanı Mehmet Cansun’la buluştu. Portekiz kulübü, ünlü futbolcuyu transfer etmekten vazgeçtiğini açıkladı 
     Porto vazgeçti 
     GALATASARAY’DAN transferi yılan hikayesine dönen Jardel’de son bomba dün patladı ve Porto, Brezilyalı futbolcuyu almaktan vazgeçtiğini açıkladı. Portolu yöneticilerle Jardel’in menajerleri arasında günlerdir süren pazarlık, dün yine sonuçsuz kalırken, Portekiz Kulübü, dün resmi bir açıklama yaparak, Jardel’i almayacaklarını bildirdi. 
     
     Parayı az buldu 
     PORTOLU yöneticiler, resmi açıklamada sorunun Galatasaray’dan kaynaklandığını öne sürerken, bazı çevreler de esas problemin Jardel’in Portekiz Kulübü’nün kendisine teklif ettiği 500 bin doları yeterli bulmaması olduğunu öne sürdü. Transfer suya düştüğü için Sarı - Kırmızılılar’a gelmesi beklenen Alenitchev, Chainho ve Ricardo Costa’nın da transferi yattı. 
     
     Cansun’a koştu 
     DÜNKÜ gelişmeler üzerine Brezilyalı futbolcu, Porto’dan ayrılıp Paris’e gitti ve Galatasaray Başkanı Mehmet Cansun ile buluştu. Başkan Cansun, Porto’yla anlaşmalarını iptal ettiklerini belirterek, "Pazartesi gününe kadar Jardel’i isteyen, aralarında Marsilya ve Valencia’nın da bulunduğu üç kulüple görüşeceğiz. Anlaşma olmazsa, Jardel Galatasaray’da kalacak" dedi. 
     
Yıldız isim Nouma mı      GALATASARAY’DA dün yine Beşiktaş’ın Fransız oyuncusu Pascal Nouma’nın transfer edileceği dedikodusu çıktı. Yönetici Tuncer Hunca’nın yıldız bir oyuncunun transferi için gün saydıklarını belirtmesi bu tür yorumlara yol açtı. 
     
Lucescu çıldırdı      LEVSKİ Sofya maçının hazırlıklarına başlayan Galatasaray’da, Teknik Direktör Lucescu dün akşamki çalışmada oyuncularını ciddiyetsiz görünce adeta çıldırdı. İdmanı yarıda kesen Rumen hoca, "15 dakikadır sizi izliyorum. Yaptıklarınız bana utanç veriyor. Böyle laubali davranırsanız, kendinizi kulübede bulursunuz" dedi. Sarı - Kırmızılılar, bugün 19.00’da sezon açılışında Diyarbakır ile maç yapacak. 
     
Cim - Bom çıkışta      FUTBOLDA Dünya’nın en iyi takımları sıralamasında Galatasaray, yeniden atağa kalkarak, 11.’likten 7.’liğe yükseldi. Uluslararası Futbol Tarih ve İstatistikleri Federasyonu IFFHS tarafından yapılan değerlendirmede, geçen yıl liderliğe kadar çıkan Galatasaray, temmuz ayında 259 puanla 7. sırayı alarak, düşüşüne son verdi. Sıralamada Beşiktaş 45., Fenerbahçe de 95. sıraya geriledi. 
     



 SPOR 























</TEXT>
</DOC>
