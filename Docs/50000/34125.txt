<DOC>
<DOCNO> 34125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sondun09.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika ile İsrail arasındaki gerginlik artıyor... 
</HEADLINE>
<TEXT>

     Brüksel'de, İsrail Başbakanı Ariel Şaron aleyhinde yapılan suç duyurularına ilişkin soruşturma resmen başlatılırken, Belçika basını, İsrail'de Belçika düşmanlığının bir ''histeri'' haline geldiğini yazdı. 
     Belçikalı sorgu hakimi Patrick Collignon, Şaron aleyhinde dava açma girişiminde bulunanları bu hafta dinlemeye başladığını, ilk olarak, 1982'de Lübnan'daki Filistin kamplarından kurtulan Filistinli Suad Srour'un ifadesini aldığını açıkladı. 
     Belçika'da, dünyanın başka hiçbir ülkesinde bulunmayan bir yasa, yabancıların, Belçika'da yaşamasalar dahi, bir başka yabancıyı, ''insanlık suçu'' ithamıyla mahkemeye vermelerine olanak tanıyor. 
     16 Haziran 1993 tarihinde yürürlüğe giren ve 10 Şubat 1999'da kapsamı genişletilen yasa çerçevesinde daha önce, eski İran cumhurbaşkanı Haşimi Rafsancani, eski Çad devlet başkanı Hissene Habre, eski Kongo dışişleri bakanı Abdulaye Yeroida, Irak Devlet Başkanı Saddam Hüseyin gibi isimler aleyhinde suç duyurusunda bulunuldu ve soruşturma açıldı. 
     Belçika adaleti, geçtiğimiz aylarda ilk defa, söz konusu yasa kapsamında açılmış bir soruşturmayı tamamladı ve soykırıma katılmakla itham edilen 4 Ruandalı aleyhindeki suç duyurusunu yerinde bularak, yargılama kararı aldı. Ağır Ceza Mahkemesi'nde, geçen ay, halk jürisi önünde yargılanan sanıklar, ağır hapis cezalarına çarptırıldı. 
     Lübnan'daki Filistin kamplarında 1982 yılında 2 bine yakın insanın öldürülmesinde sorumluluğu olduğu ileri sürülen dönemin savunma bakanı Şaron aleyhinde yapılan suç duyuruları, İsrail Başbakanı'nın, Belçika'da, ''savaş suçlusu'' olarak yargılanması olasılığını getirdi. 
     İsrail'de, Şaron'un savunmasını hazırlamak için, aralarında Başbakanlık görevlilerinin de bulunduğu bir ''özel komite'' oluşturulduğu, üst düzey bir memurun Belçika'ya gelerek adli koşulları incelediği ve Şaron'un savunması için avukat tutulacağı bildirildi. 
     Şaron, konuya ilişkin açıklamalarında, suç duyurularının, ''İsrail'e ve Yahudi halkına zarar vermek isteyenler'' tarafından yapıldığını öne sürerken, İsrail Dışişleri Bakanlığı, Belçika'yı, özellikle subayların gitmemesi gereken ''riskli bölge'' listesine aldı. 
     İsrail'de resmi basın organlarının, Belçika'yı, ''çökmekte olan bir devlet'' olarak nitelendirdiği, bu ülkede ''aşırı sağcı Vlaams Blok partisinin hükümranlığının sürdüğünü'' öne sürdüğü belirtiliyor. 
     Bir süre önce, İsrail'deki Belçika diplomatik temsilcilikleri taşlanmış, Belçika Başbakan Yardımcısı ve Dışişleri Bakanı Louis Michel de basının ağır eleştirilerine hedef olmuştu. 
     Belçika basını, ''İsraillilerin, Belçika'nın bir hukuk devleti olduğunu görmediklerini'', ''Lübnan'da yaşananları hatırlamak istemediklerini'' yazıyor ve bir ''histeri'' haline getirilen Belçika düşmanlığının, resmi basın organları tarafından körüklendiğini ileri sürüyor. 






</TEXT>
</DOC>
