<DOC>
<DOCNO> 43917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/dunya/adun.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
BEYAZ SARAY’IN ZOR SEÇİMİ 
</HEADLINE>
<TEXT>

Afganistan’ın beklemeden vurulmasını isteyen Amerikan kamuoyunun baskısını üzerinde hisseden Bush Yönetimi bunun hiç de kolay olmadığını kavramaya başladı 
     DIŞ HABERLER SERVİSİ 

     Dünya Ticaret Merkezi kuleleri ve Pentagon’a yapılan "uçaklı" saldırının yarattığı şok ve nefretin etkisiyle, terörist Usame bin Ladin’e ve Afganistan’daki Taliban rejimine karşı hızlı bir askeri eylem harekatı planlayan Başkan George W. Bush yönetimi, günler geçtikçe bunun hiç de kolay olmadığını kavramaya başladı. 
     ABD yönetimi, yüksek dağlarla kaplı Afganistan’da, Usame bin Ladin’i bulmak için bu geniş ve son derecede zor coğrafyada özel birlik harekatı düzenlemenin maliyetinin her bakımdan çok ağır olacağını gördü. İstihbarat alanında çok yetersiz bir durumdayken, sadece cezalandırmak için Afganistan’a saldırmanın yarardan çok zarar getireceğini anlayan Bush yönetimi, kilit ülke konumunda olan Pakistan’ı koşulsuz destek vermeye ikna edemedi. 
     Afganistan’ın beklemeden vurulmasını isteyen Amerikan kamuoyunun baskısını üzerinde hisseden Bush, kamuoyunu tatmin edecek adım atmaması durumunda yüzde 90’ı aşan ratingi kaybetmek korkusunu yaşıyor. ABD yönetimini bekleyen bir diğer sorun ise yaklaşmakta olan kış mevsimi. Hem Afganistan’ın sert kışı bastıracak hem de 16 Kasım’da başlayan Ramazan, İslam dünyasındaki "duyarlılığı" artırarak manevi iklim koşullarını zorlaştıracak. 
     
     ABD frene mi basıyor 
     11 Eylül saldırılarının hemen ardından, bunun bir "savaş" olduğunu ilan ederek yaptığı askeri yığınakla en kısa sürede Afganistan’a yönelik bir cezalandırma operasyonu düzenleyeceği izlenimi veren ABD frene basıyor. Brüksel’deki NATO Savunma bakanları toplantısına katılan ABD heyetinden üst düzey bir yetkili, "Bu aşamada verilecek karşılığın esası askeri bir harekat olmayacak. Bunun yerine, istihbarat toplamaya, lojistik destek için işbirliğine ve terörizmin para kaynaklarının kurutulmasına ağırlık verilecek" dedi. 
     AP’nin haberine göre, ABD Savunma Bakan Yardımcısı Paul Wolfowitz’in heyetindeki yetkili, askeri güç kullanmanın seçeneklerden sadece birisi olduğunu vurguladı, bunun da çok yakında gerçekleşmeyeceğinin altını çizdi. Yetkili, askeri operasyonun gerekli istihbarat çalışması tamamlandıktan sonra yapılabileceğini de ifade etti. ABD’nin hız kesmesinde Avrupa’nın tavrının da etkili olduğu ileri sürülürken, Wolfowitz’in "terörü destekleyen ülkelerin işinin bitirileceği" yolundaki açıklamasından rahatsız olan Avrupalı müttefiklerin, ABD’nin "terörist hedeflere hemen çullanması" seçeneğine sıcak bakmadığı dile getiriliyor. 
     AP’ye açıklamalarda bulunan üst düzey yetkili, bu konuyla ilgili de, "Devletlerin işi bitirilmeyecek, onların terörizme destek vermesi engellenecek" diyerek, Wolfowitz’in sözlerini yumuşattı. 
     
Powell savaşı unuttu      ABD’nin yakın bir zamanda askeri seçeneğe başvurmayacağına dair bir başka işaret de, Dışişleri Bakanı Colin Powell’dan geldi. 
     Taliban’a yönelik güçlü uluslararası baskının, Taliban’ın Usame bin Ladin’i yargılanmak üzere sınırdışı etmesiyle sonuçlanacağını umduğunu söyleyen Powell’ın Afganistan’a yönelik askeri operasyon seçenekleri konusuna hiç girmemesi dikkat çekti. Powell, Afganistan’ın konvansiyonel savaşlar için zorlu bir yer olduğunu da kabul etti. Afganistan’a karşı askeri bir operasyonunun taşıdığı riskler uzmanların yaptığı uyarılarda da dile getiriliyor. Reuters’in konuyla ilgili haberinde, Pentagon’daki askeri planlamacıların, Afganistan’da savaşan Rus general Boris Gromov’un "Bu ülkeye asker sokmak en affedilmez hatamızdı" şeklindeki sözlerini akıllarından hiç çıkaramadığı kaydedildi. 
     



 DÜNYA 













</TEXT>
</DOC>
