<DOC>
<DOCNO> 48789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/soneko22.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom "Aycell'in piyasaya girmesine az bir süre kaldı" 
</HEADLINE>
<TEXT>

     Türk Telekom Genel Müdürü İbrahim Hakkı Alptürk, Aycell'in kısa bir süre sonra piyasaya gireceğini, teknik olarak tüm çalışmaların tamamlandığını bildirdi. 
     Dünya Ticaret Merkezi'nde düzenlenen AEF Broadcast, Cable Satellite 2001 Fuarı'nın açılışında basın mensuplarına açıklamalarda bulunan İbrahim Hakkı Alptürk, önümüzdeki hafta içinde GSM operatörü Aycell'in reklamlarının yayınlanmaya başlayacağını söyledi. 
     Aycell'in piyasaya yarım yamalak girmek istemediğini belirten Alptürk, şunları kaydetti 
     ''Aycell'in piyasaya girmesine çok az bir zaman kaldı. Teknik olarak herşey tamamlandı. Bir kere şu var Aycell, piyasaya yarım yamalak girmek istemiyor. En büyük hedefi bütün Türkiye'de bir anda çıkabilmektir. Ama bildiğiniz gibi o konjonktürden dolayı bütün Türkiye'de şu an için çıkamıyor. Ama en kısa zamanda bütün Türkiye'yi kapsama alanına alması hedefiyle bir ihaleye çıktı. Şu anda baz istasyonları alıyor Aycell. 7 ilde hazır. Onların da tüm tesislerini arkadaşlarımız bitirdiler. Muhtemelen bir 10 gün sonra Aycell'in reklamları televizyonlarda, billboardlarda yer alacak. Airtime ile ilgili birtakım şirketlerle görüşülüyor.'' Bu fuarı son derece önemsediğini anlatan Alptürk, ''Türkiye'nin nereden nereye geldiğinin ölçüsü bu fuarlardır'' dedi. 
     Alptürk, 1980'li yıllarda Türkiye'de uydu konusunu hayal dahi etmenin zor olduğunu ifade ederek, şimdi Türkiye'nin 4 tane uydusu bulunduğunu, uzayda uydu filosuna sahip bir ülke konumuna geldiğini vurguladı. 
     Türkiye'nin uydu konusunda kendisini kanıtladığını anlatan Alptürk, Türkiye'nin uydu işletmeciliğinde Avrupa'nın en iyilerinden birisi olduğunu kaydetti. 
     ''Uydu attık, uydu işlettik, şimdi önümüzde bir hedef kaldı o da uydu yapımı'' diyen Alptürk, konuşmasına şöyle devam etti 
     ''Türkiye Uzay Kurumu adı altında bir kurum oluşturulacak. Kurum sektörde uydu alanında düzenleyici rol üstlenecek. Resmi kurumların dışında özel işletmecilerin de belki uydu işletmeciliği yapmasına bu sayede imkan tanınmış olacak. Çünkü bir regülasyon kurumu oluşmuş oluyor.'' Telekom'un özelleştirilmesiyle ilgili soruları yanıtsız bırakan Alptürk, bir basın mensubunun yaşanan ekonomik krizle birlikte borcunu ödemediği gerekçesiyle abonelikleri iptal edilen kullanıcı sayısında bir artış olup olmadığını sorması üzerine, şunları söyledi 
     ''Türk Telekom'un 18 milyon 800 bin abonesi var. Her dönem borcunu ödeyemeyen ve abonelikleri iptal edilen kullanıcılar olur. Ben geçen yıllara baktım. Kriz oluşmasından önceki ayda 4 milyon abonelik iptal edilmiş. Şu anda ise 2.5 milyon. Sabit telefonların kesilmesiyle kriz arasında doğrudan bir orantı yok.'' 
     






</TEXT>
</DOC>
