<DOC>
<DOCNO> 26065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sondun06.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MTVi yeni Napster oldu 
</HEADLINE>
<TEXT>

     MTV adlı televizyon kanalının internet kolu olan ''MTVi'' sitesinin, müzisyenlerin telif haklarını hiçe sayarak abonelerine ücretsiz müzik sağladığı öne sürüldü. 
     ''Napster'' adlı kuruluş, bir süre önce benzeri işlemlere izin verdiği gerekçesiyle mahkeme kararıyla kapatılmış, yeniden internet alanına dönebilmek için müzik devleriyle anlaşma imzalamak zorunda kalmıştı. 
     MTVi hakkındaki şikayetler üzerine Amerikan müzik piyasasının önde gelen kuruluşlarından Sony, BMG ve EMİ, ''MTV.com'' ve ''VHI.com'' adlı siteler hakkında mahkemeye başvurdular. 
     Firmalar, dava dilekçelerinde söz konusu internet sitelerinin abonelerine bedava müzik yükleme olanağı vererek müzisyenlerin telif haklarını ihlal ettiklerini belirttiler. Firmalar, ''MTVi''in telif yasalarını bilerek ve isteyerek çiğnediğini de öne sürdüler. MTVi internette ''Radio SonicNet'' adlı bir müzik kanalı işletiyor ve bu kanal aracılığıyla isteyenlere bedava müzik indirme olanağı veriyor. Kanalın ayrıca isteyen abonelere, kendi müzik sitelerini oluşturma ve MTVi'dan alacakları müzikleri buralarda kullanma imkanı sağladığı ileri sürüldü. 
     Sitenin şarkılarını internete koyduğu sanatçılar arasında Mariah Carey, Toni Braxton ve Tina Turner gibi tanınmış isimler bulunuyor. MTVi'i mahkemeye veren firmalar, her ihlal için 150 bin dolar tazminat talep etmeyi planladıklarını belirttiler. MTVi davayı kaybettiği takdirde milyonlarca dolar tazminat ödemek zorunda kalacak. 







</TEXT>
</DOC>
