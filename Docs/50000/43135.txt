<DOC>
<DOCNO> 43135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/siyaset/asiy.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörist avı önerildi 
</HEADLINE>
<TEXT>
Terör kapıyı çaldı Avrupa uyandı 
Terör amaçlı saldırıları "normal bir suç" olarak gören AB’de bundan böyle terörist, her üye ülkede terörist olarak algılanacak 
     GÜVEN ÖZALP Brüksel 

     Üyelerinden sadece altısında terörizme karşı özel yasalar bulunan Avrupa Birliği AB , ABD’de gerçekleştirilen saldırılar sonrası teröre bakışını yeniden gözden geçirme gereği duydu. Bu konuda iki önemli adım atan AB Komisyonu, bir yandan terör eylemi olarak değerlendirilen eylemlerin kapsamının genişletilmesini, diğer yandan teröristlere yönelik Avrupa çapında tutuklama emri uygulamasını önerdi. 
     Bünyesinde terör amaçlı saldırıları "normal bir suç" gören ve terörizm kapsamına almayan ülkeler bulunan AB’de bundan böyle terörist, her üye ülkede "terörist" olarak algılanacak. AB terörizm kapsamını, "Bireyler ya da gruplar tarafından bir ya da birden fazla ülkeye, o ülkenin kurumlarına, halkına karşı tehdit oluşturmak ya da siyasi, ekonomik, sosyal yapılarına zarar vermeyi ya da yok etmek amacıyla girişilen eylemler" olarak belirlerken, bir terörist grupla bağlantılı eylemleri de ceza kapsamına aldı. Teröristlere yardım ve yataklığa da ceza verilmesi gündeme getirildi. 
     
     Sert yaklaşım 
     "Hafif" eylemler için en az iki yıl, sonuçları ağır olan eylemler için asgari 20 yıl ceza öneren AB Komisyonu, özellikle belirli gruplara yönelik eylemlerle son derece vahşi karakterli eylemlerin "affedilmeyeceği" sinyalini verdi. Bu çerçevede, devlet ve hükümet başkanları, bakanlar, milletvekilleri, yerel ya da bölgesel yöneticiler, yargıçlar, savcılar, adli yetkililer, cezaevi yetkilileri ve polise yönelik her türlü saldırı, "terör eylemi" olarak sayılacak. Bu kategoriye, önceki gün Devlet Bakanı Kemal Derviş’e yönelik olarak Londra’da gerçekleştirilen saldırı da alınacak. 
     
     İade kolaylaşacak 
     Komisyon tarafından atılan ikinci adım, terörizm ve uluslararası organize suç eylemlerine katılanlara yönelik olarak AB çapında bir tutuklama ve iade emri uygulanmasını öneriyor. Bu çerçevede, bir AB ülkesinde suç işleyen ve belli bir suçla aranan kişi, her birlik ülkesinde aynı sıfatla aranacak. Yargılanması ve cezalandırılması da her üyede aynı şekilde olacak. Bu öneriyle, bazen yıllar süren iade sürecinin zorlukları ortadan kaldırılacak. 
     
     Türkiye’ye yarayacak 
     Komisyon tarafından yapılan bu önerilerin Konsey tarafından kabulü, kısa vadede olmasa bile orta vadede, aday konumunda bulunan Türkiye’ye de yarayacak. Türkiye müktesebatını yeni düzenlemeler için uygun hale getirecek, AB de, Türkiye tarafından terörist kabul edilen örgütlere aynı gözle bakmak durumunda kalacak. Bazı AB ülkelerindeki yasal boşluklardan yararlanarak birlik sınırları içinde herhangi bir sınırlamayla karşılaşmadan faaliyet gösteren PKK, DHKP - C gibi örgütlerin işi de oldukça zorlaşacak. 
     



 SİYASET 










</TEXT>
</DOC>
