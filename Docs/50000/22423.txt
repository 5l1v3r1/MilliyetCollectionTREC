<DOC>
<DOCNO> 22423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sonspo16.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Ümit Özat ve Ceyhun'un transferlerinde aceleci 
</HEADLINE>
<TEXT>

     Denizlispor'u sahasında 1-0'lık sonuçla yenen Trabzonspor'da, galibiyet sevinci yaşanıyor. 
     Kulüp Asbaşkanı Ömer Gürsoy, dünkü maçta bordo-mavili takımın iyi bir futbol ortaya koyamadığını, ancak istediği sonucu almayı başardığını belirterek, ''Bu sezon sahamızda son lig maçında seyircimize galibiyet tattırdığımız için mutluyuz'' dedi. 
     Yapacakları transferlerle çok daha güçlü bir kadro kurmayı amaçladıklarını da ifade eden Gürsoy, şöyle devam etti 
     ''Yapmak istediğimiz transferlerin büyük bölümünü gerçekleştirebilirsek, şampiyonlukta çok daha favori olan bir takım oluştururuz. Kadromuza kattığımız ve katacağımız oyuncular var. Gelecek sezonda daha iyi bir Trabzonspor oluşturmak için ciddi gayretlerimiz sürüyor.'' 
     Trabzonspor Kulübü Asbaşkanı Ömer Gürsoy, Gençlerbirliği'nin kadrosunda bulunan Ümit Özat ve Siirt Jet-Pa Sporlu Ceyhun'un transferlerini bu hafta sonuna kadar gerçekleştirmek istediklerini söyledi. 
     Bu oyuncuların transferi için aceleci davrandıklarını da belirten Gürsoy, ''Gün geçtikçe bu oyunculara yeni takımlar talip oluyor. Bu hafta hedifimiz mutlaka bu transferleri bitirmek. İki oyuncunun da takıma yarar sağlayacağını düşünüyoruz. Bu futbolcuların transferleri de son safhaya geldi'' dedi. 
     
     'Galatasaray maçı üç ihtimalli' 
     Gürsoy, hafta sonunda Galatasaray ile yapacakları maçtan iyi bir netice almayı hedeflediklerini de belirterek, ''Bu maça da çok ciddi bir biçimde hazırlanacığız ve ligin son 8 maçında yakaladığımız yenilmezlik serimizi, ligin sonuna kadar da taşımak istiyoruz. Derbi maçı, 3 ihtimalli bir karşılşamadır, ancak, tabii ki her maç gibi bu maça da 3 puan ile çıkacağız'' diye konuştu. 
     Öte yandan Trabzonspor, kadrosunda 3 oyuncuyu denemeye aldı. Geçen hafta Kamerunlu Patrick'i getiren bordo-mavili takım, bugün de Belçika ikinci liginden 18 yaşındaki kaleci Ahmet'i, Gürcistan'ın da Lokomotif Tiflis takımında forma giyen 20 yaşındaki Meram'ı denemeye aldı. Teknik Direktör Sadi Tekelioğlu, Meram ve Ahmet'in 23 Mayıs Çarşamba gününe kadar, Patrick'in ise hafta sonuna kadar deneneceğini söyledi. 
     Bu 3 oyuncu bordo-mavili takımın dün Denizlispor ile yaptığı maçta forma giymeyen oyuncuları ile idmana çıktı. Kamerunlu oyuncu Patrick'in performansı ise teknik heyeti memnun etti. 







</TEXT>
</DOC>
