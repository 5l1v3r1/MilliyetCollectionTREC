<DOC>
<DOCNO> 19885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/ekonomi/eko02.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Klimada rekabet soğuyor 
</HEADLINE>
<TEXT>

Kolaylaşan ithalatla geçen yıl sayısı 120’yi bulan klima şirketlerinin 40 - 45’e kadar düşebileceği, pazardaki rekabetin daha seviyeli hale geleceği’ belirtiliyor 
     EBRU SUNGUR 

     Alarko Carrier Genel Müdürü Önder Şahin, klima sektöründe faaliyet gösteren 120’ye yakın firmanın pek çoğunun kriz ortamında varlığını sürdüremeyeceğini belirterek, "Kriz nedeniyle bu şirketlerden pek çoğunun eleneceğini, geriye 40 - 45’inin kalacağını tahmin ediyoruz. Kriz, sapla samanı ayıracak" dedi. 
     Kriz öncesi kolaylaşan ithalat koşulları nedeniyle klima ithal edip Türkiye’de satmak üzere pek çok şirket kurulduğunu anlatan Şahin, dalgalı kur sistemine geçilmesiyle ise ithalatın zorlaştığını, bunun da rekabeti daha seviyeli hale getireceğini söyledi. 
     
     Umut Ankara’da 
     Alarko Carrier’ın yıllık iş hacminin 120 milyon dolar olduğunu belirten Şahin, "Üretimimizin yüzde 45’i soğutma, yüzde 45’i ısıtma ve yüzde 10’u pompa ürünlerinden oluşuyor" dedi. 
     Şahin, ısıtma pazarındaki beklentilerini de şöyle dile getirdi 
     "Botaş’la anlaşan EGO’nun Ankara’da 400 bin yeni aboneye doğalgaz verecek olması umut verici. Ayrıca hazirandan itibaren İran gazının Türkiye’ye gelmesiyle bazı illere yeniden gaz verilmesini bekliyoruz." 
     
     İşçi çıkartmadık’ 
     Kriz nedeniyle işçi çıkarma yoluna gitmediklerinin altını çizen Şahin, bunun yerine vardiya sayısını azaltıp, fazla mesaiyi kaldırdıklarını bildirdi. "Bu işçi çıkartmayacağımız anlamına gelmiyor" diyen Şahin, krizin bu boyuta ulaşmayacağını umut ettiklerini belirtti. 
     
     Fındık kabuğuyla çalışan kat kaloriferi 
     Kalorifer yakıtına birbiri ardına gelen zamların ve dünyada petrol fiyatlarının düşme eğiliminde olmamasının sıvı yakıtlı ısıtma sistemleri pazarını daralttığını belirten Şahin, "Bu daralmayı katı yakıtla çalışan ürünlerle telafi edeceğiz" dedi. 
     Bu amaçla katı yakıtla çalışan kat kaloriferi Alarko Konforal’ı geçen yılın ikinci yarısında piyasaya sürdüklerini bildiren Şahin, bu ürünün özelliklerini şöyle anlattı 
     "Alarko Konforal, fındık kabuğu, sıkıştırılmış talaş parçaları, meyve kabukları da dahil olmak üzere bütün katı yakıtlarla çalışabiliyor. Deposu doldurulunca kazanı, ayarlanan değerlere göre üç gün otomatik besliyor." 
     
ALARKO CARRIER 110 milyar lira ilk çeyrek net k rı 2000 03 cirosu 14.3 trilyon lira Ödenmiş sermaye 1.3 trilyon lira Çalışan sayısı 778 kişi      
     



 EKONOMİ 





















</TEXT>
</DOC>
