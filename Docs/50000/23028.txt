<DOC>
<DOCNO> 23028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sontur18.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişe Cam işyerlerinde 6 bin işçi greve çıktı 
</HEADLINE>
<TEXT>

     Cam İşverenleri Sendikası ile Kristal-İş Sendikası arasında 6 aydır sürdürülen toplu iş sözleşmesi görüşmelerinin anlaşmazlıkla sonuçlanması üzerine, Şişecam'a bağlı işyerlerinde 6 bin işçi bugün greve çıktı. 
     Trakya Cam A.Ş, Paşabahçe Cam A.Ş, Anadolu Cam A.Ş, Çayırova Cam A.Ş ve Cam Elyaf A.Ş ile bağlı işyerlerini kapsayan grev uygulaması, Kristal-İş Sendikası Genel Başkanı Mustafa Bağçeci'nin de katılımıyla Topkapı Şişe Fabrikası'nda başlatıldı. 
     Bağçeci, burada yaptığı konuşmada, grevin Şişecam'a bağlı cam fabrikalarındaki 6 bin işçiyi kapsadığını anlatarak, sendikanın fedakar tutumuna rağmen işverenin enflasyonun üçte biri oranında zam teklif etmesi nedeniyle grevden başka çare kalmadığını söyledi. 
     ''Grev, sendikamızın değil işverenin tercihi olmuştur'' diyen Bağçeci, sendikasının, Türkiye'nin zor koşullarında reel ücretleri aşağıya çeken önemli yaklaşımlar sergilediğini kaydetti. 
     Bağçeci, işverenin ücretlere ortalama olarak birinci 6 ayda yüzde 9, ikinci 6 ay için yüzde 11 oranında zam önerdiğini ifade ederek, yıllık beklenen enflasyonun ise yüzde 59 oranında olduğunu bildirdi. 
     Sendikasının bazı işletmelerde 2 yıl mevcut ücretlerle çalışmayı kabul ettiğine de dikkat çeken Bağçeci, ayrıca taşeron ve müteahhit uygulamasına da son verilmesini istediğini kaydetti. 
     Cam İşverenleri Sendikası'ndan yapılan açıklamada ise, Kristal-İş Sendikası'nın ''istikrar programını hiçe saydığı, Türkiye'de bir kriz yaşandığını görmezlikten gelerek, talebinde ısrar ederek anlaşmayı çıkmaza soktuğu'' bildirildi. 
     
     






</TEXT>
</DOC>
