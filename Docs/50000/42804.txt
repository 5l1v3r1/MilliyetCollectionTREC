<DOC>
<DOCNO> 42804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sondun25.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times 150. yıl kutlamalarını erteledi 
</HEADLINE>
<TEXT>

     Amerika'nın en etkin gazetelerinden ''The New York Times'', New York'taki Dünya Ticaret Merkezi WTC ve Washington'daki Pentagon binasına yönelik saldırılar nedeniyle 150. yıl kutlamalarını erteledi. 
     ''Bir gazetenin yayın hayatında çok önemli bir kilometre taşı olan'' 150. yıl kutlamalarının ne zaman yapılacağının yakında açıklanacağını belirten gazete yetkilileri, konuyla ilgili olarak iç sayfalarda yayınladıklari küçük bir açıklamada, ''şimdi kutlama zamanı değil. Times, planladığı bir dizi kutlamayı erteleme kararı aldı'' dediler. 
     Bu amaçla Perşembe günü yayınlanacak 150. yıl özel sayısı da ileri bir tarihe bırakıldı. ''New York Times'' gazetesinin ilk sayısı bundan 150 yıl önce, o zamanlar bir çiftlik olan Times Square meydanında, mum ışığı altında hazırlanmıştı. Siyah-beyaz 6 sütun ve fotoğrafsız yayınlanan gazetenin ilk sayısında hiçbir önemli ya da atlatma haberin yer almadığı, manşetten ''İngiltere'de Siyasal Durum Sakin'' haberinin verildiği bildirildi. Gazetede, iki yangın, bir buz arabasının yaptığı kaza ve bir kadının, ayrı yaşadığı kocası tarafından zehirlenmesi olayları da yer aldı. Yayın hayatına atılmasından itibaren 10 gün içinde 10 binlik tiraja ulaşan gazete ilk yıl içinde tirajını 2'ye katlayarak, 20 bine çıkardı. Gazetenin ilk yayınlandığı 18 Eylül 1851 tarihinde, New York'un adı ''New-York'' diye yazılıyordu ve gazetenin fiyatı 1 sentti. New York Times şimdi 75 sentten satılıyor. 







</TEXT>
</DOC>
