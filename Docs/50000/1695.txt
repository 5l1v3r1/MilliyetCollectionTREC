<DOC>
<DOCNO> 1695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sondun16.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BM yönetimi radyasyonlu yerleri işaretliyor 
</HEADLINE>
<TEXT>

     BM Kosova Misyonu UNMIK , NATO harekatı sırasında Kosova'da kullanılan zayıflatılmış uranyumlu mühimmattan etkilenen yerlerin işaretlenmesine karar verdi. 
     UNMIK, uranyumdan etkilenen yerlerin haritasını da belediyelere dağıtmaya başladı. UNMİK sözcüsü Susan Manuel, uranyum tehlikesine daha önce inanmadığını, ancak uzmanların incelemeleri sonucu böyle bir tehlikenin olduğunun anlaşıldığını, bu yüzden tehlike konusunda insanların bilinçlendirilmesi için önlemler almaya başladıklarını söyledi. Öte yandan Arnavutluk sınırına yakın Prizren'deki UNMIK sözcüsü Rudolf Hoffman, NATO hava harekatı sırasında uranyumlu mermilerin en çok Arnavutluk sınırı ve Prizren bölgesinde kullanıldığını ve UNMIK'in, bu mühimmatın kullanıldığı yerlerle ilgili kesin bilgileri bulunduğunu belirtti. 




</TEXT>
</DOC>
