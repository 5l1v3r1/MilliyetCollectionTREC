<DOC>
<DOCNO> 42791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sondun12.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI'nın listesindeki pilot Tunus'ta ortaya çıktı 
</HEADLINE>
<TEXT>

     ABD'de geçen hafta düzenlenen terörist saldırıların zanlısı olarak gösterilen 19 hava korsanının yer aldığı listede ismi bulunan bir Suudi pilotun hayatta olduğu ve Tunus'ta olduğu ortaya çıktı. 
     Londra'da Arapça yayınlanan Eş Şark El Avsat gazetesinin haberine göre, Said Hüseyin Gamarallah el Gamdi isimli pilot, kendinden başka 8 Suudi pilotla birlikte Suudi Arabistan havayollarının eğitim programına katılmak üzere 9 aydan bu yana Tunus'ta bulunuyor. Suudi pilotun, CNN televizyonunda fotoğrafı yayınlanınca çok şaşırdığını yazan gazete, El Gamdi'nin Paris dönüşü ülkesinin Tunus Büyükelçiliği'ni bilgilendirdiğini duyurdu. FBI, El Gamdi'nin fotoğrafının Florida'nın Vero Beach kentindeki uçuş okulunda eğitim gördüğü sırada çekildiğini ileri sürerken, gazeteye göre, Suudi pilot, ABD'ye ilki 1998 Ekim ayında bir yıl süreyle ikincisi de geçen yılın Ağustos'unda 40 günlük eğitim için 2 kez gitti. FBI'ın listesinde Said el Gamdi olarak ismi geçen pilot, Pennsylvania'ya düşen United Airlines'ın 93 sefer sayılı uçağındaki hava korsanlarından birisi olarak gösteriliyordu. 







</TEXT>
</DOC>
