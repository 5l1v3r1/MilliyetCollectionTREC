<DOC>
<DOCNO> 47015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sonspo13.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu " Gruptan çıkmak için 10 puana ihtiyaç var" 
</HEADLINE>
<TEXT>

     Galatasaray'ın Teknik Direktörü Mircea Lucescu, FC Nantes ile yarın Avrupa Şampiyonlar Ligi'nde geleceklerini belirleyecek çok önemli ve bir maç yapacaklarını söyledi. 
     Rumen teknik adam, Florya Metin Oktay Tesisleri'nde düzenlediği basın toplantısında, FC Nantes'in Fransa'nın köklü kulüplerinden biri olduğunu vurgulayarak, ''Rakibimiz çevikliği ve bireysel yetenekleriyle bize zorluk yaratabilir, çok dikkatli olmalıyız'' dedi. 
     FC Nantes'in 30 yıldır aynı sistemle oynayan ve altyapısıyla Avrupa'da isim yapmış bir takım olduğunu anlatan Lucescu, bunun Fransız temsilcisi için avantaj teşkil ettiğini belirtti. Mircea Lucescu, kendi takımında ise oyuncuların bireysel yeteneklerin oyun sisteminde ve sonucunda etkili olduğunu kaydetti. 
     Lucescu, FC Nantes'in yerel liginde başarılı olamamasını da aynı sistemde oynaması ve bunu Fransız ekiplerinin çok iyi çözmüş olmasına bağladı. 
     FC Nantes ile yaptıkları ilk maça da değinen Mircea Lucescu, bu maçın ilk yarısında rakibi durdurduktan sonra ikinci yarıda sonuca gittiklerini ve aldıkları galibiyeti de hakettiklerini vurguladı. 
     Lucescu, rakibin ilk maçta sakat oyuncularının bulunduğunu, ancak bu futbolcuların iyileşerek takıma katıldıklarını hatırlatarak, bu kez de kendi takımında Bülent Korkmaz ve Capone'nin sakat olduğunu, ancak her şeye rağmen bu maçı oynamak zorunda olduklarını anlattı. 
     Galatasaray'ın uluslararası alandaki başarılarında en büyük etkenlerden birinin seyircisi olduğunu söyleyen Lucescu, ''Yarınki maçta da saha ve seyirci avantajımızı kullanacağız'' diye konuştu. 
     Rumen çalıştırıcı, Türk halkının kendilerinin arkasında olduğunu bildiklerini de ifade ederek, bunun oyuncular için itici bir güç olduğunu belirtti. 
     Şampiyonlar Ligi'nde gruptan çıkabilmek için 10 puana ihtiyaç bulunduğunu kaydeden Lucescu, grupta SS Lazio'nun dahi şansının henüz bitmediğini söyledi. 
     Grubun çok zorlu ve dengeli olduğunu yineleyen Lucescu, yarınki karşılaşmada alacakları sonucun hiçbir şeyi kesinleştirmeyeceğini dile getirdi. 
     Lucescu, savunmada sadece 2 oyuncusunun kaldığını ifade ederek, daha önce bu bölgede oynayan futbolcularından Fleurquin ve Bülent Akın'ı savunmada kullanabileceğini vurguladı. 
     Capone'nin oynayamayacağını, Sergen'in durumunun da yarın kesinlik kazanacağını anlatan Rumen teknik adam, savunmada sadece Vedat ve Emre Aşık'a sahip olduklarını, diğer oyunculardan da yararlanacaklarını sözlerine ekledi. 
     






</TEXT>
</DOC>
