<DOC>
<DOCNO> 20199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sonspo16.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaeli'ye de cesaret geldi "Seneye hedef şampiyonluk" 
</HEADLINE>
<TEXT>

     Kocaelispor, teknik direktör Hikmet Karaman'la 1 yıllık sözleşme imzaladı. 
     Transfer komitesi üyeleri Hikmet Erenkaya, Can Ulusoy ve Rasim Su'nun katılımıyla İzmit Büyükşehir belediyesi Konferans Salonu'nda düzenlenen imza töreninde konuşan Kocaelispor Kulüp Başkanı Sefa Sirmen, teknik direktör Karaman'la yeniden anlaştıkları için mutlu olduklarını belirterek, ''Önümüzdeki sezon, hedef şampiyonluk'' dedi. 
     Sirmen, iç ve dış transferde Karaman'ın tek yetkili olacağını da ifade ederek, ''Bu sezon ikinci yarıda Hikmet Karaman'la mucize gerçekleştiren Kocaelispor, önümüzdeki sezon hedefine ulaşmak için tüm gücünü ortaya koyacaktır'' diye konuştu. 
     Hikmet Karaman da, sözleşmeyi imzaladıktan sonra yaptığı açıklamada, yeniden anlaşma konusunda bugüne kadar hiç kuşku duymadığını söyledi. 
     Bugüne kadar üzerine aldığı sorumluluğun gereğini yerine getirdiğine değinen Karaman, şunları kaydetti 
     ''Şimdi sıra, transfer komitesinde. Şampiyonluğa oynamak için 5 iyi oyuncu istiyorum. Taraftara verdiğimiz sözü gerçekleştirmek için bu transferler zorunludur. Kocaelispor, hedefi yakalamak için herşeyi yapmalı. İç taransferde öncelik iskelet kadroya verilecek, o iskeleti bozmak istemiyorum.'' 
     Hikmet Karaman'ın, bedeli açıklanmayan sözleşme karşılığında 500 bin mark alacağı da öğrenildi. 






</TEXT>
</DOC>
