<DOC>
<DOCNO> 31847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sondun04.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'da karakolda işkence gören göçmene rekor tazminat 
</HEADLINE>
<TEXT>

     New York'ta götürüldüğü karakolun tuvaletinde polisler tarafından, tuvalet kağıdı taşıyıcısının sopasıyla işkence edilen Haitili bir göçmen, varılan anlaşma sonucu 8.7 milyon dolar tazminat alacak. 
     Abner Louima adlı göçmene ödenecek tazminatın, New York Belediye Başkanı Rudolph Giuliani'nin iş başına gelmesinden bu yana ödenen en yüksek tazminatlardan biri olduğu ifade ediliyor. 
     Louima'ya tazminatı, New York Belediyesi ile ''Polis Devriyeleri Gönüllüler Derneği'' adlı kuruluş ortaklaşa ödeyecek. Abner Louima, tazminat alacağının kesinlik kazanmasından sonra yaptığı açıklamada, ''kendimi zengin biri olarak değil, uğradığı işkenceye rağmen hayatta kalarak adaletin tecelli ettiğini gören şanslı biri olarak görüyorum'' dedi. Haitili göçmen, alacağı paranın bir kısmını, ''polisin şiddetine maruz kalan kişilere yardım edecek bir grup oluşturmak için kullanacağını'' da sözlerine ekledi. 
     Louima bundan 4 yıl önce polisler tarafından, Brooklyn'deki bir gece kulübü önünde çıkan kavga sonrasında elleri kelepçeli olarak karakola götürülmüş ve kavgada kendisinden yumruk yediğini zanneden Justin Volpe adlı polisin, makatından tuvalet kağıdı taşıyıcı sopasıyla yaptığı işkenceye maruz kalmıştı. İdrar kesesi ve kalınbağırsağı zedelenen Abner Louima, 2 ay hastanede yatmıştı. 
     Olaya adı karışan polis memuru Volpe suçunu itiraf etmiş ve 30 yıl hapse mahkum olmuş, Louima ise belediye ve polis teşkilatı aleyhine 155 milyon dolarlık tazminat davası açmıştı. 
     
     
     







</TEXT>
</DOC>
