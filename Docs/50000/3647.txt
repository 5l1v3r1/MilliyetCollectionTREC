<DOC>
<DOCNO> 3647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/spor/spo04.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haciz kıskacı 
</HEADLINE>
<TEXT>

     Ergun Ata 

     Eski Başkan Yılmaz, 19 milyon dolarlık bir çek daha çıkartıp mahkeme kararıyla işleme koydu. Trabzon'da yönetim iyice abondone oldu. 
     Bir hafta önce 10 milyon dolarlık çek şoku ile sarsılan Bordo - Mavili ekip dün ortaya çıkan 19 milyon 572 bin dolarlık ikinci bir çekle yıkıldı. 10 Ocak 2001 tarihinde Egebank Avcılar Şubesi'ne arkası yazdırılan çek için Küçükçekmece üçüncü icra dairesinin tebliği ile Trabzonspor'a haciz konduğu dün akşam saatlerinde kulübe ulaştı. Eski başkanlardan Mehmet Ali Yılmaz'ın 18 Aralık 1999 tarihli yönetim toplantısında kulübe verdiği bu parayı karar altına aldırdığı, mali kongrede bu kararın reddedilmesinden sonra Yılmaz'a açık çek verildiği ortaya çıktı. 
     Trabzonspor Yönetim Kurulu ise dün akşam olağanüstü toplanarak bu konuyu kamuoyuna duyurma kararı aldı. Bordo - Mavili yönetim bugün bir basın toplantısı düzenleyecek ve geçtiğimiz hafta ortaya çıkan 10 milyon 871 bin dolarlık çek ile dün kulübe bildirilen 19 milyon 572 bin dolarlık çek karşısında takınılacak tavrı açıklayacak. Bu arada Trabzonspor'a henüz bildirilmeyen 6 milyon dolarlık bir çekin daha piyasada dolaştığı iddia ediliyor. 
     
Hesap kavgası 
Trabzonspor’daki çek olayı her geçen gün değişik boyut kazanıyor 
     TRABZONSPOR eski asbaşkanı Hikmet Onur, M.Ali Yılmaz’a verilen 10 milyon 870 bin dolarlık çekler üzerine çıkan tartışmalarla ilgili Başkan Özkan Sümer’i suçladı. Onur, "Hodri meydan. Hesapları incelesinler, inceletsinler. Mahkemeye gitmek de dahil ne istiyorlarsa yapsınlar. Hesabını veremeyeceğimiz bir şey yoktur" dedi. Onur, Sümer yönetiminin "uzlaşma edebiyatı" yaparak ortamı gerginleştirmeye çalıştıklarını da iddia etti. 
     MALİ Sekreter Kenan Atalay da çek konusundaki soruları yanıtladı. Atalay, "Bize verilen muhasebe kayıtlarına göre son bir yılda Trabzon’un, M.Ali Yılmaz’dan alınan paralarla değil, banka kredileriyle yönetildiğini tespit ettik" dedi. Kenan Atalay, "Hesaplarımıza göre şu anda Yılmaz’a olan borç 3.5 milyon dolar civarında. Bilançodaki 10 milyon 870 bin dolarlık borç ile bu miktar arasındaki farkın sebebini öğrenmeye çalışıyoruz" diye devam etti. 
     
     Hedef Cim-Bom 
     Trabzonspor, Galatasaray maçı hazırlıklarını dün yaptığı çift antrenmanla sürdürdü. Sabah çalışmasına sakat olan Ramazan dışındaki tüm futbolcular katıldı. Ayrıca kulüp, Rada’nın bonservisi ile ilgili gelecek 800 bin markın hafta sonuna kadar kasaya girmesini bekliyor. 
     


 SPOR 


































</TEXT>
</DOC>
