<DOC>
<DOCNO> 6176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/ekonomi/eko04.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Vadeli işlemler start alıyor 
</HEADLINE>
<TEXT>

Sermaye Piyasası Kurulu vadeli işlemler borsasının ilk adımı olan çerçeve yönetmeliğini çıkardı 
     SONGÜL HATISARU 

     Vadeli işlemler borsasının kurulmasıyla ilgili çalışmalara start veren Sermaye Piyasası Kurulu SPK , borsanın kurulmasında ilk adım olan çerçeve yönetmeliğini çıkarttı. 
     Vadeli İşlemler ve Opsiyon Borsası çerçeve yönetmeliği kurulacak borsanın genel esaslarını belirliyor. Yönetmelik ilgili Bakan Recep Önal’ın onayıyla yürürlüğe girecek. Yılsonuna kadar kurulması kesinlik kazanan vadeli işlemler borsasının nerede ve hangi sermaye yapısıyla kurulacağı ise Bakanlar Kurulu kararıyla olacak. Daha sonra SPK’nın çıkaracağı işlem yönetmeliği ile borsada işlem yapma esasları belirlenecek. 
     Yaklaşık 5 yıldır kurulma çalışmaları sürdürülen vadeli işlemler borsasının işlem yönetmeliğinin hazırlanmasını takiben borsa faaliyete başlayacak. Aslında borsanın merkeziyle ilgili olarak İstanbul ve İzmir arasında gizli bir rekabet yaşanıyor. Piyasa, İstanbul’un finans merkezi olması nedeniyle borsanın İstanbul’da kurulmasını isterken, "İzmir ısrarının iktisadi bir izahı var mıdır" sorusunu soruyor. 
     
     Komisyon indiriminde şimdilik erteleme 
     SPK’nın borsa işlemlerinden alınan asgari komisyon oranın binde 2.1’den binde 1’e indirilmesi kararında uygulama zamanlamasının İMKB’ye bırakıldığı belirtildi. İMKB, konjonktürün uygun olmadığı gerekçesiyle asgari komisyon oranlarında yapılması öngörülen indirimde erteleme istemişti. 
     


 EKONOMİ 




















</TEXT>
</DOC>
