<DOC>
<DOCNO> 42777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/yazar/uras.html </URL>
<DATE> 2001/09/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Liman işletilmeli 
</HEADLINE>
<TEXT>

10 milyon dolara mal olan Çanakkale limanı 3 yıl önce bitti. Ancak politikacıların kavgası yüzünden bitmiş liman işletilmiyor. Gemileri de Çanakkale’ye yanaşamıyor 
     Devlet 10 milyon dolar harcama ile Çanakkale’ye bir liman yaptırdı. Liman inşaatı 3 yıl önce bitti. Ama üç yıldır politikacılar kendi yandaşlarına limanı tahsis ettirme kavgasını sonuçlandıramadıklarından bitmiş liman işletilmiyor. Yük gemileri de, yolcu gemileri de Çanakkale’ye yanaşamıyor. 
     Allah’tan Çanakkale’nin ufak bir rıhtımı var da Eceabat’a gidip gelen feribotlara yolcu ve araç indirip bindirebiliyor. 
     Yılbaşında Çanakkale gümrüğü kapatıldı. Çanakkale’deki fabrikalar ithalat ve de ihracatı İzmir Limanı’ndan yapmak zorunda. Dardanel balık işleme tesisleri için yılda 50 bin ton dondurulmuş ton balığı ithal ediliyor. Türkiye’ye tonu 700 dolardan ithal edilen donmuş balığın İzmir’den Çanakkale’ye nakil masrafı 250 dolar. Maliyete binen bu yük balığın konserve olarak ihraç imkanını yok ediyor. Bu nedenle Dardanel 4.500 işçisinin 3 binini çıkarmak zorunda kaldı. Bir de bunun ters trafiği var. Dardanel yılda 100 bin ton konserve ihraç ediyor. Bu konserve tenekeleri de kamyonla Çanakkale’den İzmir’e taşınarak, İzmir’de gemiye yükleniyor. 
     
     Şaraplık üzüm yeni uğraş 
     Çanakkale’den işlenmiş gıda ürünü ihraç eden başka firmalar da var. Trutaş ve Yenice Gıda Sanayii tesislerinde 80 bin ton kuru sebze işleniyor. Üretimin yüzde 95’i ihraç ediliyor. Yılda 45 milyon dolar gelir sağlanıyor. 
     Çanakkale’deki Kale Seramik iç pazarda yüzde 30, ihracatta yüzde 40 paya sahip. Seramik yanında maden ihracatı da var. 
     Çanakkale ilinde yılda 400 bin ton buğday, 50 bin ton domates, 70 bin ton elma, 50 bin ton üzüm yetişiyor. Şaraplık üzüm Çanakkale için yeni bir uğraşı alanı. Niyazi Önen, Avustralyalıların "Anzak" ilgisine dayalı olarak, Çanakkale’de şarap için kaliteli üzüm bağcılığını geliştirme projesine başladıklarını söylüyor. Rahmetli Güven Nil’in, Güler Sabancı’nın ve Doluca’nın şaraplık üzüm girişimlerindeki başarı konuya ilgiyi artırmış. 
     İlçelerde sivrilmiş sanayi tesislerine rastlanıyor. Biga’da Davut Doğum’un Doğutaş mobilya ve kapı fabrikalarında 300 kişi çalışıyor. Doğutaş mobilya ihraç ediyor. Biga ve Ezine’de dericilik de önemli uğraşı konuları. Çanakkale’de 10’dan fazla işçi çalıştıran 95 işyeri var. Bunların da sadece 38’i, 25’ten fazla işçi çalıştıracak büyüklükte işyeri. 
     
     Balıkçılık 
     Vali Süleyman Kamçı, tarih turizmini önemli bir gelişme alanı olarak görüyor. Belediye Başkanı İsmail Özsoy Çanakkalelinin kendi sorunlarına sahip çıkmada ve çözüm üretmede başarılı olduğunu anlatıyor. Ticaret ve Sanayi Odası Başkanı Niyazi Önen, organize sanayi bölgesi tamamlandığında Çanakkale’nin Kocaeli, Gölcük ve Adapazarı’na önemli bir alternatif olacağına inanıyor. 
     Çanakkale’de balıkçılık da önemli bir sektör. Sardalya balığı işleyen iki büyük tesis var. Dün ben Çanakkale’de işadamları ile yemek yerken ve de gündüz sokakta Çanakkaleliler ile sohbet ederken İstanbul’da borsanın çöktüğünü, doların 1 milyon 500 bin liranın üzerine fırladığını öğrendim. Endişelendim. Çanakkalelilerin tepkilerini anlamak için bu haberleri aktardığımda, hiçbir ilgi göremedim. Borsa ve dolar fiyatındaki günlük çıkış onları ilgilendirmiyordu. Onları ilgilendiren, gelirleri artmaz iken, gaz, su, elektrik, telefon parasının, okul ücretinin, yurt parasının, kiranın devamlı artması idi. 
     
     







İran ve Afganistan 


Geldi o şuhlar 


Savaş reklamları 


Siyasette güven krizi ve Başbakan sorunu 


Atari, terör ve insanlık 


Meyhanede iktisat dersi 


Öğrenci cenneti 


Türkiye’nin önündeki fırsat 


Başta destek, şimdi nasihat... 


Değişen terörist tipi 


Paranın fiyatı... 


Otobüsteki avukat tesadüf mü .. 


Çocukların cezası ana, babaya kesilmez 


Sezer'den Huntington uyarısı 


Saç ekimi serbest 


Liman işletilmeli 


Kartallar yüksekten uçar 


</TEXT>
</DOC>
