<DOC>
<DOCNO> 23602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/magazin/yazdud.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan’ın sevgilisi Bilge, erotik dansçı 
</HEADLINE>
<TEXT>

İlhan Şerif yeni yerinde, salı muhteşem bir parti ile Laila açılıyor, Asya yakasında Biz Bize ve Mozaik, Brasserie D’oeuf, buyrun kitap kampanyasına... 
     Bu günlerde Anadolu yakasına sık geçiyorum. Sizler için değişiklik olsun ve oradaki mekanlara haksızlık yapmayayım diye. Bu kez bir kız arkadaşımın annesini ziyaret ettim. Evde bulamayınca da sırdaşım İsmail Akkaya ile birlikte Kadıköy’deki Caferağa Mahallesi’nde gördüğümüz, Mozaik Cafe diye bir yere girdik. Mekan şık ve sıcak. Sahipleri eski bir bankacı çift, Mustafa ve Aliye Özdemir. Fransız ve Türk mutfağının ağırlıkta olduğu mekan, sabahın erken saatlerinde kahvaltı ile açılıyor. Akşam da saat 21.00’de kapanıyor. Fiyatlar inanılmaz ucuz. Spesiyal yemekleri arasında mozaik salata, steak mozaik, kabak carpaccio başta geliyor. Mekan henüz 8 aylık. Şifa Hastanesi’ne yakın olan Mozaik Cafe’de genelde doktor, hemşire, öğretim görevlileri ve civardaki esnaf yemek yiyor. İlgilenenler için telefon numarası 0216 330 03 70. Yine Anadolu yakasında hoş bir mekan, Biz Bize. Buranın sahibi Mehmet Aşkın işadamı. Ama sizler onu Perihan Savaş’ın nişanlısı olarak tanıyorsunuz. Mehmet Bey yılların hayalini sonunda gerçekleştirdi ve Caddebostan Bağdat Caddesi’nde çok şık, minik, sıcak bir fasıl restaurant açtı. Anadolu yakasında gerçekten gidilip eğlenilecek bir yer Biz Bize. Saat 12.00-14.00 arası tabldot olarak öğle yemeği servisi de veren Biz Bize’de rakam 2 milyon lira. Yani neredeyse simit, peynir ve çay parası. Akşamları ise keyifli bir fasıl dinleyebilirsiniz. Saat 20.30’da başlayan program 01.30’a kadar sürüyor ve kişi başı 17.5 milyon lira. Mönü hayli zengin ve titiz, çünkü işin içine sevgili Perihan Savaş da karışmış durumda. Gerçi son günlerde belinin kilitlenmesi nedeniyle biraz uzak kaldı ama. Mutfak tertemiz, ekip pırıl pırıl. Soğuk mezelerde tahinli cacık, beyaz peynir, fasulye pilaki, patlıcan salatası, Amerikan salatası, zeytinyağlı dolma, Biz Bize soğuk özel meze, mayonezli patates salatası, çoban ya da mevsim salatası, ara sıcak olarak mitite köfte, patates kroket, sebzeli lazanya, ana yemek et veya tavuk var. 
     Finalde ise meyva, tatlı ve ayılmanız için çorba. 
     İçki limitsiz. Bu arada isteyenler için alakart mönü de mevcut tabii. Karides kokteylden somon fümeye, karides güveçten içli köfteye, Meksika steak, köri soslu tavuk, her çeşit ızgara da yiyebilirsiniz. Alakart mönüde de fiyatlar aynı ayardaki yerlere oranla hayli ucuz. Bence Biz Bize kaçmaz. Telefon numarası 0216 386 00 85. 
     
Laila’da eğlence başlıyor, Brasserie D’oeuf      Efendim, salı günü, son anda bir terslik çıkmazsa Laila açılıyor. Laila, geçen yıl yazlık Havana’nın içinde yer alan Dragon’da, mevcut restoran ve barlara ilaveten hizmete giriyor. Türkiye’de Belçika mutfağının tek temsilcisi olan Brasseri D’oeuf’a bir kez gitmiştim. Hoş ve şık bir mekandı. Maçka’daki Bronz Sokak’ta yeralan mekan, Belçika’nın en iyi aşçılarından Jean Luc Tagnon yönetimindeki mutfak ekibi, farklı lezzetleriyle ideal. Buranın kurucusu ve işletmecisi binicilikte Türkiye’nin en iyilerinden Mehmet Aksel. Türkiye’nin ilk Formula 3 pilotlarından olan Aksel, kalitesine uygun bir mekanı hizmete sokmuş. Daha önce iki kişi için 40 milyon lira vermiştim ama, keyifli de bir yemek yemiştim. Şimdilerde fiyatlar daha makul, sanırım ekonomik krize ayak uydurdular. Bu arada öğle yemeklerinde her gün değişik tadlar deneme olasılığı var. Üstelik de 9,5 milyon liraya. Kardeşim kadar yakın olan sevgili Cenk Eren ile Amerikan Hastanesi dönüşü uğradık. Mönü her hafta ve günlük olarak değişiyor. Bizim gittiğimiz gün çarşambaydı. Amerikan salata, somon ravioli ve pancake suzette vardı. Burası ününün büyük bölümünü şaraplarının çeşitliliğine ve kalitesine borçlu. Tabii o zaman da belli bir parayı gözden çıkaracaksınız. Önerim üzerine giden bir arkadaşım da cuma öğle yemeğinde yumurta cocote, vejateryan piliç ve melon yemiş. İş arkadaşınız, sevgiliniz ya da karınızla buluşup lezzetli yemekler yemeniz için ideal. Rezervasyon için telefon numarası 0212 230 38 68. Sevgili Salih Saka, bana göre Türkiye’nin en iyi DJ’lerinden. Salih şimdilerde Ataköy Rotary Kulubü olarak bir kitap kampanyası başlattıklarını söyledi. Toplanacak kitaplar Gazi Mahallesi Çocuk Esirgeme Kurumu Toplum Merkezi ile Adapazarı Beşköprü İlköğretim Okulu’na iletilecek. Yalnız Salih’in bir ricası var, çocuk kitaplarının yanı sıra orta yaşlı bayanlar ve gençlere hitap edebilecek yayınlara da ihtiyaç varmış. Kampanya 10 Haziran’da bitiyor. Avrupa yakası için 0542 591 00 01’den Emre Akçin’i, Asya yakası için de 0542 323 60 46’dan Evren Karaduman’ı arayabilirsiniz. Efendim, söz kitaptan açılmışken İzmirli hemşerim, tıp dünyasında başarılı bir öğretim görevlisi ve genç bir profesör Erkan Sevinç’in de Mavinin Rengi’ adlı kitabı şu günlerde İleri Kitapevi’nde çıktı. Mavinin Rengi’, Pakize Suda’dan Zeki Müren’e, AIDS’den hayata ve aşka dair her konudan minik öykülerin yer aldığı, seveceğiniz bir kitap. 
     
Üç kızkardeşi popçular kapattı, İlhan Şerif taşındı      Erkek modasının rakipsiz isimlerinden biriydi İlhan Şerif. Ölümünden sonra eşi Ayten Şerif, kızkardeşi Müzeyyen Hanım ile başarılı bir şekilde bu adı yürüttü. İlhan Şerif Modaevi, Nişantaşı’ndaki Vali Konağı Plaza’ya taşındı. Telefon numarası 0212 247 96 53. Bilginize. Efendim, Element’in işletmecisi Bilge Öztürk hayli popüler oldu. Dolayısıyla onunla ilgili herşey şimdilerde merak konusu. Bilge, iki kız kardeşi Belda ve Berna ile gece kulüplerinde, bazı tatil köylerinde, yüzlerini kapatarak animasyonlar, hatta erotik danslar yapıyor. İlk kez Posta ve Şenay Düdek farkıyla sizlere getirdik. Bu arada Bilge Tarkan’la, Berna Serdar Ortaç’la çıkıyor biliyorsunuz. Küçük kardeş Belda ise Teoman’a gönül vermiş. Babaları Ahmet Öztürk, ünlü bir avukatmış. Bir zamanlar Sarıyer Tapu Müdürlüğü yapmış. Bu kadarlık bilgi yeter. Kalın sağlıcakla, en kötü gününüz benimkinden iyi olsun. İyi pazarlar... 
     
     



 MAGAZİN 










</TEXT>
</DOC>
