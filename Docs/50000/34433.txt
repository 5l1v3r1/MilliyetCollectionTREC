<DOC>
<DOCNO> 34433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/son/soneko05.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Petrol Bakanı "Türkiye'ye doğalgaz ihracı yarın başlayacak" 
</HEADLINE>
<TEXT>

     İran Petrol Bakanı Bijen Namdar Zengene, Türkiye'ye doğalgaz ihracının yarın başlayacağını söyledi. 
     Zengene Aftab-ı Yezd gazetesinde yayınlanan açıklamasında, daha önceden açıklandığı gibi, 1996'da yapılan anlaşma uyarınca Türkiye'ye doğalgaz ihracının yarın başlayacağını belirtti. 
     Gecikme nedeniyle Türkiye'den şimdiye kadar bir tazminat istenmediğini belirten Zengene, ancak 30 Temmuz'dan sonra Türkiye doğalgazı almaya hazır olmazsa, iki taraf arasında geçen yıl yapılan anlaşmaya göre, tazminat ödeme konusunun gündeme geleceğini ileri sürdü. 
     Zengene, 1996'dan sonra Türkiye'nin anlaşmasının süresini 22 yıldan 25 yıla ve alacağı toplam doğalgaz miktarını da 220 milyar metreküpten 250 milyar metreküpe çıkardığını belirtti. 
     Devlet radyosunda yayınlanan Petrol Bakanlığı açıklamasında da, Türkiye'ye yönelik doğalgaz teslimatına yarın başlanacağı belirtilerek, ilk yıl için İran'ın 3 milyar metreküp doğalgaz ihraç edeceği duyuruldu. 
     BOTAŞ geçen Perşembe günü yaptığı açıklamada, Türkiye'nin İran doğalgazını almak için gerekli boru hattının inşaatını tamamladığını açıklamıştı. 






</TEXT>
</DOC>
