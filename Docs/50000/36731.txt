<DOC>
<DOCNO> 36731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/son/sondun03.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldız olmanın bedeli ağır... Ünlü yıldızlar psikolojik tedavide 
</HEADLINE>
<TEXT>

     Şan, şöhret, para ve ışıltılı hayatın mutluluk getirmediği ünlüler depresyona girdi. Sıkıntılarına çare bulamayan ünlüler, psikologlar ve rehabilitasyon merkezlerinde şifa arıyor. 
     Internetteki ''imdb'' ve ''mr.showbiz'' sitelerinin haberlerine göre, ünlülerin dünyasında ''son moda'' depresyon. Ayrılıklar, boşanmalar ve ailevi sorunların yanında ''herşeye sahip olmanın getirdiği tatminsizlik'', sanatçıları bunalıma sürüklüyor. 
     Amerikan pop müziğinin tanınmış isimlerinden Mariah Carey, yaşadığı ayrılığın ardından çıkmaza girdi. Connecticut'ta bir hastaneye kaldırılan Carey'nin sözcüsü, sanatçının ruhsal ve fiziksel çöküntü içinde bulunduğunu belirtti. Hastanede 15 gün kaldıktan sonra kendini daha iyi hisseden sanatçı, hastaneden ayrılmasına rağmen doktor kontrolünde. 
     Hollywood'un son dönemdeki en gözde oyuncularından Gwyneth Paltrow da bunalımda. 
     Henüz 27 yaşında olan oyuncu, nişanlıları Brad Pitt ve Ben Affleck ile üstüste yaşadığı ayrılıkları kaldıramadı. Paltrow, ''W Magazine'' adlı dergide yer alan röportajında psikolojik tedavi gördüğünü itiraf ederken, bunun artık ''hayatının bir parçası'' haline geldiğini söyledi. 
     En büyük sorununun ''Brad Pitt'in ismini bile anmaktan kaçınması''olduğunu belirten yıldız, ''Artık evlenip mutlu bir yuva kurmak istediğimden bile emin değilim. İnsanların sadakatle ilgili sorunları var'' dedi. 
     ''Pearl Harbor'' filminin başarılı oyuncusu Ben Affleck ise alkol alışkanlığı nedeniyle bir rehabilitasyon merkezinde tedavi görmeye başladı. 
     Daha 1 yıl öncesine kadar yapılan anketlerde ''Gençlik İçin Örnek Yıldız'' seçilen Affleck, meslek yaşamındaki başarıyı özel hayatına taşıyamadı. Alkol alışkanlığı nedeniyle büyük sıkıntılar yaşayan oyuncu, Malibu'daki rehabilitasyon merkezinde şifa arıyor. 
     ''Charlie'nin Melekleri'' filminin ünlü yıldızı Cameron Diaz ise yaşadığı mide ağrıları nedeniyle gittiği doktorun koyduğu teşhis nedeniyle şaşkın. 
     Ağrıların nedeninin psikolojik olduğunu ortaya çıkmasının ardından Diaz, doktorun tavsiye ettiği nefes alma hareketleri ve terapiyle sorununun üstesinden gelmeye çalışıyor. 
     Eşi Dennis Quaid ile kurduğu 9 yıllık mutlu yuvası ''çatırdayan'' aktris Meg Ryan da psikolojik tedavi gören ünlüler arasında yer alıyor. 
     







</TEXT>
</DOC>
