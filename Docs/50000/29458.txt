<DOC>
<DOCNO> 29458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/yazar/tamer.html </URL>
<DATE> 2001/06/29/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
DYP'nin pres taktiği 
</HEADLINE>
<TEXT>

     Bir süredir gazeteleri dikkatle izliyorum. Her tarafta DYP üst yönetimi, Tansu Çiller ve bakanlarına ilişkin boy boy açıklamalar yer alıyor. Çiller'in iktidar dönemi hakkında gak deseniz, tereyağından kıl çeker gibi yazıdan cımbızla çekilmiş birkaç sözcük üzerine bina edilmiş sayfalarca savunmayı, sabahın köründe masanızda buluyorsunuz. 
     DYP'nin pres taktiğiyle zeytinyağı gibi üste çıkma çabalarını ANAP, MHP ve diğer partiler de uygulamaya kalksalar, köşelerimizi onlara terk edip evde ayaklarımızı uzatarak maaşlarımızı alır hale geleceğiz neredeyse... 
     Zaten bu pres taktiğinin amacı da bizleri yıldırmak herhalde. Türkbank vesilesiyle benim köşemin de böylesi bir tehlikeyle karşı karşıya bulunduğu söylenebilir Çiller'in Hazine'den sorumlu Devlet Bakanı Ufuk Söylemez'den dün bir açıklama daha geldi. Önce bu açıklamaya bir göz atalım. 
     "Sn. Erol Okuyan, Türkbank'a Hazine talimatlarına uygun icraat yaparak, bankanın Oğuz Özkan ve Behzat Tuncer dönemindeki usulsüz işlemlerinin üzerine gidilmesi, bankanın likiditesi ve aktif kalitesinin düzeltilmesi amacıyla Mayıs 1996 tarihinde atanmıştır. Sn. Okuyan İzmirli olmadığı gibi, sadece Yaşarbank'ta çalışarak 1990 yılında ayrılmış, daha sonra Hazine Müsteşarlığı Sigorta ve Murakabe Kurulu Başkanlığı yapmış değerli bir bankacıdır. Türkbank, DYP iktidarları döneminde hiçbir şekilde satışa çıkarılmamış, satışı gündeme dahi gelmemiş, düşünülmemiştir. 
     Sn. Erol Okuyan'ın genel müdürlük görevine atanması ile birlikte, geçmiş dönemlerde verilmiş olan her türlü usulsüz ve yasadışı kredinin üzerine kararlılıkla gidilmiş, bunların mesulleri hakkında yasal takibat yapılmıştır." diyor. 
     Şimdi bu açıklamaya neden olan benim yazımdaki cümleyi hatırlayalım. 
     " ... İzmir'den milletvekili seçildikten hemen sonra Başbakan Tansu Çiller tarafından Hazine'den sorumlu Devlet Bakanı yapılan Ufuk Söylemez'in Türkbank'ta Genel Müdür Oğuz Özkan'ı görevinden alarak yerine İzmirli Yaşar Gurubu'nun bankası Yaşarbank'ta yıllarca çalışmış Erol Okuyan'ın atanması değerlendiriliyor ve bankanın Yaşarbank'a satılmak istendiği iddia ediliyor." 
     Ben bu cümlede Erol Okuyan için İzmirli dememişim, Türkbank'a atandığında Yaşarbank'ta çalışıyor da dememişim, Sayın Okuyan'ın bankacılıkta uzmanlığı konusunda da herhangi olumsuz bir ifade kullanmamışım. Sayın Söylemez her nedense bunları belirtme gereği duymuş, buna karşılık açıklamasında da belirttiği gibi Erol Okuyan'ın göreve getirilmesinden sonra takibe alınan kötü kredilerinin hatırı sayılır bir bölümünün yine Çiller'in başbakanlığında Türkbank'ın başına getirilen Genel Müdür Oğuz Özkan tarafından verildiğini herhalde unutmuş. 
     
TL'ye dönüşe darbe      Takas operasyonunun dolarizasyon boyutuna da değinen yazım üzerine e - posta yollayan okurum Şenol Aydın, "TL kampanyanız nasıl gidiyor Sayın Tamer " diye hafiften iğneli bir soru soruyor. Ve devam ediyor "Bankalarımız bile takasla TL'den dövize dönerken, vatandaş cebindeki 3 - 5 kuruşu dolara yatırmasın da ne yapsın " 
     Çok haklısınız sevgili okurum. Ama Türkiye'nin Parası TL'dir logosu altında yazdığım tüm yazıları internetten lütfen teker teker inceleyin. Tek bir tanesinde bile halkımızın elindeki dövizi bozdurup TL'ye dönmesi ya da bundan sonra TL ile tasarruf yapması yönünde bir öneri getirilmemiştir. Hatta tam tersine bu yönde soru soran okurum Keramet Hanım'a küçücük tasarrufunu markta tutmaya devam edip, TL'ye dönmemesi bu köşeden salık verilmiştir. 
     Bankalar cephesinde devlet eliyle biraz da mecburen dolarizasyon yönünde bir adım atıldığı halde ben, Türkiye içindeki sözleşmeler ve alışverişlerde her geçen gün TL'ye dönüşün hızla artmakta olduğunu gözlemliyorum. Tabii o da mecburen Çünkü artık öyle mal ve hizmetler var ki, dolarda kalsanız tek kuruşluk satış yapamazsınız. 
     Tasarruflarda dövizden TL'ye dönüş ise kesinlikle halkın 3 kuruşundan başlamamalıdır. Önce bıyıklı denen ve tasarruflarını yurtdışındaki bankalarda tutan büyük tasarruf sahipleri paralarını Türkiye'ye getirip TL'ye çevirsinler bakalım. Zaten onlar paralarını Türkiye'ye getirmeye başlarlarsa anlayın ki ekonomi rayına oturuyor. O durumda bile kefen parasını dövizde tutan sokaktaki adam, temkinli olup bir süre daha beklemelidir. 
     
     







FP tabanı ve değişim 


Tunus gübresi 


Ecevit Özkan'ın sabrı çözdü 


Hepsi kapanmış sayılır 


Türk Telekom krizinin püf noktası... 


"Çıkar sokak" 
"Çıkmaz sokak" 


Bilgisayarsız okula yardım yağdı 


Siyasetteki anlayış farkı 


Türkiye AB'yi zorluyor 


İhlas Finans tasfiyesi... 


Kumarhane savunusu 


Yine Jakobenler ... 


CHP'de Günay'ın şansı 


DYP'nin pres taktiği 


O gemide ben de olsaydım 


Kararı bekleyin siz 


Ankara kavimlerin hizmetinde 


</TEXT>
</DOC>
