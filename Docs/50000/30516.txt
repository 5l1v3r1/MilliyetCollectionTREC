<DOC>
<DOCNO> 30516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sonspo09.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep Teknik Direktörü "İkinci Terim değil birinci Lav olacağım" 
</HEADLINE>
<TEXT>

     Gaziantepspor, yeni sezon hazırlıklarını Kızılcahamam'da sürdürüyor. 
     Kırmızı-siyahlıların yeni teknik direktörü Lav, İtalya'nın AC Milan takımının başına gelen teknik direktör Fatih Terim'in iddiası, kararlılığı ve başarıya açlığının önemli vasıfları olduğunu belirten Lav, ''Terim, Türk antrenörünün kendine güvenini sağladı'' dedi. 
     Terim'in, Türk imajının Avrupa'da önemli bir şekilde gelişimine ön ayak olduğunu belirten Lav, ''Fatih Terim'in Türk futboluna kazandırdıklarını kimse inkar edemez. Ancak hedefim, ikinci Terim değil, birinci Lav olmak'' diye konuştu. 
     Patalya Otel'de kamp yapan ve teknik direktör Tevfik Lav yönetiminde günde çift antrenman ve ağırlık çalışmaları ile lig ve UEFA Kupası'na hazırlanan kırmızı-siyahlılar, yeni sezonda hedef büyüttü. 
     Ligi geçen sezon üçüncü olarak tamamlayan Gaziantep ekibinde, yeni sezondaki hedef, Türkiye Ligi şampiyonluğu. 
     Lav, ''Hedefimiz, Türkiye Ligi şampiyonluğu ve UEFA Kupası'nda tur atlamak'' dedi. 
     Gelecek sezon, milli takıma oyuncu vermek ve Avrupa'ya futbolcu yollamak amacında olacaklarını ifade eden Tevfik Lav, ''Tek hedefim, Gaziantepspor'u başkalarının küçültemeyeceği bir hedefe ulaştırabilmek'' diye konuştu. 
     
     Büyük olma... 
     Teknik Direktör Lav, 2 kez UEFA Kupası'na katılan, ligi 2 kez üçüncülükle tamamlayan Gaziantepspor'un, büyük kulüp olma sinyalleri vermeye başladığını söyledi. 
     Buna en büyük örneğin Hakan Bayraktar'ın transfer olayı olduğuna dikkati çeken Lav, ''Gaziantepspor, önemli bir futbolcusunu kaybetme pahasına taviz vermiyor. Bu da birşeylerin değiştiğinin en büyük kanıtıdır'' dedi. 
     Hakan'ın hülle yoluyla transferi ile ilgili olarak, etik olmayan herşeye karşı olduğunu ifade eden Lav, ''Aynı şeyi Gaziantepspor yapsa, Fenerbahçe tepki gösterirdi. Hakan önemli bir futbolcu. Ancak, herşey bir futbolcu gidene kadar. Kimsenin yeri doldurulamaz değildir'' diye konuştu. 
     Dış transferde Kombassan Konyaspor'dan Bülent, Akçaabat Sebatspor'dan Hakan'ı renklerine bağladıklarını belirten Lav, altyapıya yönelik çalışmalarına daha da hız vereceklerini ifade etti. 
     
     Başkan'ın değil takımın antrenörü 
     Tevfik Lav, başkanın değil, takımın antrenörü olunduğu zaman liderliğe ulaşılacağını vurgulayarak, başarının ancak bu yolla yakalanabileceğini söyledi. 
     Başarı için aç gözlü olmadığını, çünkü daha aç gözlü olması gerektiğini ifade eden Lav, bir akademisyen olarak, futbolu tamamıyla bir bilim diye tanımlamanın yanlış olduğunu, ancak performansın bir bilim olduğunun yadsınamayacağını sözlerine ekledi. 
     
     Yeni prim sistemi 
     Gaziantepspor'da iç saha ve dış saha maçlarına uygulanan prim sistemleri değiştiriliyor. 
     Teknik direktör Tevfik Lav, iç sahada alınan galibiyet ile dış sahada alınan galibiyetler arasındaki prim farklılıklarını kaldırdıklarını, her galibiyetin priminin aynı olacağını söyledi. 
     Lav, deplasmana veya büyük takımlarla yapılan maçlarda yüksek prim verildiği zaman, futbolcunun motivasyonunun yanlış yönde etkilendiği belirterek, zayıf ve güçlü takım ayırımına son verdiklerini, bu nedenle tüm maçlarda aynı prim sisteminin uygulanacağını sözlerine ekledi. 






</TEXT>
</DOC>
