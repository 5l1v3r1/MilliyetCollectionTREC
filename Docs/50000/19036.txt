<DOC>
<DOCNO> 19036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sontur17.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
FP 15 Mayıs'ta Anayasa Mahkemesi'nde sözlü savunma yapacak 
</HEADLINE>
<TEXT>

     Anayasa Mahkemesi, Fazilet Partisi'nin kapatılması istemiyle açılan davada, Yargıtay Cumhuriyet Başsavcısı Sabih Kanadoğlu'nu, 8 Mayıs Salı günü sözlü açıklamalarını yapması için davet etti. Yüksek Mahkeme, 15 Mayıs Salı günü de FP'nin sözlü savunmasını dinleyecek. 
     Anayasa Mahkemesi, bu sabahki toplantısında, FP'nin son savunmasını mahkemeye iletmesinin ardından, yargıtay Cumhuriyet Başsavcısı Kanadoğlu ile FP yetkililerinin sözlü açıklamalarını yapacakları tarihleri belirledi. 
     Anayasa Mahkemesi Başkan Vekili Haşim Kılıç, gazetecilere yaptığı açıklamada, Yüksek Mahkeme'nin, FP'nin kapatılması hakkındaki davada Kanadoğlu'nu, 8 Mayıs Salı günü saat 14.00'de sözlü açıklamada bulunması için çağırdığını bildirdi. Kılıç, Kanadoğlu'nun ardından, 15 Mayıs Salı günü saat 14.00'de de FP yetkililerinin, sözlü savunma yapacaklarını kaydetti. 
     Bu sürecin ardından davanın Raportörü Mehmet Turhan, gerek görülürse ek iddianameye ilişkin raporunu hazırlayacak. Raporun Anayasa Mahkemesi üyelerine dağıtılmasının ardından, Başkan Mustafa Bumin'in belirleyeceği bir günde, dava esastan görüşülmeye başlanacak. 
     
     
     







</TEXT>
</DOC>
