<DOC>
<DOCNO> 32930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/ekonomi/aeko.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletin müfettişleri yabancı bankalarda 
</HEADLINE>
<TEXT>

Bankacılık Düzenleme ve Denetleme Kurulu BDDK murakıpları ve Merkez Bankası müfettişleri, yabancı bankalara ilişkin dolar spekülasyonu iddialarını incelemeye aldı 
     KADİFE ŞAHİN 

     Merkez Bankası ve Bankacılık Düzenleme ve Denetleme Kurulu BDDK , yabancı bankaların dolarda manipülasyon ve spekülasyon yaptığı iddialarının yoğunlaşması üzerine bu bankalarda inceleme başlattı. 
     Edinilen bilgiye göre Merkez Bankası, yabancı bankaların kendisi üzerinden yaptığı döviz işlemlerini 25.4.2001 tarih ve 4651 sayılı Merkez Bankası Kanunu’na dayanarak incelemeye başladı. 
     
     Şirketleri de inceleyebilir 
     Finansal sistemde istikrarı sağlayıcı ve para ve döviz piyasaları ile ilgili düzenleyici tedbirleri alma ve mali piyasaları izleme görevleri bulunan Merkez Bankası, bu görevlerine yerine getirirken geniş denetim yetkisine sahip bulunuyor. Merkez Bankası, yabancı bankaların işlemlerini iptal edemiyor ancak sorgulayabiliyor. 
     Dünyadaki bütün merkez bankalarının bu tür yetkilerinin bulunduğunu belirten bir bankacılık uzmanı, "Merkez Bankası, serbest piyasa koşullarını işletmek açısından yabancı bankaların döviz alımlarını engelleyemez fakat, bu bankalara tanıdığı kolaylıkları sınırlayabilir" ifadesinde bulundu. 
     
     BDDK da denetliyor 
     Merkez Bankası’nın spekülatif hareketlere ilişkin benzer incelemeleri şirketler üzerinde de yapabileceğini bildiren uzman, yabancı bankaların dövizde uzun vadeli pozisyon alırken bankacılık normları gereği bazı rasyolara uymaları gerektiğini söyledi. 
     Merkez Bankası’nın bu tür denetimleri yapmakta geciktiği eleştirisinde bulunan bankacılık uzmanı, "Kasım krizinden bu yana yabancı bankaların döviz kurunda spekülasyon yaptığı iddiaları var ve h l da devam ediyor" dedi. 
     Bu arada BDDK’nın da sektörün düzenleyici ve denetleyici kurumu olarak yabancı bankaların manipülatif hareketleri konusunda bilgi toplamaya başladığı öğrenildi. 
     
AHLAKSIZ TEKLİF      Yabancı bankaların dolar üzerindeki spekülatif hareketleri ve müşteri çekmede kullandıkları pazarlama teknikleri bu hafta dövizde yaşanan olaylarla beraber tepkileri doruk noktaya çıkardı. 
     Bankacılık kulislerinde konuşulan olay, Türkiye’nin önde gelen bankalarından birinin genel müdürü ile hesabı kabarık müşteri arayan bir yabancı banka arasında yaşandı. 
     Yüksek miktarda Türk Lirası veya döviz hesabı bulunan tasarruf sahiplerini gözüne kestiren yabancı banka görevlisi, Türkiye para piyasalarını ve Türkiye ekonomisini çok iyi bilen genel müdüre şahsi parasını bankaları aracılığıyla yurtdışında değerlendirmeyi önerdi. 
     Genel müdür, kendisine parasını nerede ve nasıl değerlendirdiğini soran yabancı banka yetkilisinin teklifini oldukça yadırgadığını söyledi. 
     Yabancı bankaların benzer pazarlama yöntem ve tekniklerini ekonomik kriz dönemlerinde diğer ülkelerde de uyguladıklarını belirten bankacılar, yabancı bankaların özellikle beş yıldızlı otellerde müşteri peşine düştüklerini belirtiyor. Tasarrufçulara ekonomiye ilişkin olumsuz tahminlerde bulunan yabancı bankalar, Türkiye’nin yatırım yapmak için güvenli olmadığını ileri sürüyor. 
     
Bankalar döviz piyasasında      Yabancı bankaların dövize yönelik ataklarına karşı ortak hareket eden yerli bankalar Merkez Bankası nezdindeki vadeli TL döviz piyasasına teklif vermeye başladı. 
     Vadeli TL döviz piyasasında ihraç tarihi 26 Temmuz olan 1 milyon 403 bin liradan 1 milyon dolar için teklif giren bankalar, talep yönünden de aynı vade ve miktar için 1 milyon 375 bin liradan teklif verdi. Bankacılar, Merkez Bankası nezdinde 1988’de kurulan vadeli TL döviz piyasasını bankaların uzun zamandır kullanmadığını belirterek, bankaların bu piyasayı kullanmalarını olumlu bulduklarını bildirdiler. 
     
DERVİŞ’TEN YABANCI BANKALARA Spekülasyona alet olmayın      EKONOMİ SERVİSİ 

     Yabancı bankalar ile Ankara’da biraraya gelen Devlet Bakanı Kemal Derviş, bankaları spekülasyonlara alet olmamaları konusunda uyardı. 
     Toplantıya katılan Deutsche Bank, Citibank, HSBC, ABN Amro Bank ve Chase Manhattan Bank’ın genel müdürlerine spekülasyon iddialarını iletti ve spekülasyon olarak değerlendirilebilecek hareketlerden kaçınmalarını istedi. 
     
     Aklın yolu bir 
     Derviş ve yabancı bankalar, Aklın yolu bir, spekülasyon kimsenin yararına değil" görüşünde birleşti. Yabancı bankaların temsilcilerinin, "Hesaplarımız açık, iddiaları inceleyebilirsiniz. Ayrıca Merkez Bankası’nın müdahaleleri de uzun vadede yararlı olmaz" dedikleri öğrenildi. 
     Derviş, ekonomik gelişmeleri değerlendirirken haziranda yakalanan pozitif gelişmelerin temmuzda da yakalanabilmesi için pozitif bir ivme yaratacaklarını bildirdi. Faizlerin düşmesi gerektiğini belirten Derviş, "Bu konuda özerk bir kurum olarak Merkez Bankası nasıl bir yol izleyeceğini önümüzdeki günlerde açıklayacak" dedi. 
     
Yılmaz Rantçı fırsatçılığı kabul edemeyiz      ANKARA Milliyet 

     Başbakan Yardımcısı Mesut Yılmaz, yabancı bankaların döviz toplamasına karşı önlemler alınacağını açıkladı. Yılmaz, ODTÜ’de gazetecilerin sorularını yanıtlarken, "Bundan sonra çok daha yakından izlenecekler. Her devlet gibi bizim de görevimiz bunu önlemektir. Bize gelen bu duyumlar aynı zamanda Bankacılık Düzenleme ve Denetleme Kurulu’na da gelmiş. Onlarda gerekli önlemleri alıyorlar. Bundan sonra çok daha yakından izleyeceğiz. Herkesin takdir edeceği gibi, serbest piyasa ekonomisi içerisinde doğal karşılanması gereken olaylar değil. Daha çok rant sağlamaya yönelik fırsatçılık ürünleridir. Şu anda TL’nin yabancı paralara karşı olan kuru gerçekçi bir kur değil" dedi. 
     



 EKONOMİ 






















</TEXT>
</DOC>
