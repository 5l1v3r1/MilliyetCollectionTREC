<DOC>
<DOCNO> 45481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/ekonomi/eko05.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçilere taksit kolaylığı geldi 
</HEADLINE>
<TEXT>

     ANKARA Milliyet 

     Tarım ve Köyişleri Bakanı Hüsnü Yusuf Gökalp ve Devlet Bakanı Kemal Derviş arasında tartışmalara neden olan çiftçi borçlarının taksitlendirilmesi kolaylığına, Başbakan Bülent Ecevit noktayı koydu. 
     
     Ödeme planı 
     Ziraat Bankası'nın 27 Eylül 2001 tarih ve 6599 sayılı genelgesi uyarınca düzenlenen yeni ödeme planını Ecevit, şöyle açıkladı 1 milyar TL'ye kadar borcu olan çiftçi, yüzde 10'u, 1 ile 5 milyar TL arasında borcu olan çiftç, yüzde 15'i, 5 milyar TL ve üstünde borcu olan çiftçiler de bu borcun yüzde 25'ini peşin olarak ödeyecek. Kalan tutar için 36 aya kadar taksitlendirme imkanı getirilecek. 36 aya kadar taksitlendirilecek bu borca temerrüt faizi yerine bu süre içinde yürürlükte olan cari faiz oranları uygulanacak. 
     
     Bakan beğenmedi 
     Tarım Bakanı Gökalp ise ödeme kolaylığının kendi önerdiği düzenleme olmadığını belirterek, "Bunu kabul etmiyorum" dedi. Gökalp, Fıstık Festivali’ne katılmak üzere bulunduğu Osmaniye’de gazetecilerin sorusu üzerine, "Bu sorunu çözmez. Cari faizler devam ediyor. Ziraat Bankası’nın Başbakan’a verdiği bilgiler yetersiz. 5 milyar liralık borç, iki yıl sonra 15 milyar lira olacak. Bu kolaylık değil" dedi. 
     



 EKONOMİ 

















</TEXT>
</DOC>
