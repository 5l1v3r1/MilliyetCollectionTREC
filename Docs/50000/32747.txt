<DOC>
<DOCNO> 32747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/dunya/adun.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Skandal bürosu 
</HEADLINE>
<TEXT>

Amerikan Federal Soruşturma Bürosu’nda FBI rezaletin sonu gelmiyor. Casusluk olayıyla sarsılan örgütün 450 silah ile 184 bilgisayar kayıp 
     YASEMİN ÇONGAR Washington 

     Kendini tanımladığı sloganlardan biri "Dünyanın en iyi güvenlik örgütü" olan Amerikan Federal Soruşturma Bürosu’nun FBI başı dertten kurtulmuyor. 
     Son yıllarda skandal üstüne skandalla sarsılan ve biri, yıllarca KGB hesabına casusluk yaptığı belirlenen Robert Hanssen’ın dosyası olmak üzere, hakkında halen dört ayrı soruşturma yürütülen FBI’dan gelen son haberler de, örgüt açısından hiç de güven verici değil. 
     FBI’ın kendi içinde yaptığı envanter çalışmasında, örgüte ait toplam 450 ateşli silah ile 184 dizüstü bilgisayarın laptop kayıplara karıştığı ortaya çıktı. 
     FBI başkanlığını şu anda vekaleten yürüten Thomas Pickard’ın önceki gün Adalet Bakanı John Ashcroft’a sunduğu envanter raporuna göre, kaybolan silahlar arasında, yarı otomatik tüfekler, çeşitli türde tabancalar ve saldırı silahları var. 
     Bu silahlardan 184’ünün, FBI ajanlarının evlerinden ve otomobillerinden çalındığı belirtilirken, kayıp tabancaların bir tanesinin Washington’da işlenen bir cinayette kullanıldığı da saptandı. 
     
     Yanlarında götürmüşler 
     Öte yandan, akıbeti belli olmayan 265 kadar silahı da, emekli olan FBI ajanlarının, örgüte iade etmeyerek izinsiz olarak ellerinde tuttukları sanılıyor. Şimdi FBI, bu eski ajanları hakkında hukuki soruşturma başlatacak. 
     Kayıp laptopların ise çoğunlukla FBI ofislerinden ve ajanlarının evlerinden çalındığı ortaya çıktı. Bu laptoplardan en az üçünün "gizlilik derecesi yüksek" dosyalar içerdiği, birinde de iki ayrı casusluk dosyasına ilişkin raporların bulunduğu açıklandı. 
     FBI’ın kendi kendini tam koruyamadığını yansıtan bu envanter çalışması, eski FBI ve Merkezi İstihbarat Örgütü CIA başkanlarından William Webster’ın girişimiyle gerçekleştirildi. Webster halen, FBI’ın güvenlik sorunlarına ilişkin bir soruşturmayı yönetiyor. 
     



 DÜNYA 












</TEXT>
</DOC>
