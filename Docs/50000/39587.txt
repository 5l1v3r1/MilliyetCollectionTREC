<DOC>
<DOCNO> 39587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/dunya/dun01.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, İsrail’i uyardı 
</HEADLINE>
<TEXT>

     YASEMİN ÇONGAR Washington 

     İsrail, Kudüs’ün güneyinde önceki güne dek Filistinliler’in denetiminde olan 10 bin nüfuslu Beyt Cala kasabasını işgalini sürdürürken, Washington, Ariel Şaron hükümetine yönelik tepkilerinin dozunu artırıyor. Bush yönetimi, İsrail’i son saldırılarından dolayı eleştirirken, bu saldırılarda Amerikan silahlarının kullanımına karşı da uyardı. 
     ABD Dışişleri Bakanlığı Sözcüsü Richard Boucher, Beyt Cala’nın işgaline değinerek, "İsrail bu tür müdahalelerin, güvenlik sorununu çözmeyeceğini, aksine işleri daha da kötüleştireceğini anlamalı. İsrailliler bölgeden çekilmeliler" dedi. 
     Sözcü, "ABD yapımı silahların kullanımına" ilişkin uyarısını ise daha "üstü kapalı" bir üslupla yaptı. Boucher sorular üzerine, "İsrail, Amerikan silahlarının kullanımı üzerindeki kısıtlamaları gayet iyi biliyor. Ancak bu konudaki tartışmalarımızın ayrıntısına girmeyeceğim" dedi. 
     
     Suikastler kınandı 
     Sözcü, İsrail’in Filistinli liderlere yönelik suikast eylemleri yapmasını eleştirirken, "Bu tür suikastleri kınıyoruz. Mesele kullanılan silahlardan ziyade, yapılan eylemlerdir. Ancak İsrail, Amerikan silahlarını nerede kullanamayacağını gayet iyi bilmektedir" dedi. 
     ABD’nin İsrail’e silah ihracatı, bu silahların suikastlerde ve doğrudan sivil halkı hedef alan saldırı eylemlerinde kullanılmasını yasaklıyor. 
     



 DÜNYA 












</TEXT>
</DOC>
