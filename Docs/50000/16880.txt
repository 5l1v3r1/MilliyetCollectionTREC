<DOC>
<DOCNO> 16880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/soneko17.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hak-İş "Yüzde 18 oranındaki zammı kabul etmeyiz" 
</HEADLINE>
<TEXT>

     Hak-İş Başkanı Salim Uslu, kamu toplu iş sözleşmesi görüşmelerinde hükümetin "sıfır zam" teklifinden vazgeçmesini önemli bir gelişme olarak değerlendirdiklerini belirterek, "Yüzde 18 oranındaki zam, bizim için kabul edilebilir değil" dedi. 
     Devlet Bakanı Mehmet Keçeciler ile kamu toplu iş sözleşmeleri görüşmelerinde bulunmak üzere Keçeciler’in makamına gelen Uslu, gazetecilerin sorularını yanıtladı. 
     Uslu, Keçeciler ile daha önce yaptıkları görüşmelerin anlamlı olduğunu ifade ederek, hükümetin sıfır zam teklifinden vazgeçmesini önemli bir gelişme olarak değerlendirdiklerini bildirdi. 
     Uslu, "işçi ücretlerine yüzde 18 oranında zam yapılması teklifinin kendileri için kabul edilebilir olmadığını" ifade ederek, şöyle konuştu 
     "Biz, rakamlardan önce, sistem konusunda tartışma açacağız. Sistemin sağlıklı oturması çok önemli. Her toplu iş sözleşmesi döneminde gerekli, aksaklıkların giderilmesi çok normaldir, ama sistemin bütünüyle oynanmasının çeşitli mahsurları vardır. Bu, geçmişte görüldü. 
     Bir hükümet döneminde eşel-mobil sistemine karşı çıkıp, bir başka dönemde eşel-mobil sisteminin gereklerinden konuşmak zihin bulanıklığına yol açıyor. Hükümetin bu konuda tavrının netleşmesi ve sistemi doğru oturtması gerekiyor." 
     Uslu, bir soru üzerine, Keçeciler ile yapacağı görüşmede, "eşel-mobil sistemini reddedeceklerini" bu konuda Türk-İş ile Hak-İş arasında görüş birliği olduğunu ifade etti. 
     Salim Uslu, bir gazetecinin "eşel-mobilden vazgeçilirse yüzde 18 zammı kabul eder misiniz " sorusuna "Hayır, etmeyiz" yanıtını verdi. 
     "Türk-İş’in teklifine benzer bir teklifle mi geldiniz " şeklindeki soruyu Uslu, "Türk-İş ile dün birçok görüşme yaptık. Aşağı yukarı ortak bir tavır içerisindeyiz. Zannediyorum, bugün bu tavrın sonuçlarını göreceğiz. Hükümet, kendi arasında dersini çalıştı, sonuçlarını alacağız" diye yanıtladı. 
     




</TEXT>
</DOC>
