<DOC>
<DOCNO> 43462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sonspo18.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da halka arz için ilk adım 
</HEADLINE>
<TEXT>

     Galatasaray Kulübü Yönetim Kurulu, şirketleşme ve halka arz konusunda ilk adımı yarın atacak. 
     Çogunluk sağlandığı takdirde yarın yapılacak olan genel kurul toplantısında, yönetim kurulu, Galatasaray Futbol A.Ş.'yi kurup, halka arz için kongre üyelerinden onay isteyecek. 
     Toplantı gündemi şöyle 
     ''Hisselerinin tamamı kulübün uhdesinde bulunan 'Galatasaray Spor ve Stat İşletmeciliği A.Ş.'nin, 'Galatasaray Futbol A.Ş' adı altında yeniden yapılandırılarak, Ali Sami Yen Stadı haklarının bir kısmı ile sair birtakım haklarının bu yeni yapı altında birleştirilmesi ve sonuç olarak bu haklar çerçevesinde yapılacak değerlendirme çalışmaları akabinde şirketin yüzde 51 oranındaki çoğunluk hisseleri, derneğimiz uhdesinde kalmak kaydıyla, geri kalan hisselerin bir kısmının ya da tamamının halka arz yoluyla ya da 'blok satış' yöntemiyle satışı konusunda derneğimiz yönetim kuruluna yetki verilmesi hususlarının görüşülmesi ve karara bağlanması.'' 
     Galatasaray Lisesi'nde yapılacak olan toplantıda, yeterli çoğunluk sağlanamadığı taktirde genel kurul, 29 Eylül Cumartesi günü gerçekleştirilecek. 
     Toplantıya, 2001 yılı aidatlarının en geç 23 Ağustos tarihine dek yatırmış olan üyelerin katılabileceği kaydedildi. 







</TEXT>
</DOC>
