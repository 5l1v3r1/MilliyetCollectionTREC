<DOC>
<DOCNO> 44824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/yasam/yas04.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Telaşlı milletvekili uçağı birbirine kattı 
</HEADLINE>
<TEXT>

Pilot Ecevit ile yardımcısı Baykal olunca uçak karıştı. Anonsu duyan DSP’li İmamoğlu kokpite daldı. Pilotlar terörist saldırı sanıp paniğe kapıldı 
     AYHAN AYDEMİR Ankara 

     Kaptanınız Bülent Ecevit 
     THY’nin önceki akşam 21.50’de İstanbul-Ankara seferini yapan "Aksu" adlı uçağındaki anons yolculuğu komedi filmine dönüştürdü. Uçak havalanırken hostesin sesi duyuldu. Ama "Kaptanınız Ecevit ve yardımcısı Baykal" sözlerinden sonra anons kesiliverdi. 
     
     Aa Genel Başkanım gelmiş’ 
     UÇAKTA bulunan DSP Kocaeli Milletvekili Turhan İmamoğlu yerinden kalkarak "Nerede benim genel başkanım" diye ön sıralara doğru koşuşturdu, hatta hızını alamayarak kokpite daldı. Pilotlar da İmamoğlu’nu terörist sanarak bir an paniklediler. 
     
     Eyvah sol birleşiyor’ 
     YOLCULAR arasında bulunan MHP İstanbul Milletvekili Nazif Okumuş da bozuk anonstaki isimlere şaşıranlar arasındaydı. Okumuş, Ecevit ile Baykal’ın uçakta buluştuğunu sanıp Genel Başkanı Devlet Bahçeli’yi arayarak durumu bildirmek istedi. 
     
     Gerçek kısa sürede anlaşıldı 
     KISA süreli panikten sonra gerçek anlaşıldı. Pilotlar, İmamoğlu’na yanlış anlaşılma olduğunu söylediler. Anonsta ismi söylenenler kaptan pilot Bülent Ecevit ve yardımcı pilot Gazi Baykal’dı. Anons sistemi düzelince bu kez kaptan Ecevit yolculara "esenlikler" diledi. 
     



 YAŞAM 













</TEXT>
</DOC>
