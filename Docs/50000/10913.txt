<DOC>
<DOCNO> 10913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/ekonomi/eko01.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kombassan zora girdi ABD’de mağaza gitti 
</HEADLINE>
<TEXT>

İslami kesimin önde gelen holdinglerinden Kombassan oldukça zor günler yaşıyor. Holding içine girdiği sıkıntı yüzünden ABD’de aldığı Hit or Miss mağazasını sattı 
     EYLEM TÜRK 

     Gurbetçilerden k r ortaklığı sistemi içinde para toplayan Kombassan’da yaprak dökümü başladı. Topladığı para miktarı 2 milyar doları bulan şirketin bundan tam iki yıl önce ABD’de satın aldığı 252 mağazadan oluşan Hit or Miss zincirinin tasfiyesine karar verildiği belirtildi. Ağırlıklı olarak kadın giyimi üzerine faaliyet gösteren Hit or Miss mağazalar zincirinin yönetimine mali sıkıntı nedeniyle kısa bir süre önce ABD mahkemesi tarafından kayyum atandı. 
     
     Neler hedeflenmişti 
     ABD’nin ağırlıklı Boston, Washington, New York gibi eyaletlerinde hizmet veren mağazaların iflasına karar verilince, şirketin tasfiyesine karar verildiği belirtiliyor. 
     Bazı Türk firmalarının ürününlerinin de satışını yapan Hit or Miss’in bu firmalara da yaklaşık 150 milyon dolarlık borcu olduğu kaydediliyor. 
     Zincirin alındığı tarihte mağaza sayısını 252’den bine çıkaracağını iddia eden Kombassan Holding Yönetim Kurulu Başkanı Haşim Bayram, aynı dönemde "Bu yıl ABD’ye 100 milyon dolar olan ihracatımızı beş yılda 5 milyar dolara çıkarmayı planlıyoruz" demişti. 
     Hit or Miss’in tasfiyesi ile birlikte Bayram’ın ABD rüyası da bitmiş oldu. Bayram’ın ABD pazarına yönelik bir başka hedefi de Türk yemekleri yapan bir lokanta açmaktı. 
     Bayram ABD dışında Çin’de 5 bin döner büfesi açacaktı. Bayram bir süre sonra hedeflerini değiştirmiş, isimleri "Kümbet" olacak büfeler zincirinde sadece döner değil birçok gıda ürünü de satacaktı. Bayram beş bin büfe hedefini de 100 bine çıkarmıştı. 
     
     Ortaklarına mektup yazmıştı 
     Öte yandan Kombassan’a ait şirketlerden Air Alfa’nın uçaklarına da bundan bir süre önce el konmuştu. Avrupa sivil havacılık şirketlerinin üye olduğu Euro Control’e 11 milyon euro borcu olan şirket için geçici izin alınmış ancak, bazı hatlarda uçuşları yasaklanmıştı. Haşim Bayram, geçtiğimiz günlerde holdingden ayrılmak isteyenlerin sayısı artmaya başlayınca, ortaklarına bir mektup yazarak "Ekonomik krizin herkesi sıkıntıya soktuğu ve ortakların her türlü talep ve dilekçelerinin geçici bir süre durdurulduğunu" iletti. 
     Bu krizler nedeniyle Kombassan ortaklarının menfaatlerinin’ korunması açısından bir dizi karar alındığı belirtilen mektupta, Ortaklarımızın kendileriyle ilgili her türlü talep ve dilekçeleri geçici bir süre durdurulmuştur. İsteyen ortaklarımız Nisan’dan sonra hisselerini yeni değeri üzerinden özel ya da tüzel başka kişilere devredebilirler’ denildi. 
     


 EKONOMİ 













</TEXT>
</DOC>
