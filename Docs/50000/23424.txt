<DOC>
<DOCNO> 23424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sontur18.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Derviş başbakanüstü bir konuma sahip" 
</HEADLINE>
<TEXT>

     FP Genel Başkanı Recai Kutan, yaşanan ekonomik krizlerde hükümet ortaklarının her birinin ağır hasar almasına rağmen, hükümetin hiçbir şey olmamış gibi yoluna devam ettiğini söyledi. 
     Hükümetin programında yer alan hiçbir vaadini yerine getiremediğini savunan Kutan, bir yandan da ortaya çıkan krizlerde hükümet ortakları arasındaki ''uyumsuzluğun'' gözler önüne serildiğini iddia etti. 
     Hükümetin ortaya koyduğu tabloda ''açlık, yoksulluk, fukaralık ve geleceğe karşı güvensizliğin'' bulunduğunu öne süren Kutan, hükümetin yapısının da Devlet Bakanı Kemal Derviş'in Türkiye'ye gelmesiyle beraber tamamen değiştiğini iddia etti. Kutan, sözlerini şöyle sürdürdü 
     'Şu anda iktidarda dörtlü bir koalisyon var. Amerika'dan ithal edilen Sayın Kemal Derviş, hükümetin dördüncü ortağıdır. Hatta neredeyse başbakanüstü bir konuma sahiptir. IMF ile yapılan yedinci anlaşmanın imzalanmasından sonra ekonomi yönetimi, bütünüyle hükümetten çıkmış, bürokratlara, IMF'e, daha doğrusu Kemal Derviş'e bırakılmıştır. IMF ile sekizinci anlaşma yapıldı. Ama, hatırlayacaksınız, Şubat krizinden sonra Başbakan Ecevit ve yardımcısı Sayın Yılmaz, IMF stratejileriyle çöktüğümüzü ilan ettiler ve IMF'i suçladılar. Ve ardından da eklediler artık bundan böyle biz bu oyuna gelmeyeceğiz diye. Ama, hala IMF'in ne olduğunu anlayamamış olduklarını tespit ediyoruz. Bilmiyorlar ki, IMF, yatırımı, istihdamı, kalkınmayı düşünmez. İnsanlar işsiz kalmış, fukaralaşmış, gelir dağılımı bozulmuş, bunlar IMF'in ilgisi dışındadır.'' 






</TEXT>
</DOC>
