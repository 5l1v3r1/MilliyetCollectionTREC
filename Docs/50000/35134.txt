<DOC>
<DOCNO> 35134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sontur07.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Genelevi kapatılıyor 
</HEADLINE>
<TEXT>

     Ankara Büyükşehir Belediyesi ''Ankara genelevi'nin 1 yıl ertelenmiş olan kapatma kararının uygulamaya konulması için harekete geçti. 
     Ankara Büyükşehir Belediyesi yetkilileri, Ankara Genelevi'nin Belediye Meclisi'nin, ''Genelevlerin Açılmasına Dair Yönetmeliği''ne aykırı konuşlandırıldığını belirterek kapatılması için valiliğe başvurdu. 
     Yetkililer, genelevin bulunduğu yerden kaldırılması ile ilgili kararın geçen yıl alındığını belirterek, kararın valilik makamınca yeni bir yer bulunması amacıyla 1 Ağustos 2001'e kadar ertenmiş olduğunu hatırlattılar. 
     Genelev sahiplerinin bu bir yıllık süre içerisinde yönetmelik hükümlerine uygun bir yer bulmak için herhangi bir girişimde bulunmadıklarını kaydeden belediye yetkilileri, valiliğin genelev işletmecilerine tanıdığı bir yıllık sürenin bitmiş olmasını göz önüne alarak genelevin faaliyetinin durdurulması ve 1 yıl ertelenmiş olan Belediye Meclis kararının uygulamaya konulması için harekete geçtiklerini bildirdiler. 
     Yetkililer, yönetmeliğe göre genelevlerin ana cadde üzerinde veya ana caddeden görünecek bir yerde genel toplanma yerlerinde ibadethane, okul ve sanat eserlerinin yakınında açılamayacağını belirterek şunları kaydettiler 
     ''Şu anda faaliyet gösteren genelev, Bentderesi Caddesi üzerinde, ayrıca Ankara'nın en geniş minübüs duraklarının bulunduğu genel toplanma alanının hemen içinde, İsfahanlı Camii'nin önünde bulunmaktadır. Ayrıca tarihi eser niteliğindeki Ankara Kalesi'nin hemen dibinde kurulu olan Ankara genelevi yönetmelikte belirlenen hiç bir şarta uymamaktadır. Tamamen şehir merkezinde kalmış olan bu genelev ruhsat şartlarını kaybetmiş durumdadır. Valiliğe gereken yazıyı yazdık. Zabıta görevlileri en kısa zamanda genelevin faaliyetini durduracaktır.'' 
     
     







</TEXT>
</DOC>
