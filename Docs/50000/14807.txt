<DOC>
<DOCNO> 14807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sontur08.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah kahvaltasında işadamları Derviş'e sıkıntılarını anlattı 
</HEADLINE>
<TEXT>

     Eczacıbaşı Holding Yönetim Kurulu Başkanı Bülent Eczacıbaşı, piyasalarda bir tıkanıklık yaşandığını, iş yaşamını çok olumsuz etkileyen belirsizlikler bulunduğunu, bunların yol açtığı sorunları Devlet Bakanı Kemal Derviş'e anlattıklarını bildirdi. 
     Eczacıbaşı, hazırlanan ekonomik programa mutlaka gerekli desteğin verileceğini söyledi. Devlet Bakanı Kemal Derviş ile Prof. Dr. Savaş Akat'ın Yeniköy'deki evinde gerçekleşen görüşmenin ardından gazetecilerin sorularını yanıtlayan Bülent Eczacıbaşı, dostça bir sohbet olduğunu söyledi. Akat'ın davetlisi olarak Bakan Derviş ile bir kahvaltı sohbeti yaptıklarını belirten Eczacıbaşı, kendisiyle çok gerilere giden bir dostukları bulunduğunu ifade etti. Bu fırsattan yararlanarak, Bakan'a şu sırada yaşanmakta olan güncel sorunlarla ilgili bilgiler verdiklerini anlatan Eczacıbaşı, ''İş yaşamının içinde olan insanlar olarak, belki sayın Bakan'ın ihtiyaç duyacağı bazı ayrıntıları kendisine daha iyi yansıtabiliriz bu fırsatla diye düşündük'' dedi. 
     Eczacıbaşı, şöyle devam etti 
     'Bildiğiniz gibi piyasalarda bir tıkanıklık yaşanıyor. Aşırı bir belirsizlik ortamı içerisinde bulduk kendimizi. Bir süreden beri döviz kurlarındaki dalgalanmalar, fiyatlandırmadaki güçlükler, piyasadaki ödeme güçlükleri gibi iş yaşamını çok olumsuz şekilde etkileyen belirsizlikler var. Bunların yolaçtığı sorunları anlattık kendisine. 
     Biliyoruz tabii program hazırlıklıkları içindeler. Çok ciddi çalışmalar yapıyorlar. O açıdan hepimizin sabırlı olması lazım. Mutlaka önümüzdeki günlerde bazı açıklamalar yapılacak. O konuda aşırı bir sabırsızlık içerisinde de olmamamız gerekiyor. Onun da biz bilincindeyiz. Ama bizlerin yaşamakta olduğumuz sorunları daha ayrıntılı bilirlerse, belki bu yaptıkları hazırlıklara da katkısı olur diye düşündük.'' 
     Bülent Eczacıbaşı, bir soru üzerine, ilaç konusuna değinmediklerini, bu konuyu Sağlık Bakanı ile görüştüklerini söyledi. Eczacıbaşı, ''Programa işadamlarının mali desteği olacak mı '' sorusu üzerine de, ''Programın ne olacağı konusunda bilgimiz yok.Program açıklandığı zaman, gereken desteğin ne olacağı da ortaya çıkacaktır ve mutlaka gerekli destek verilecektir. Ama bunun ne olacağı konusunda şu anda hiçbir bilgimiz yok'' diye konuştu. 
     İSO Yönetim Kurulu Başkanı Hüsamettin Kavi de, Bakan Derviş'in arzusu üzerine geldiklerini, sanayinin içindeki meseleleri, ekonominin sıkıntılarını, mali piyasaların istikrarına ilişkin düşüncelerini ifade ettiklerini söyledi. 
     Kavi, görüşmelerin nasıl geçtiğine ilişkin soru üzerine, ''Kendisi hepimizi dinledi, notlarını aldı. Eminim ki, bunları fevkalade dikkatli ve süratli değerlendirecek'' dedi. Bu arada, Bakan Derviş'in bankacılarla ilgili görüşmek için geldiği Akmerkez'de Özlem Sergi adında bir biyoloji öğretmeni, ''Sayın Bakan'ım tek ümidimiz sizsiniz. Size güveniyoruz'' diye seslendi. Sergi'nin çocuğu olmasından sonra öğretmenliklikten ayrıldığı, daha sonra tekrar öğretmenlik için başvurduğu, kendi branşında kadro açılmasını beklediği öğrenildi. 




</TEXT>
</DOC>
