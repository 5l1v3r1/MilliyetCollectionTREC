<DOC>
<DOCNO> 37967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/sontur14.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan da kriz mağduru imiş.. 
</HEADLINE>
<TEXT>

     Son kaseti yüzbinlerce satan, her konseri olay olan ünlü pop sanatçısı Tarkan da bir kriz mağduru imiş... 
     Sevenleri Tarkan'ın bugüne dek politik konulara değindiğini pek duymadılar. Tarkan bütünleştiği ve -kabul etmek gerekir ki- içselleştirdiği çizgisiyle tüm sorunların üzerinde ve dışında kalmış gibi yaşamayı sürdürdü. 
     O uzaklardan, farklı bir dünyadan sesleniyormuş gibi konuşurken hepimiz Tarkan'ı böyle sevip kabullendik. 
     Öyle ki bugüne dek "sosyal mevzulara" girmemesini bile hiç mi hiç yadırgamadık. 
     Ancak Tarkan Bodrum'da akşam 7 bin 500 kişiye verdiği konserin ardından bugün düzenlediği basın toplantısında siyasal ve sosyal konulardaki görüşlerini de açıkladı. 
     Herkesi şaşırtan ise Tarkan'ın ekonomik krizi yorumlayış biçimi oldu. Bakın Tarkan krizi nasıl görüyor 
     ''Ekonomik kriz herkesi, özellikle de dar gelirli kesimi etkiledi. 
     Bundan ben de payımı aldım." 
     Kaseti çok satanlar listesinde tüm rekorları zorlarken, konserlerine bilet bulabilmek sorun olurken krizden Tarkan'ın payına ne düştüğü ise basın toplantısında açıklık kazanmadı. 
     Tarkan gazetecilerin soruları üzerine bu kez Türkiye'deki sosyal durumu şöyle özetledi 
     "Türkiye'deki çok zenginler ile halk arasındaki uçurumun bir an evvel önüne geçilmesi gerekiyor." 
     Ve Tarkan politika arenasında kimi desteklediğini de belki ilk kez bugün şu sözcüklerle açıkladı 
     "Kemal Derviş'i çok beğeniyorum. İçimden Sakın pes etme demek geliyor. Umarım pes etmez ve Türkiye kısa zamanda düzlüğü çıkar.'' 
     







</TEXT>
</DOC>
