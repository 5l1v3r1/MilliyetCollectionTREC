<DOC>
<DOCNO> 24445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/yasam/yas07.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
15 metreden röntgen’ 
</HEADLINE>
<TEXT>

ABD’li bilim adamları, silah ve patlayıcılar da dahil tüm metal eşyaları uzaktan resimleyebilen’ süper dedektör geliştirdi 
     DIŞ HABERLER SERVİSİ 

     ABD’de tamamlanma aşamasında olan bir dedektör, 15 metre uzaklıktan insanların üzerindeki silahları, metal eşyaları ve plastik patlayıcıları tespit edecek. 
     Polis devriye araçlarına yerleştirilmesi planlanan dedektör sayesinde, kalabalıklarda silahlı insanlar ayırt edilebilecek, operasyonlarda silahsız insanların zarar görmesi önlenecek. Bu müthiş dedektörü geliştiren ise, Boulder kentindeki Ulusal Standartlar ve Teknoloji Enstitüsü mühendisleri. 
     Bu yıl sonunda deneme aşamasına geleceği açıklanan dedektör, radara benzeyen bir ekipman aracılığıyla çalışıyor. 
     
     Özel hayat biter’ 
     Düşük düzeyde elektromanyetik dalgalar taşıyan insanları eleyen dedektör, yüksek elektromanyetik dalgalar yayan insanlara kilitleniyor ve elbiselerinden sızarak üzerlerindeki nesneleri yansıtıyor. Bu nesnelerden yayılan enerji, önce polis aracındaki cihazda toplanıyor. Ardından görevli polisin dizüstü bilgisayarında görüntüye dönüşen elekrtomanyetik dalgalar, kimin üzerine hangi türden metal eşya silah vb var açık seçik gösteriyor. 
     Ancak bu müthiş dedektör, şimdiden tartışma yarattı. Dedektör sayesinde insanların tamamen istemleri dışında baştan aşağı taranacağını savunan sivil toplum örgütleri, bunun özel yaşam ve haklara doğrudan müdahale olacağı görüşünde. 
     



 YAŞAM 




















</TEXT>
</DOC>
