<DOC>
<DOCNO> 33217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/sondun12.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en pahalı evi satışta... 
</HEADLINE>
<TEXT>

     Emlak uzmanları İngiltere'nin başkenti Londra'da bulunan ve 85 milyon sterline satışa çıkartılan evin şu ana kadar görülen en pahalı ev olduğunu düşünüyor. 
     Londra'da Prenses Diana'nın ölümüne kadar kullandığı Kensington Sarayı'nın komşusu olan Hyde Park manzaralı evin 19. yüzyılda yapıldığı, bodrum katında büyük bir yüzme havuzu ve 20 otomobillik bir özel kapalı garajı bulunduğu belirtiliyor. 
     Bir zamanlar Rothschild ailesine ait olduğu belirtilen evin, 1995 yılında İranlı doktor David Halili tarafından 40 milyona satın alındığı kaydediliyor. 
     Evi kullandığı süre boyunca bir bölümünü Mısır, diğer bir bölümünü ise Rus büyükelçiliklerine kiraladığı belirtilen Dr. Halili'nin, son 6 yılda evin yenilenmesi için harcadığı paranın da 40 milyon sterline yakın olduğu tahmin ediliyor. 
     Bütün evin Tac Mahal'de kullanılan cinsten mermerle döşendiği ve sadece projenin bu bölümünde 400 işçinin çalıştığını belirten emlakçılar, sadece yerlerin değil, bazı duvarların da bu kıymetli mermer cinsiyle kaplandığını hatırlatıyor. 
     Bodrum katında havuzun bulunduğu bölümde bir Türk hamamının da yer aldığı ve bu hamamın da kıymetli mermerlerle kaplandığını belirten emlak uzmanları, sütunlu olarak dizayn edilmiş hamamın göbek taşının da bulunduğunu ifade ediyor. 
     Evin üzerinde yer aldığı yolun Kensington Sarayı ile komşu olması nedeniyle 24 saat güvenlik çemberi içinde bulunduğuna da dikkat çekilirken, komşuların ise, Brunei Sultanı ve Suudi Arabistan Kralı Fahd gibi kişiler olduğu vurgulanıyor. 
     Evin pahalılıkta halen rakip tanımadığı, ancak Larry Elison'ın California'nın Silikon Vadisi'nde bulunan ve şu ana kadar 70 milyon sterlin harcadığı evinin bitmesiyle bu rekorun Dr. Halili'nin elinden gidebileceği belirtiliyor. Zira emlakçılar, Silikon Vadisi'ndeki bu evin bittiğinde 107 milyon sterlin civarında edeceğini düşünüyorlar. 






</TEXT>
</DOC>
