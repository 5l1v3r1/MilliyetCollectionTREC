<DOC>
<DOCNO> 39541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/son/soneko06.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası'ndan 'TL'ye itibar kampanyasına destek'... 
</HEADLINE>
<TEXT>

     Ankara Ticaret Odası ATO tarafından başlatılan ''TL'ye İtibar Kazandırma Kampanyası''na destek çığ gibi büyüyor. 
     Kampanyaya oda, borsa ve önemli işadamlarının ardından, İş Bankası da desteğini açıkladı. 
     Konuyla ilgili soruları yanıtlayan İş Bankası Genel Müdürü Ersin Özince ATO tarafından başlatılan kampanyayı desteklediklerini bildirirken, ''biz, bu kampanyanın sonuna kadar yanındayız'' dedi. 
     Özince, Türkiye Cumhuriyeti'nin bir bankası olarak bir tane para birimleri bulunduğunu belirterek, ''O'da Türkiye Cumhuriyeti'nin lirasıdır'' dedi. Özince, şöyle devam etti. 
     ''Ankara Ticaret Odası'nın sayın Başkanının başlattığı bu kampanya nedeniyle biz, bütün şubelerimize, teşkilatımıza Türk Lirası ile alım satım yapılması şeklinde bir talimatı duyuracağız. 
     Türkiye Cumhuriyeti'nin maddi, manevi bütün değerlerine, parasına Türkiye Cumhuriyeti vatandaşlarının ve onların kurduğu kuruluşların sahip çıkmak zaten vatandaşlık görevidir.'' 
     Özince, vatandaşların bankada döviz cinsinden hesap açmaya devam edeceklerini bunun bir bankacılık görevi olduğunu da bildirdi. 
     Bu konuda yalnızca Devletin ve onu yöneten hükümetin sorumlu görülmemesi gerektiğini de vurgulayan Özince, ''devletimiz ve hükümetimiz muhakkakki görevini yapacaktır. Ama bizlerde vatandaş olarak ve Türkiye Cumhuriyeti'nin kuruluşları olarak üstümüze düşen sorumluluğu yerine getireceğiz'' diye konuştu. 
     Özince, Türk lirasının değerinin korunması konusunda, Türk milletinin sorumluluklarına sahip çıkmasının önemini de vurguladı. 
     Türk lirasından başka tanıdıkları ve bildikleri bir değer bulunmadığını belirten Özince, Türkiye'de milli paranın değerinin tartışılmaması gerektiğini kaydetti. 






</TEXT>
</DOC>
