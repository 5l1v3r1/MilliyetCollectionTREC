<DOC>
<DOCNO> 37919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/soneko01.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde rakiplerimizin gözü korktu 
</HEADLINE>
<TEXT>

     Türkiye'nin, turizmde Avrupa'daki en büyük rakipleri olan İspanya ve Yunanistan'ın, Türk turizminin gelişmesinden tedirgin oldukları ve 2002 turizm sezonu için şimdiden tedbirlerini almaya başladıkları bildirildi. 
     Profesyonel Otel Yöneticileri Derneği POYD Başkanı Türgen Şevki Bulut, geçmiş yıllarda turizmde adeta patlama yaşayan İspanya ve Yunanistan'ın, büyük hata yaparak oda fiyatlarını aşırı yükselttiklerini, bunun sonucu olarak da turisti, başta Türkiye olmak üzere diğer ülkelere kaptırdıklarını belirtti. 
     Bulut, şunları kaydetti 
     'Özellikle bu yıl Nisan, Mayıs ve Haziran aylarında Türkiye'nin oda fiyatları İspanya ve Yunanistan'ın altında tutuldu. Tatilciler de hem fiyatı hem de tesisleri daha iyi olan Türkiye'ye yöneldiler. Bunun sonucunda da Türkiye'ye turist akını olmaya başladı. Şu anda geçen yıllara oranla rekor düzeylerde turist akışı olmaktadır. Antalya'ya yılbaşından bu yana geçen süre içinde toplam 2 milyon 735 bin 893 turist geldi. Geçen yıl aynı dönemde ise Antalya'ya 1 milyon 970 bin 328 turist gelmişti. Yaklaşık 750 bin fazla turist geldi. Yıl sonuna kadar bu rakamın 4.5 milyona ulaşacağını tahmin ediyoruz.'' 
     POYD Başkanı Türgen Şevki Bulut, İspanya ve Yunanistan'ın 2002 yılı turizm sezonu için şimdiden kollarını sıvadığını kaydederek, şöyle devam etti 
     'İspanya ve Yunanistan, 2001 turizm sezonunda yaptığı yanlışı tekrar etmeyecektir. Bu yüzden Türkiye'nin verdiği fiyata göre fiyat belirleyeceklerdir. Türk turizmcisi 2001 yılı turizm sezonunun parlak geçmesine aldanmamalı ve makul ölçüde zam yapmalıdır. Eğer yüksek oranda zam yaparsak turisti rakiplerimize kaptırabiliriz. 2002 yılı turizm sezonu için en büyük tehlike, bana göre yapılacak yüksek zamlardır. Turistimizi kaptırmamak için bu yıl gelen turiste iyi hizmet vermeliyiz. Turizmde hizmet ve kalite devamlılığı şarttır. Türkiye'nin tanıtımına daha da fazla önem vermeliyiz. Tanıtım Türk turizminin lehine olacaktır.'' 






</TEXT>
</DOC>
