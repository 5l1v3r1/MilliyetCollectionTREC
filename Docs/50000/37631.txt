<DOC>
<DOCNO> 37631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sonspo10.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Levski, Gayatasaray maçına Başbakan ve Cumhurbaşkanı'nı çağırdı 
</HEADLINE>
<TEXT>

     PFC Levski Sofya ile Galatasaray arasında 22 Ağustos Çarşamba günü başkent Sofya'da yapılacak Avrupa Şampiyonlar Ligi 3. ön eleme turu rövanş maçını izlemek üzere Bulgaristan'ın devlet büyüklerine özel davetiyelerin yollandığı açıklandı. 
     PFC Levski Sofya Kulübü Mali İşler Sorumlusu Konstantin Bajdekov, Bulgaristan Başbakanı Simeon Sakskoburgotski, Cumhurbaşkanı Petar Stoyanov, İçişleri Bakanı Georgi Petkanov ve doğal afetlerden sorumlu Türk kökenli bakan Necdet Mollov'a, maça gelmesi için davetiye yollandığını bildirdi. 
     Bajdekov, edinilen gayriresmi bilgiye göre, maça gelmesi beklenen Devlet Bakanı ve Başbakan Yardımcısı Mesut Yılmaz ile Maliye Bakanı Sümer Oral'ın yanı sıra, Türkiye'den gelebilecek diğer devlet adamlarının localardaki yerlerinin hazır olduğunu kaydetti. 
     Bulgar siyasal parti temsilcilerinden yalnızca, üyelerinin çoğunluğunu Türklerin oluşturduğu Hak ve Özgürlükler Hareketi HÖH Lideri Ahmet Doğan'ın maça gelmeye niyetli olduğunu kaydeden Bajdekov, Başbakan Sakskoburgotski'nin, çağrılı olmasına karşın daha önce takımın Zelezniçar ve Brann Bergen ile yaptığı Avrupa Şampiyonlar Ligi maçlarına gelmediğini hatırlattı. 
     Bu arada Galatasaray ile yapacağı maçı çok ciddiye alan PFC Levski Sofya'nın takımının dün Georgi Asparuhov Stadı'nın yan sahasında serbest vuruş ve taktik çalışmaları yaptığı açıklandı. 
     Öte yandan Bulgar ekibinin geçen Cumartesi günü Çernomorets Varna takımıyla yaptığı, 1-1 biten maçta sol bacağından hafif sakatlanan forvet oyuncusu Georgi Ivanov'un, Galatasaray ile rövanş maçında sahaya çıkacağı bildirildi. 
     Sakatlığı nedeniyle Bulgaristan'ın Makedonya ile yaptığı ve 1-0 kazandığı özel maçta oynamayan Ivanov, ''Galatasary ile yapacağımız rövanş maçına birkaç gün daha var. O zamana dek iyileşebileceğime inanıyorum'' diye konuştu. 






</TEXT>
</DOC>
