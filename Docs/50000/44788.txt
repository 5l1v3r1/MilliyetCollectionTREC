<DOC>
<DOCNO> 44788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/guncel/gun11.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Cavit Çağlar’a psikiyatrik destek 
     Yüksek tansiyon ve hızlı kilo kaybı nedeniyle Kartal Cezaevi’nden Kartal Lütfi Kırdar Eğitim ve Araştırma Hastanesi’ne sevk edilen işadamı Cavit Çağlar’da uykusuzluk, aniden göğüs sıkışması gibi sıkıntıların başgöstermesi üzerine, psikiyatri tedavisi uygulanmaya başladı. Antidepresan ilaçlarına başladıktan sonra şik yetleri biten Çağlar’ın 14 kilo kaybetmesinin nedenleri ise araştırılıyor. 
     
     Kefeli’ye Malki talimatı Çakıcı’dan 
     Yurda giriş yaparken yakalanan Mustafa Kefeli’nin sorgusu için üç gün ek gözaltı süresi alındı. Türkbank ihalesine fesat karıştırmak, Futbol Federasyonu seçimlerini etkilemek ve Alaattin Çakıcı’nın yurtdışında kaçak olarak yaşadığı dönemde para trafiğini yönlendirmek iddialarıyla ilgili sorgulanan Kefeli’nin suçlamaları kabul ettiği belirtildi. Kefeli’nin, Nesim Malki’nin ayaklarından vurulma talimatını da Çakıcı’nın verdiğini söylediği belirtildi. 
     
     Yargıtay Başsavcısı iki valiye dava açtı 
     Yargıtay Başsavcısı Sabih Kanadoğlu, Diyarbakır Valisi Cemil Serhadlı’nın Muğla Valiliği döneminde, halen Muğla Vali Yardımcısı olan Şemsettin Ulusoy ile 7 kum ocağı işletmesine mevzuata aykırı olarak çalışma izni vererek görevlerini kötüye kullandıkları gerekçesiyle dava açtı. Kanadoğlu, İçel Valisi Şenol Engin hakkında da İl Özel İdaresi’ne aktarılan ödeneğin faiz gelirini yasaya aykırı olarak harcadığı gerekçesiyle dava açtı. 
     
     Demirel, suçlamaları kabul etmedi 
     Yahya Murat Demirel, Egebank ve Bankekspres arasında karşılıklı kredi alınması suretiyle "4208 Sayılı Kara Paranın Aklanması Kanunu’na muhalefet etmek" ve Berdan Tekstil Sanayii A.Ş’ye ait teminat çeklerinin ilgili bankalardan bozdurulmasıyla ilgili Şişli Adliyesi 7. ve 9. asliye ceza mahkemelerinde hakim karşısına çıktı. Suçlamaları kabul etmeyen Demirel, "Bu komplonun bir parçasıdır" dedi. Duruşma delillerin toplanması için ertelendi. 
     
     600 bin aileye gıda yardımı 
     Devlet Bakanı Hasan Gemici, Dünya Bankası desteğiyle "Sosyal Riski Azaltma Projesi" kapsamında ekim ve kasım aylarında yaklaşık 600 bin aileye 24 trilyon liralık gıda yardımı yapacaklarını açıkladı. Gemici tarafından verilen bilgilere göre, burs almak isteyen öğrenciler, il ve ilçelerdeki Sosyal Yardımlaşma ve Dayanışma vakıflarından başvuru formlarını alabilecek. Başvurular, 12 Ekim’e kadar kabul edilecek. 
     
     Kanseri yok eden molekül denendi 
     ABD’li araştırmacılar, kanser hücrelerini yok eden molekül geliştirip farelerde denedi. Amerikan Ulusal Bilim Akademisi’nin yayın organında çıkan makaleye göre, Yale Üniversitesi uzmanlarının geliştirdiği "icon" adlı molekül, kanser hücrelerini besleyen kan damarlarına saldırıyor. Araştırmacılar, molekülün insanlarda kanser tedavisi amacıyla kullanılabileceğini, ancak bunun için henüz erken olduğunu vurguladılar. 
     
     Kadıköy, 15 arsasını satışa çıkardı 
     Ekonomik kriz nedeniyle maddi sıkıntı içinde bulunan Kadıköy Belediyesi, Küçükbakkalköy’de 7912 metrekare büyüklüğündeki 15 arsasını, kapalı zarf usulüyle 838 milyar 860 milyon lira tahmini bedelle satıyor. Dün başlayan arsa satışları 4, 9 ve 11 Ekim’de Belediye Encümeni’nde sürecek. Başkan Selami Öztürk, "Ekonomik sıkıntı nedeniyle belediyeler sosyal yardım alacak kadar kötü durumda" dedi. 
     
     Mustafa Sandal’ın evini soydular 
     Pop müziğin ünlü yıldızı Mustafa Sandal’ın Arnavutköy’deki evi soyuldu. İkinci kattaki dairesine arka balkondan giren hırsız, şarkıcının 5 bin dolarlık laptop bilgisayarını ve Rolex saat koleksiyonunu çaldı. Evinin soyulmasının ardından Arnavutköy Polis Karakolu’na giden Mustafa Sandal, şimdiye kadar hırsızın yakalanması yönünde bir sonuç elde edemedi. 
     



 GÜNCEL 


















</TEXT>
</DOC>
