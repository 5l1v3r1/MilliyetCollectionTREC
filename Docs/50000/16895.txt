<DOC>
<DOCNO> 16895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sonspo06.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Çağırılırsam İtalya'ya memnuniyetle dönerim" 
</HEADLINE>
<TEXT>

     Galatasaray Teknik Direktörü Romen Mirceau Lucescu İtalyan basınına Fatih Terim, Emre ve Okan konusunda ilginç demeçler verdi. 
     Tutto Sport gazetesinde bugün yer alan haberde Lucescu, Emre ve Okan'ın gelecek sezon İnter'de olacağını onaylarken, ''İtalyan futbolu için hazırlar. Tek problem uyum olabilir. Kendilerini çok fazla dışarıda bırakmamalılar'' dedi. 
     Galatasaray Teknik Direktörü, Emre için, ''Avrupa'nın en iyi genç futbolcularından biri. Üstün yetenekli bir tekniği ve gücü var. Değişik ritm, fantezi ve güçlü fiziğe sahip'' derken, Okan'ı İtalyan basınına, ''Orta saha oyuncusu. Olağanüstü bir şekilde top kapıyor. Durmaksızın koşuyor. Yararlı. Sahada dar alanda oynuyor. Emre'ye nazaran bir yatırım değil'' şeklinde tanıttı. 
     Jardel'in ayrılmak istediğini ve Milan'ın kendisine talip olduğunu ifade eden Lucescu, ''O'nu alan, Jardel'in etrafında takımı oluşturmak zorunda'' dedi. 
     Niculae'yi Galatasaray'a getirmek istediğini ama Milan'ın da bu futbolcuya talip olduğunu söyleyen Rumen teknik adam, Nicelau ve Mutu'nun Türkiye'ye gelmelerinin, İtalya'ya yakınlaşmaları açısından önemli olacağını savundu. Tutto Sport'un Hasan Şaş'la ilgili sorusuna da Lucescu, ''Çok iyi orta yapıyor. Önemli ve takım için çok çalışan bir futbolcu'' diye cevap verdi. Lucescu, son olarak kendi geleceğiyle ilgili, ''Galatasaray ile kontratımı uzatmak için bir opsiyonum var ama birileri beni çağırırsa, memnuniyetle İtalya'ya dönerim'' diye konuştu. 
     La Gazzetta dello Sport gazetesinde de Terim konusunda açıklamalarda bulunan Lucescu, ''Bence Terim, önceden gelecek sezon için Milan ile anlaşma imzaladı. Fiorentina'yı bırakıp İstanbul'a döndüğünden beri çok rahat olması ve bu zamanlarda saklanıyor olması, beni ikna etti. Duyduğuma göre maçları seyretmek ve futbolcuları görmek için Güney Amerika'daymış. Belki de Milan'a şimdiden çalışmaya başladı'' dedi. Lucescu ayrıca, ''Global futbola alışık olmak zorundayız. Bir Türk teknik direktörün olması acaip birşey değil'' diye konuştu. 




</TEXT>
</DOC>
