<DOC>
<DOCNO> 10952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/spor/ytstan.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendini yiyen ve yenen takım 
</HEADLINE>
<TEXT>

     MEHMET TAN 

     Kulüpte uzlaşmayı unutarak, iç barışını el birliğiyle yok eden Trabzonspor, kendini yiyip bitirmekle kalmayıp, saha sonuçlarında da kendi kendini yenen bir takım konumuna geldi. 
     Trabzonspor, kendi evinde ilk kez yenilmiyor. Ama ligde kalması mucizelere bağlı bir takımdan dört gol yiyerek, mağlup olmasının akılla, mantıkla bağdaşır bir tarafı yoktur. Bu yenilgiyi taktiğe, sisteme, oyun kurgusuna, iş bilgisine bağlayamazsınız. 
     Müsabakanın henüz başında yenilen golde Trabzonspor defansının üç uzun boylu adamı ve kalecisi kelimenin tam anlamıyla uyudu. Amatör bir takım bile serbest atışta bir yüksek topla böylesine fahiş yerleşim ve müdahale hatası yapamaz. Yapınca da sonuç böyle olur, ne inanç kalır, ne de düzen... 
     Düzeni alt üst olan Trabzonspor’da, defans güvenini, orta alandaki tüm oyuncular da kimliğini kaybetti. Dahası, o şok gol, Siirt Jetpa’nın direncini artırdı. Trabzonspor’un zaaflarından her fırsatta ve inanılmaz biçimde yararlanan Siirt, 36 dakikaya tertemiz üç gol sığdırdı. 
     Trabzonspor’un oyunun hiçbir alanında, saha içindeki hiçbir eyleminde yeterliliği yoktu. Ayakta kalmaktan vazgeçtik, el birliğiyle yerlerde süründüler... Ne baskı kurdular, ne de top çaldılar... Ne oyunda genişlik, ne de hücumda derinlik yapabildiler... Yardımlaşmadılar, konuşmadılar. 
     Velhasıl, mücadele edemeyen, top kazanamayan ve kazanılan topları hep rakibe atan Trabzonspor, futbolun temel kurallarını unutmuş bir görüntü verdi. 
     İkinci yarıda Bordo - Mavili ekip, kısmen canlanır gibi oldu, iki de gol buldular. Bu görüntüde Siirt’in skoru koruma anlayışının payı büyüktü. 
     Trabzonspor yenilmekle kalmıyor, kimliğini, benliğini ve büyüklüğünü yiyip, bitiriyor. 
     


 SPOR 


























</TEXT>
</DOC>
