<DOC>
<DOCNO> 34451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/son/sontur10.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'lı Mustafa Taşar'dan Yenilikçilere taş.. 
</HEADLINE>
<TEXT>

     ANAP Genel Başkan Yardımcısı Mustafa Taşar, ''Türkiye'nin ve Türk siyasetinin içinde bulunduğu çıkmazdan kurtulmak için beklediği yeni hareket, adına yeni oluşumlar denilen eklektik yapılar değil, ANAP'ın büyük kongresinde ortaya koyacağı yeni yaklaşımlardır'' dedi. 
     Daha sonra gazetecilerin sorularını yanıtlayan Taşar, ''Kongrenin ardından bazı ANAP'lıların istifa ederek yeni oluşumlara katılmasının söz konusu olup olmadığını'' soran bir gazeteciye, ''Yenilikçi bir Anavatan Partisi varken, aslı dururken sahtesine kimsenin gideceğini zannetmiyorum'' dedi. 
     Taşar, ''Yenilikçilerin parti kurmalarını ANAP'ın kongresinin ardından gerçekleştirmelerini siyasi ahlak açısından nasıl değerlendiriyorsunuz '' sorusuna ise siyasi parti kurmanın anayasal bir hak olduğunu ve bunun istendiği zaman kullanılabileceğini kaydetti. 
     ''Tarım Kredi Kooperatifinde ANAP ile MHP'nin arasında sorun olduğu haberleri var, siz nasıl değerlendiriyorsunuz '' diye sorulması üzerine Taşar, şunları söyledi 
     ''O konuda benim bilebildiğim kadarıyla sayın Tarım Bakanı yanlış bir uygulama içerisine girmiştir. Yetkisi olmadan oradaki yönetimi görevden almıştır. Onlar da mahkemeye müracaat ederek mahkemeden yürütmeyi durdurma kararı almışlar. Ticaret sicilinden de 'atanan yönetimin uygun olmadığı, eski yönetimin devam ettiğine' dair ellerinde belge vardır. Bu belgeler doğrultusunda adli merciler kararını verecektir. Mesele ANAP-MHP meselesi değildir. Oradaki yönetimle bakanlığın arasındaki bir hadisedir. Siyasi bir boyutu yoktur.'' 
     







</TEXT>
</DOC>
