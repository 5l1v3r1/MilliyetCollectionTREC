<DOC>
<DOCNO> 9889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/dunya/dun01.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Belgrad’la yeni dönem 
</HEADLINE>
<TEXT>

     DIŞ HABERLER SERVİSİ 

     Slobodan Miloşeviç döneminde gerileyen Türkiye ile Sırbistan arasındaki ekonomik ve siyasi ilişkiler Dışişleri Bakanı İsmail Cem’in Belgrad gezisiyle yeniden ivme kazanıyor. İsmail Cem, Sırbistan’daki temasları sırasında Yugoslavya Devlet Başkanı Voyislav Koştunitsa, Başbakan Zoran Cinciç ve Dışişleri Bakanı Goran Svilanovic ile bir araya geldi. Ayrı ayrı yapılan ikili görüşmelerde Balkanlar’daki sorunların çözümlenmesi konusunda Balkan ülkelerinin daha aktif rol oynamaları gerektiği dile getirildi. 
     
Türk azınlık da masada      Yugoslavya’daki yeni yönetimin hukuka, birey haklarına ve tüm etnik azınlıklara saygıya dayalı bir toplum yaratma çabalarını desteklediğini bildiren Cem çok etnikli bir ülke örneği olmayı sürdürmesini umduğu Yugoslavya’nın toprak bütünlüğünü desteklediğini söyledi. 
     Hem Preşevo vadisindeki, hem de Kosova ile Makedonya sınırındaki krizin bölgesel bir soruna dönmesinden endişe duyduğunu dile getiren Cem, Kosova’daki Türk azınlığın durumuna dikkat çekti. Görüşmelerde, Sırbistan ile Türkiye arasındaki ekonomik ilişkilerin ve işbirliğinin artırılması ve geliştirilmesi konuları ele alındı. İki ülke arasında etkili işbirliği için Özel Girişimler İş Konseyi’nin kurulması da gündeme geldi. 
     


 DÜNYA 












</TEXT>
</DOC>
