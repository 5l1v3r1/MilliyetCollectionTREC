<DOC>
<DOCNO> 21837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/ekonomi/eko04a.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
GAP 1.5 trilyon liraya TAÇ’landı 
</HEADLINE>
<TEXT>

Zorlu Tekstil’in Şanlıurfa’da kurduğu fabrikayla 220 kişiye iş imkanı sağlandı 
     EBRU SUNGUR Şanlıurfa 

     Zorlu Holding, Şanlıurfa Organize Sanayi Bölgesi’nde 1.5 trilyon liraya mal olan GAPLİN Nevresim Konfeksiyon Fabrikası’nı dün yapılan törenle resmi olarak faaliyete geçirdi. 
     Zorlu Holding Yönetim Kurulu Başkanı Ahmet Nazif Zorlu, 2 bin 500 metrekare kapalı alana sahip fabrikanın Güneydoğu Anadolu’daki ilk yatırımları olduğunu belirterek, Anadolu’ya yatırımlarının süreceğini, ileriki tarihlerde bölgeye entegre tesis kurabileceklerini söyledi. 
     Zorlu, gazetecilerin sorularını yanıtlarken, Fon’daki bankalara ait bazı şubeleri almak için yaptıkları başvurunun Fon tarafından incelendiğini söyledi. Zorlu Holding Tekstil Grup Koordinatörü Vedat Aydın da, GAPLİN’in ilginç bir hikayesi olduğunu belirterek şunları söyledi 
     
     Dostluk istihdam yarattı 
     "GAPLİN Nevresim Konfeksiyon Fabrikası, Gap Tekstil’e ait, ancak Zorlu Tekstil için fason üretim yapıyor. Gap Tekstil’in sahiplerinden Abdurrahman Gümüş 20 yıl önce Sultanhamam’da Ahmet Nazif Zorlu ile aynı katta ticaret yapmış. Gap Tekstil’in bu fabrikada konfeksiyon faaliyeti vardı. Zorlu da burada iş yapmak isteyince anlaşma sağlandı ve bu yatırım yapıldı. Yirmi yıllık dostluk bölgede 220 kişiye istihdam yarattı. Bu deneme yatırımında işçi sayısını 500’e çıkarmayı planlıyoruz." 
     



 EKONOMİ 





















</TEXT>
</DOC>
