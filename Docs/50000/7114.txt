<DOC>
<DOCNO> 7114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/guncel/gun02.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK çilesi bildiğiniz gibi... 
</HEADLINE>
<TEXT>
"ALO FİYASKO" 
Bakan Okuyan'ın 5 ay önce devreye soktuğu mucize yöntem hastane kapısındaki kuyruklara ilaç olamadı 
     AYŞEGÜL AYDOĞAN İstanbul 

     Calışma ve Sosyal Güvenlik Bakanı Yaşar Okuyan'ın 5 ay önce büyük iddialarla uygulamaya soktuğu "SSK hastanelerinde telefonla randevu sistemi" hüsranla sonuçlandı. 
     Okuyan'ın açılış şovları düzenleyip, kuyrukları sona erdirecek mucize yöntem diye sunduğu sistem, ne hastaları ne de doktorları memnun etti. Yatırım yapılmayan ve üzerindeki aşırı yükü alınmayan SSK hastaneleri, çileli insanların saatlerce doktor ve röntgen kuyruğunda beklediği görüntüsünü terkedemedi. 
     Çalışma ve Sosyal Güvenlik Bakanlığı'nın 5 ay önce başlattığı telefonla randevu sistemi, sorunlara çare olmadı. Kuyruklar azalmazken, uygulama ne hastaları ne de doktorları memnun etti. 
     İstanbul genelinde 7 milyon SSK'lıya "daha çağdaş hizmet" sloganıyla tanıtılan "telefonla randevu sistemi"nin nasıl işlediğini görmek üzere dolaştığımız hastanelerde "sözde hizmet"ten öteye gidilmediğini gördük. SSK deyince ilk akla gelen kuyruklar, eskisi gibi yine metrelerceydi. 
     
     71 yaşında 7 saat ayakta 
     Randevu aldığı halde sabah 08'den 15.00'e kadar ayakta bekleyen kalp hastası 71 yaşındaki dede ile sedye üzerinde sırasının kendisine gelmesini bekleyen 75 yaşındaki ninenin görüntüleri SSK'nın değişmeyen yüzü olarak karşımızdaydı. 
     12 hastane ve 25 dispanserde kullanılan randevu sisteminde, bir bölümde 100 kişiye randevu veriliyor. Aranan bölüm için kaç randevu alındığını söyleyen sistem randevular dolduğunda, "yarın ya da daha sonra arayın" tavsiyesinde bulunuyor. 
     Bazı hastalar telefonu düşürememekten yakınırken, bazıları da 15 gün aradığı birimlerin dolu olduğunu dile getirdi. 
     
     Vatandaş şaşkın 
     Hastaların şikayetleri 5 ay önce neyse şimdi de aynı. Telefonla randevu alan da almayan da uzayıp giden kuyruklarda bekliyor. Telefonla randevu sırası verilen hastalar sistemden şikayet ederek, "Aynı gün için randevu verilmiyor. İsterseniz canınız çıksın bir sonraki güne sıra veriliyor. Ne yapacağımızı şaşırdık" dediler. 
     
     Kalp hastası da sırada bekliyor 

</TEXT>
</DOC>
