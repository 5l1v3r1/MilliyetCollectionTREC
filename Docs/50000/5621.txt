<DOC>
<DOCNO> 5621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/soneko08.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'den enflasyon değerlendirmesi 
</HEADLINE>
<TEXT>

     Hazine, 2001 yılı Ocak ayında enflasyonun 1976’dan beri aylık bazda gerçekleşen en düşük seviyeye gerilerken, Toptan Eşya Fiyatları Endeksi’nde TEFE yıllık bazda son on dört yıldır ilk defa yüzde 30’un altında bir artış gösterdiğini bildirdi. 
     Hazine Müsteşarlığı’ndan yapılan açıklamada, Devlet İstatistik Enstitüsü DİE tarafından dün açıklanan Ocak ayı enflasyon rakamları değerlendirildi. 
     Açıklamada, TEFE’nin Ocak’ta bir önceki aya göre yüzde 2.3, Tüketici Fiyatları Endeksi’nin TÜFE ise yüzde 2.3 oranında artış gösterdiği belirtilerek, bu oranların geçen yılın aynı ayında gerçekleşen enflasyon oranının TEFE için 3.5 puan, TÜFE için ise 2.4 puan altında olduğu kaydedildi. 
     Geçen yılın Ocak ayına göre TEFE’nin yüzde 28.3, TÜFE’nin de yüzde 35.9 oranında artış gösterdiği ifade edilen açıklamada, "böylece 2001 yılı Ocak ayında enflasyon 1976’dan beri aylık bazda gerçekleşen en düşük seviyesine gerilemiştir. Ayrıca TEFE, yıllık bazda son on dört yıldır ilk defa yüzde 30’un altında bir artış göstermiştir" denildi. 
     TEFE’deki yüzde 2.3 oranındaki artışın 0.3 puanı kamu sektöründeki, 2 puanı ise özel sektördeki fiyat artışlarından kaynaklandığı kaydedilen açıklamada, öte yandan TEFE’nin en büyük alt sektörü olan toplam imalat sanayi fiyatlarında yüzde 1.4’lük bir artış gerçekleşirken, özel imalat sanayi fiyatları yüzde 1.7 oranında arttığı bildirildi. 
     Açıklamada, "Ocak ayında en yüksek seviyede gerçekleşen özel imalat sanayi fiyat artışlarının bu düzeye gerilemesi enflasyon direncinin kırılmakta olduğunun bir göstergesidir" ifadesine yer verildi. 
     Hazine açıklamasında, şöyle denildi "Ocak ayında TEFE içinde tarım sektöründe yüzde 4.4 ile en yüksek fiyat artışı gözlenirken, TÜFE içinde sağlık sektörü ile diğer mal ve hizmetler fiyatları belirgin bir artış göstermiştir. TÜFE içinde en yüksek ağırlığa sahip olan gıda, içki ve tütün fiyatlarındaki artış yüzde 1.5 olarak gerçekleşirken ikinci büyük ağırlığa sahip sektör olan konut sektöründe fiyatların yüzde 3.3 oranında arttığı görülmüştür. Giyim ve ayakkabı sektöründe ise bir önceki aya göre yüzde 3.4 oranında azalış dikkat çekicidir." 
     Enflasyonda 2000 yılı Mart ayından başlayarak aralıksız süren düşüş eğiliminin 2001’de de sürmesinin beklendiği kaydedilen açıklamada, 2001 yılında uygulanacak sıkı para ve maliye politikası enflasyonla mücadelenin başarıya ulaşmasına katkıda bulunacağı bildirildi 
     Açıklamada, şöyle denildi "Bunun yanısıra, geçen yıl enflasyonla mücadeleyi olumsuz yönde etkileyen dış faktörlerin 2001 yılında tersine dönmesi beklenmekte ve bunun uygulanan programa olumlu katkıda bulunacağı düşünülmektir. Enflasyonla mücadele programının uygulanmasında gösterilen kararlılık, 2001 yılı bütçesinin enflasyon hedefi doğrultusunda hazırlanmış olması ve başta özelleştirme olmak üzere yapısal reformların hız kazanması ile enflasyonun azalması ve programa olan güvenin artması sağlanacaktır." 
     




</TEXT>
</DOC>
