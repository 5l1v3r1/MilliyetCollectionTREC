<DOC>
<DOCNO> 19227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sontur09.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Düzceli genç, işe alınmayınca tüfekle fabrikayı bastı 
</HEADLINE>
<TEXT>

     Düzce'nin Akçakoca ilçesinde, işsizlik nedeniyle bunalıma girdiği bildirilen genç, iş başvurusunu reddeden fabrikaya silahlı baskın düzenledi. Fabrika giriş kapısını tutan ve av tüfeğiyle havaya ateş ederek işçilerin fabrikaya girmesine izin vermeyen genç, polis tarafından ikna edildi. 
     Uzun süredir işsiz olan Doğan Üçüncü 26 , av tüfeğiyle, sabah mesai saatinden önce, Ümran Boru Fabrikası'nın giriş kapısının önüne geldi. Bir süre önce işe girmek için başvuru yaptığı fabrikadan olumsuz yanıt aldığı öğrenilen Üçüncü, havaya 2 el ateş ederek işçilerin içeri girmesine izin vermeyeceğini söyledi. 
     İşçiler, endişe içinde çevrede beklerken, olay yerine gelen Akçakoca Emniyet Müdürlüğü Asayiş ekipleri, yaklaşık yarım saat konuştukları Doğan Üçüncü'yü ikna etmeyi başardı. Polislere tüfeğini teslim eden Üçüncü, götürüldüğü Emniyet Müdürlüğü'nde yıllardır işsiz olduğunu belirterek, Ümran Boru Fabrikası'ndaki iş başvurusunun geri çevrilmesine kızdığını, bunalıma girdiği için böyle bir yola başvurduğunu bildirdi. 
     Üçüncü, sevk edildiği Cumhuriyet Savcılığı'nda ifadesi alındıktan sonra, tutuksuz yargılanmak üzere serbest bırakıldı. 
     







</TEXT>
</DOC>
