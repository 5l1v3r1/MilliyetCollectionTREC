<DOC>
<DOCNO> 32772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/guncel/gun07.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkenceden ölüm’e 10 yıl sonra ceza 
</HEADLINE>
<TEXT>

Hacettepe Üniversitesi öğrencisi Birtan Altıntaş’ın "ölümüne sebebiyet vedikleri" gerekçesiyle yargılanan sanıklar " Maktül kendi kendini yaraladı" şeklinde ifade verdiler 
     ANKARA Milliyet 

     Ankara 2. Ağır Ceza Mahkemesi, 4 polis memurunu, Hacettepe Üniversitesi öğrencisi Birtan Altınbaş’ı, 15 Ocak 1991’de "Suçunu itiraf ettirmek amacıyla öldürmek kastı taşımaksızın faili belli olmayacak şekilde ölümüne sebebiyet verdikleri" gerekçesiyle 4 yıl 5 ay 10’ar gün hapse mahkum etti. 4 sanığın beraatine karar veren mahkeme, yakalanamayan 2 sanığın dosyasını ayırdı. 
     Davanın dünkü 20. duruşmasına, tutuksuz sanıklar Hasan Cavit Orhan, İbrahim Dedeoğlu ve avukatları ile müdahil avukatları katıldı. 
     Sanık Dedeoğlu da 31 yıllık meslek hayatı boyunca ekibiyle örgütlerle mücadele ettiğini belirterek şöyle konuştu 
     "Örgüt mensupları her yakalanışlarında, benim ve ekibimin işkence yaptıklarını söylemişlerdir. Doğrudan sorguya katılmadım. İlk yakalandığında da teslim edildiği ekibe zorluk göstermiş, kendisini birtakım yerlere çarpmak suretiyle yaralandığı da tutanaklarla bellidir. Açlık grevine gitmiştir, dolayısıyla işkence yapmamız ve ölümüne sebebiyet vermemiz söz konusu değildir." 
     Başkan Yılmaz, duruşmaya verilen aradan sonra, Dedeoğlu, Çaylı, Orhan ve Sinkil’in, 8’er yıl hapis cezasına çarptırıldığını açıkladı. Cezanın 4 yıl 5 ay 10’ar güne indirildiğini belirten Yılmaz, sanıkların 3’er yıl kamu hizmetinden yasaklanmasına da karar verildiğini açıkladı. 
     Sanıklar Tansel Kayhan, Talip Taştan, Mehmet Kırkıcı ve Muammer Eti’nin delil yetersizliğinden beraatini kararlaştıran mahkeme, Ahmet Baştan ve Naim Kılıç’ın uzun süren aramalara rağmen yakalanamadıklarından, bu sanıklar yönünden dosyanın ayrılmasına ve gıyabi tutukluluk hallerinin devamına karar verdi. 
     



 GÜNCEL 
















</TEXT>
</DOC>
