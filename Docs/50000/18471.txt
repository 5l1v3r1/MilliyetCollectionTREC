<DOC>
<DOCNO> 18471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/siyaset/siy01.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank’ı zorla sattılar 
</HEADLINE>
<TEXT>

Banka’nın Çağlar’a satışı sırasındaki Hazine’nin "olumsuz" yazısı Özelleştirme Yüksek Kurulu’nun istemiyle olumluya çevrildi 
     ESRA YENER- TARIK YILMAZ 

     Etibank’ın Cavit Çağlar - Dinç Bilgin ikilisine satılması sırasında, ihale sürecinde, bir ay arayla Hazine’den satışa ilişkin iki farklı yazı geldi. Hazine Müsteşar Yardımcısı Osman Tunaboylu’nun 5 Aralık 1997 tarihli yazısında bankanın bu gruba satılması konusunda Özelleştirme İdaresi Başkanlığı’na ÖİB olumsuz’ görüş bildirdiği ortaya çıktı. Ancak Tunaboylu’nun bu görüşünün ardından Özelleştirme Yüksek Kurulu’nun ÖYK yazının anlaşılmadığı’ gerekçesiyle ikinci bir yanıt istediği ve dönemin Hazine Müsteşarı Yener Dinçmen’in satış için 13 Ocak 1998’de olumlu’ görüş aktardığı öğrenildi. 
     Tunaboylu’nun, ÖİB’nin Etibank ın Çağlar - Bilgin grubuna satışına ilişkin sorusu üzerine gönderdiği yazıda, Cavit Çağlar’ın sahibi olduğu İnterbank’da, kendi şirketlerine kredi aktarımları konusunda defalarca uyarıldığını ve mali bünyesinin güçlendirilmesi gerektiği yönünde yazı görderildiğini belirtiyor. 
     Yazısında, uyarılara karşın Çağlar Grubu şirketlerinin İnterbank’taki riskinin artarak önemli borçlara ulaştığı ve bu durumun bankanın mali bünyesini olumsuz yönde etkilediği ifade eden Tunaboylu, yanıtında özetle şöyle devam ediyor "Bu şartlar altında grubun mevcut bankasının sağlığı ve bankacılık sisteminin genel istikrarı çerçevesinde hisse devir izni verilebilmesi için grubun mevcut bankasının mali durumunun iyileştirilmesi gerekmektedir ve sahip olmak isteği bankanın faaliyetlerine sağlıklı bir şekilde devam edebilmesi için gerekli mali kaynakları somut bir şekilde belgelemesi şartıyla mümkün olabilecektir." 
     
Satılamaz’      Alınan bilgilere göre, bu yazı üzerine dönemin Özelleştirme İdaresi Başkanı Uğur Bayar ve bankanın satışından sorumlu Başkan Yardımcısı Nazime Gürkan, ÖYK’ya Tunaboylu’nun görüşünü iletiyor ve satışın sakıncalı olacağını bildiriyor. Ancak, o dönemde Başbakanı Mesut Yılmaz, Başbakan Yardımcısı Bülent Ecevit, Devlet Bakanları Güneş Taner ve Işın Çelebi, Sanayi ve Ticaret Bakanı Yalım Erez ve Maliye Bakanı Zekeriya Temizel’in oluşturduğu ÖYK bu görüşün anlaşılamadığına ve Hazine’den ikinci bir yazı istenmesine karar veriyor. 
     13 Ocak 1998’de dönemin Hazine Müsteşarı Yener Dinçmen imzasıyla Özelleştirme İdaresi Başkanlığı’na Etibank’ın Çağlar - Bilgin grubuna satılmasında Bankalar Yasası’na aykırı bir durum olmadığını belirten yazı geliyor. 
     Dinçmen’in bu yazısı üzerine Etibank 13 Ocak 1998’de ÖYK kararıyla Cavit Çağlar ve Dinç Bilgin’in oluşturduğu İpek Ortak Girişim Grubuna satılıyor. 
     
Erez Yüce Divan’lığız      Etibank’ın özelleştirilmesi kararında imzası bulunan Erez, Etibank’a el konulmasından hemen sonra, 14 Kasım 2000’de yaptığı açıklamada, kendisi de dahil bu kararın altına imza atanların Yüce Divan’da yargılanmaları gerektiğini söylemişti. Erez, ÖYK’ya Cavit Çağlar’ın bankasının 64. madde kapsamında olduğunu belirten bir yazı geldiğini bunun üzerine kararın iptalini istediği için ÖYK’da karar alınmadığını söylemişti. Bir sonraki ÖYK toplantısına, Güneş Taner’in, Hazine ve Özelleştirme İdaresi’nden bir başka yazı getirdiğini, yazıda satışın uygun olduğu belirtildiğini kaydeden Erez, ÖYK’da herkesin İnterbank’ın 64. madde kapsamında olduğunu bildiğini ısrarla vurgulamıştı. 
     



 SİYASET 














</TEXT>
</DOC>
