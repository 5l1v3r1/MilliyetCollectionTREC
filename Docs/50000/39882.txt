<DOC>
<DOCNO> 39882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sontur23.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuat N'nin ailesine de devlet yardımı yapılacak 
</HEADLINE>
<TEXT>

     Eyüp Mezarlığı'nda bıçaklanarak öldürülen işadamı Üzeyir Garih'in katil zanlısı olarak gözlem altına alındıktan sonra serbest bırakılan 13 yaşındaki Fuat N. ve ailesine, Devlet Bakanı Hasan Gemici'nin emriyle yardım yapılıyor. 
     İl Sosyal Hizmetler Müdürü Kahraman Eroğlu, yaptığı açıklamada, Fuat N.'nin, Üzeyir Garih cinayetinin ardından katil zanlısı olarak gözlem altına alınmasıyla birlikte ''tinerci'' olduğu yolunda haberler çıktığını hatırlattı. 
     Kendilerinin kentteki uçucu madde kullanan çocukların kaydını tuttuklarını ve bu kayıtlarda Fuat N.'nın adının geçmediğini belirten Eroğlu, bu gibi asılsız bilgilerin, sokakta çalışan ve yaşayan çocukları topluma kazandırmak için yaptıkları çalışmaları olumsuz etkilediğini vurguladı. 
     Fuat N.'nin çalışmak için okulu bıraktığının öğrenilmesinin ardından Devlet Bakanı Hasan Gemici'nin talimatıyla ailenin yaşadığı eve sosyal hizmet uzmanlarını gönderdiklerini kaydeden Eroğlu, şunları söyledi 
     ''Araştırma sonucunda ailenin ekonomik sıkıntı çektiğini, annenin de tüberküloz hastası olduğunu Devlet Bakanı Hasan Gemici'ye ilettik. Bakan, Eyüp Kaymakamı'nı arayarak Sosyal Yardımlaşma ve Dayanışma Fonu'ndan aileye yardım yapılmasını emretti. Fuat ve ailesine yardımda bulunacağız. Fuat, okula başlayacak. Araç-gereç ve elbiselerini alacağız. Tüm okul giderleri karşılanacak. Fuat'ı sürekli takip edeceğiz, ona sahip çıkacağız.'' 
     Eroğlu, anne Adile N.'nin de İl Sağlık Müdürlüğü aracılığıyla hastaneye yatırılarak tedavisinin yapılmasının sağlanacağını bildirdi. Kahraman Eroğlu, ''Çocuk pırıl pırıl. Bali, tiner yok. Sigara dahi içmiyor. Okulunu da ailesine yardım için bırakmış. Aileye aylık veya toplu yardım yapacağız'' diye konuştu. 
     Fuat N.'nin yaşadığı evde araştırma yapan Sosyal Hizmet Uzmanı Yılmaz Koç da, Fuat'ın yaşadığı ortamın sağlıklı olmadığını belirtti. Koç, şöyle konuştu 
     ''Evde kullanılan eşya kötüydü. Evli bir ablası, askerde bir ağabeyi var. 7 yaşındaki kardeşi trafik kazasında ölmüş. 15 yaşındaki ağabeyi Bayram hiç okula gitmemiş ve bir marangoz atölyesinde çalışıyor. Anne tüberkolüz hastası. Ev çöplük gibi bir yer. 75 milyon lira kira ödüyorlar. O ortamda yaşamak zor.'' 
     Koç, ağabey Bayram N.'nin okuma-yazma kursuna gönderileceğini, evin fiziksel koşullarının düzeltilmesi için çalışma yapılacağını bildirdi. 







</TEXT>
</DOC>
