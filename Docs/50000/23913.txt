<DOC>
<DOCNO> 23913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sonspo11.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da Şota gözetim altına alındı, sorgusu sürüyor 
</HEADLINE>
<TEXT>

     Hollanda'nın tanınmış futbol kulüplerinden Ajax'ın futbolcu transferinde vergi yolsuzluğu yaptığı iddiasıyla, bu kulübe karşı vergi dairesi uzmanlarınca başlatılan soruşturma sürüyor. Soruşturma kapsamında bu kulübe 1997 yılında Trabzonspor'dan transfer olan Arvaladze Şota da sorgulanıyor. 
     Verilen bilgiye göre, dün sabah kulübe yapılan baskının ardından Şota'nın da ifadesine başvuruldu. Soruşturmanın sağlıklı bir şekilde sürdürülmesi açısından Şota'nın bir süre daha gözetim altında tutulacağı bildirildi. 
     Vergi dairesi uzmanlarının başlattığı soruşturma çerçevesinde, dünden bu yana beş kişinin ifadesinin alındığı, bu kişiler arasında Ajaxlı bir yönetici ile aynı yıl Hollanda'ya gelen Şota'nın kardeşi Arçil Arvaladze, dönemin Ajax Teknik Direktörü Maarten Oldenhof ve NAC Futbol Kulübü Başkanının da bulunduğu belirtildi. 
     Savcılıktan verilen bilgiye göre, Şota ve kardeşi Arçil'in Trabzonspor'da oynarken Hollanda'ya transferleri sırasında, bağlı oldukları Gürcistan'daki Tiflis Kulübü ve futbolculara kağıt üzerinde 5 milyon florin ödeme yapıldığı gösterildi. Ancak vergi dairesi uzmanları ise bu futbolculara, Şota'nın transfer olduğu Ajax ve kardeşi Arçil'in transfer olduğu NAC kulüpleri tarafından, gerçekte daha fazla para ödendiğini ve dolayısıyla vergi kaçırdıklarını savunuyor. 
     Şota ile birlikte aynı yıl Japonya'dan Ajax'a transfer olan Danimarkalı Micheal Laudrup'un transferi sırasında da vergi kaçırıldığı belirtildi. 
     Verilen bilgiye göre vergi dairesi uzmanları, Ajax kulübüne haber vermeksizin yaklaşık bir yıldan bu yana araştırmayı sürdürüyorlardı. 
     Bu arada vergi dairesi uzmanlarının geçen yıl Vitesse'den Ajax'a transfer olan Yunanlı oyuncu Nikos Machlas'ın transfer işlemiyle ilgili olarak da araştırma başlattığı öğrenildi. 
     Hollanda'nın önde gelen futbol kulüplerinden Ajax, 1988-89 yılında da transfer yolsuzluğu ve vergi kaçırdığı iddiasıyla soruşturmaya uğramış ve soruşturma sonunda kulübün üst düzey bazı yöneticileri şartlı olarak hapis ve kulüp yüklü miktarda para çezasına çarptırılmıştı. 
     
     
     







</TEXT>
</DOC>
