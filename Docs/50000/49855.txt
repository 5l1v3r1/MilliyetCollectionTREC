<DOC>
<DOCNO> 49855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sontur15.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı'na MGK'ya hakaretten 5 ay hapis 
</HEADLINE>
<TEXT>

     İstanbul Ticaret Odası İTO Başkanı Mehmet Yıldırım hakkında ''Milli Güvenlik Kurulu'na MGK hakaret ettiği'' gerekçesiyle verilen 5 aylık hapis cezası, paraya çevrilerek ertelendi. 
     İstanbul 12. Asliye Ceza Mahkemesi'ndeki duruşmaya, tutuksuz yargılanan sanık Mehmet Yıldırım katılmadı. 
     Duruşmada söz alan Yıldırım'ı avukatları Süreyya Avcıoğlu ve Faik Gözenhan, müvekkillerinin ''ekonomik kriz nedeniyle MGK'yı tenkit eden ve göreve çağıran birkaç kelime söylediğini, konuşmanın tümünün aynı konuda olmadığını ve bu nedenle kasıt unsurunun oluşmayacağını'' kaydetti. 
     ''Konuşmanın sadece meclis üyelerine yönelik yapılması, basına demeç verilmemesi nedeniyle suçun aleniyet unsurunun da oluşmayacağını'' savunan avukatlar, beraat kararı verilmesini istediler. 
     
     Savcının görüşü ve karar 
     İstanbul Cumhuriyet Savcısı Sezgin Özdemir ise sanığın sözlerinin medya yoluyla aleniyet kazandığını ve MGK'ya karşı söylenen ''Her yere burnunu sokuyor'' sözünün de hakaret suçunu oluşturduğunu bildirdi. 
     Savcı Özdemir, sanığın, TCK'nın 268. maddesinin 1 ve sonuncu fıkraları uyarınca 3 ay ile 1.5 yıl arasında hapis cezasına çarptırılmasını istedi. 
     Mehmet Yıldırım'ı, ''yaptığı konuşmanın bir bölümünde eleştiri sınırlarını aşarak sıfatından ve hizmetinden dolayı MGK'ya hakaret ettiği'' gerekçesiyle 1 yıl hapis cezasına çarptıran hakim, bu cezayı ''suçun alenen ve gıyapta işlenmesi'' nedeniyle 6 ay hapse indirdi. 
     ''Sanığın suçu kabul etmesi, pişmanlık duyması ve maksadı aşan sözler söylendiğini bildirmesi'' nedeniyle cezayı 5 aya düşüren hakim, hapis cezasını da günlüğü 3 milyon 24 bin liradan olmak üzere toplam 456 milyon 300 bin lira para cezasına çevirdi. 
     Hakim, Yıldırım'a verilen para cezasını da ilgili yasa gereğince erteledi. 
     
     İddianameden 
     İstanbul Cumhuriyet Savcısı Cevat Özer tarafından hazırlanan iddianamede, İstanbul Ticaret Odası Başkanı Mehmet Yıldırım'ın, 18 Aralık 2000 tarihinde düzenlenen İTO Meclis Toplantısı'nda 40 sayfalık bir konuşma yaptığı belirtiliyordu. 
     İddianamede, Yıldırım'ın konuşmasının bir bölümünde ''Türkiye'nin Milli Güvenlik Kurulu var. Böyle eften püften işlerle uğraşacağına, Türkiye gidiyor, ekonomisi gidiyor kardeşim. Bunlarla uğraşın. Yani her yere burnunu sokuyor. Tamam gelsin buraya da soksun burnunu. Desin ki Arkadaş siz beceremediniz. Siz şöyle parlamentoda durun. Biz bu işi beceren 15-20 bakan oluşturalım . Bu ülkenin buna ihtiyacı var'' dediği anlatılıyordu. 
     






</TEXT>
</DOC>
