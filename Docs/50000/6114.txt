<DOC>
<DOCNO> 6114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/soneko05.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalova "Erdemir 50 milyon doları 4 eşit taksitte ödeyecek" 
</HEADLINE>
<TEXT>

     Devlet Bakanı Yüksel Yalova, İsdemir’i devralacak olan Erdemir’in, ilk 2 yılı ödesiz olmak üzere, 50 milyon dolar şatış bedelini 4 eşit taksitte ödemesini kararlaştırdıklarını bildirdi. 
     Yalova, "Burada esas rakam Erdemir’in oraya 5 yılda yapacağı asgari 750 milyon dolarlık yatırım olduğu için ödemeyi adete sembolik bir rakamla sınırlandırdık" dedi. 
     Bakan Yalova, İsdemir’in Erdemir’e devrine ilişkin düzenlediği basın toplantısında, devir işlemlerinde Türkiye’nin ulusal demir-çelik sektörünün geleceğini düşünmek anlamında, her iki grubun da sorumluluk içinde hareket ettiğini kaydetti. 
     İsdemir’in kurtarılmasının, bu kuruluşun tüzel kişiliğini sona erdirerek formüle edildiğini belirten Bakan Yalova, "İsdemir’i kurtaralım derken hiç bir şekilde Erdemir’in istikbaline ilişkin risk oluşturmamak gibi görevimiz vardı. Yani İsdemir’i kurtaralım derken Erdemir’i batırmak gibi, telaffuz bile etmek istemeyeceğimiz bir ihtimali de gözönünde tutmak mecuriyetimiz vardı" şeklinde konuştu. 
     İsdemir için açılan daha önceki ihalelerde, Türk özel sektörünün, her ne kadar kendisine bu imkan sağlandığı takdirde, hedeflenen yassı demir üretimi için arzulu gözükmesine karşın, sonuçta meselenin sadece üretim hedefi ile sınırlı olamayacağının tespit edildiğini kaydeden Bakan Yalova, meselenin toplumsal boyutunu, çalışan insanların akıbetini düşünmenin kendilerinin görevi olduğunu söyledi. 
     Bakan Yalova, İsdemir’in Erdemir’e devrinde varılan anlaşmaya ilişkin konuları da şöyle açıkladı "Anlaşma ile asgari 6 bin işçinin, 5 yıllık bir dönem itibarıyla hiç değilse istihdamı için güvence arayışımız hukukileştirildi. Bu İsdemir A.Ş’nin kurulması ile hemen indirilecek, tespit edilecek bir rakam olarak anlaşılmamalı. Bugün orada kadrolu işçilerimizle birlikte toplam 10 bin 700 cıvarında bir çalışanımız var. Mevcut 5 bin 500’e yakın kadrolu işçimizin, 3 bin 500’e yakını yılsonu itibarıyla emeklilik hakkı sahibi olacak. Bu bilgi birikimi sahibi 3 bin 500’e yakın işçi ile ilgili hemen emekli edelim diye bir düşünce kesinlikle söz konusu değil. 
     Tam tersine yeni kurulacak şirkette yetkililer, sendika ile birlikte, optimum şartlar nedir işletmenin geleceği için gerekli olan asli unsurlar ve sayı nedir sorusunu tespit edecekler. Ve 3.500’e yakın işçimizin bilgi birikiminden de mutlaka yararlanılacak. Önümüzdeki yıllara ilişkin çalışması gereken kişi sayısı da aynı anlayış çerçeVesinde kademeli olarak o işyerinin gereksinim duyduğu sayıya ulaşıncaya dek karşılıklı rıza ile sağlanacak." 
     Bakan Yalova, kendilerinin 5. yılın sonunda yassı demir üretimi ile oluşacak yan sanayiden yaklaşık 50 bin kişinin iş imkanı bulabilmesini planladıklarını da kaydetti. Bakan Yalova, İsdemir'in mevcut fabrika arazisinde 7 fabrikanın konuşlandırabileceğini dikkate aldıklarını da belirterek, bu nedenle arazileri Orman Bakanlığı, Jandarma Genel Komutanlığı, MEB, Karayolları Genel Müdürlüğü, Maliye Bakanlığı, Sanayi ve Ticaret Bakanlığı ve yöre belediyelere devretmeyi öngördüklerini söyledi. Bu arada, Bakan Yalova, geçtiğimiz günlerde kendisinin, ''İsdemir 100 trilyon liradan az zarar etsin, Genel Müdürü ödüllendireceğim'' sözünü hatırlatarak, ''Bu gerçekleşti. Sözümü tutup, ödüllendireceğim'' dedi. 
     




</TEXT>
</DOC>
