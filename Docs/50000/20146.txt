<DOC>
<DOCNO> 20146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sondun08.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de siyah genci öldüren polis "dikkatsizlikle" suçlanıyor 
</HEADLINE>
<TEXT>

     ABD'nin Cincinnati kentinde silahsız siyah genci öldüren ve kentte 4 gün süren ayaklanmaya neden olan polis memuru Steven Roach'un, cezası sadece 9 ay hapis olan ''dikkatsizlik sonucu ölüme sebebiyet vermekle'' suçlandığı bildirildi. 
     Mahkeme tarafından verilen bu kararın, kentte yaşayan siyah toplum tarafından üzüntüyle karşılandığı belirtildi. Bu karar üzerine mahkeme binası önünde toplanan yüzlerce kişi, ''adalet yok, barış yok'' sloganı attılar. 
     Kentte yaşayan siyah toplumun yöneticileri, polis memuru Roach'un bu olaydan sorumlu tutulmaması halinde şiddet olaylarının artabileceği uyarısında bulunmuşlardı. Hırsızlık suçundan aranan 19 yaşındaki Timothy Thomas, 7 Nisan Cumartesi günü polis memuru Steven Roach tarafından kovalandıktan sonra bir sokak arasında, çok yakın mesafeden vurulmuştu. Polis memuru Roach, Thomas'ın, elini cebine uzattığını ve kendisinin de bu hareketi, silahına uzanmak olarak algıladığını söylemişti. Ancak Roach'ın göğsünden vurarak öldürdüğü Thomas'ın üzerinden silah çıkmamıştı. Thomas'ın, Cincinnati'de son 6 yılda polis tarafından vurularak öldürülen 15'inci siyah olduğu belirtiliyor. 







</TEXT>
</DOC>
