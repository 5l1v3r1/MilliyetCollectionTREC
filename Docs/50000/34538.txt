<DOC>
<DOCNO> 34538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sondun02.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bill Clinton'un bankada 1 milyon doları var... 
</HEADLINE>
<TEXT>

     ABD'nin eski Başkanı Bill Clinton'ın banka hesabında 1 milyon doları bulunduğu belirtilirken, yakında imzalayacağı kitap anlaşmasıyla, bankadaki parasını katlayarak artırması bekleniyor. 
     Clinton'a ATM makinesinden para çekerken eşlik eden yardımcılarından biri, eski Başkan'ın hesabında 1 milyon dolar tuttuğuna bizzat şahit olduktan sonra bu haberi basına sızdırdı. 
     Para idaresi konusunda fazla usta olmadığı belirtilen Clinton'ın, faize yatırmak yerine, bütün parasını vadesiz banka hesabında tuttuğu da yine yardımcısı tarafından aktarıldı. 
     Öte yandan Bill Clinton'ın, ünlü yayınevi Random House ile bir kitap anlaşması imzalamaya hazırlandığı haberleri de Washington'da konuşuluyor. 
     Clinton'ın eşi, New York senatörü Hillary Clinton, eski Beyaz Saray stajyeri Monica Lewinsky ile Bill Clinton'ın ilişkisini de içeren dönemi anlatacağı bir kitap yazmak için, Simon and Schuster adlı yayıneviyle 8 milyon dolarlık rekor bir anlaşma imzalamıştı. 
     Bill Clinton'ın Random House ile imzalayacağı kitap anlaşmasının, Hillary Clinton'ın anlaşmasından kat kat daha fazla olması bekleniyor. 
     







</TEXT>
</DOC>
