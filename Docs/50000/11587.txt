<DOC>
<DOCNO> 11587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/guncel/gun01.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderleri eski Çeçen bakan 
</HEADLINE>
<TEXT>
Çeçenler yine korku saçtı 
Üç korsan, İstanbul’dan Moskova'ya uçan Rus uçağını 175 yolcusuyla kaçırdı. Çoğu kadın, çocuk ve Türk, 40’tan fazla kişiyi serbest bıraktı 
     SİNAN TOROS, SERHAT OĞUZ İstanbul 

     İstanbul - Moskova seferini yapan Rus Vmukova şirketine ait Tupolev - 154 tipi yolcu uçağı, Çeçen oldukları belirlenen üç hava korsanı tarafından Suudi Arabistan’ın Medine kentine kaçırıldı. Hava korsanlarından ikisinin, ünlü bir Çeçen aileye mensup, Süfyan ve İbrahim Arsaev olduğu öne sürüldü. Korsanların, Rusya’nın Çeçenistan’daki savaşı durdurmasını ve geri çekilmesini istediği iddia edildi. 
     59’u Türk 162 yolcu, bir bebek ve 12 mürettebattan oluşan toplam 175 kişinin bulunduğu uçak İstanbul’a dün 11.55’te indi. Moskova’ya gitmek üzere saat 13.57’de Atatürk Havalimanı’ndan hareket eden Rus charter uçağı, yaklaşık yarım saat sonra Yalova üzerinden geçerken, pilotlardan "kaçırılma" sinyali geldi. 
     
Ankara’ya düşecekti      Uçak Ankara üzerindeyken kabin görevlilerinden birinin korsanlarla boğuştuğu ve bıçak darbeleriyle yaralandığı ifade edildi. Yaralının kabin görevlisi Aleksandır Hromov olduğu bildirildi. Boğuşma sırasında uçak, 400 metre irtifa kaybetti. 175 kişiyle birlikte Ankara’nın üzerine düşme tehlikesi geçiren uçak diğer pilot tarafından tekrar güvenli yüksekliğe çıkarıldı. Ulaştırma Bakanı Enis Öksüz ise, "uçakta yaralanan kişinin pilot değil yolcu olduğunu" bildirdi. 
     
Medine’ye indirildi      Yetkililerin "İstanbul’a dönün" talebini reddeden korsanlarda bomba olup olmadığı doğrulanmazken Kıbrıs ve Mısır hava sahasından geçen Rus uçağı, Türkiye saatiyle 17.00 sıralarında Suudi Arabistan’ın Medine şehrine indirildi. 
     Korsanlar, Medine Havaalanı’nda bir süre bekledikten sonra uçaktaki çoğunluğu kadın, çocuk ve Türk 40’tan fazla kişiyi serbest bıraktı, 15 yolcu da uçağın arka kapısından kaçtı. Ayrıca ikinci pilotun yiyecek ve su getirmesi için uçaktan çıkmasına izin verdi. Hava korsanları, pilotun dönmemesi halinde bir yolcuyu öldürecekleri tehdidinde bulundular. 
     Çeçen Cumhuriyeti temsilcilerinden Atfayva Fariza, korsanların, İçişleri eski Bakanı Arsaf Aslambik tarafından yönetildiğini öne sürdü. Fariza, 1998’de İçişleri Bakanlığı yapan Aslambik’in, Rus - Çeçen savaşında yaralandığını, Türkiye’de tedavi gördüğünü öne sürdü. 
     
Operasyon hazırlığı      Eylemin sürmesi üzerine sabaha karşı uçağın çevresini ablukaya alan Suudi komandolarının her an bir operasyon yapması bekleniyor. 
     
Pilot Korsanlar bombalı...      İstanbul - Moskova seferini yaparken kaçırılan Vnukovo havayollarına ait uçağın pilotunun, kaçırıldıklarına ait sinyali Türk hava sahasında verdiği belirtildi. 
     Kaçırıldıklarını Türk yetkililere özel bir şifreyle duyuran Rus pilotla Türk yetkililer arasında geçen son konuşmalar şöyle 
     Pilot Uçaktaki Çeçenler bombalı. 
     Kule Anlaşıldı. Devam edin. 
     Pilot İstanbul’a acil iniş izni istiyorum. 
     Kule Anlaşıldı. Devam edin. 
     Pilot Fikir değiştiriyor Kahire’ye yöneliyorum. 
     Kule Anlaşıldı. Devam edin. 
     Pilot Rota Medine. 
     Kule Anlaşıldı. Oraya devam edin 
     Uçak, Türkiye saatiyle 17.00’de Medine Havalimanı’na indi. 
     
Neden Medine’yi tercih ettiler      Vmukova Havayolları’na bağlı TU - 154 tipi uçağın İstanbul’dan Medine’ye kaçırılmasının nedenleri tartışılıyor. Suudi Arabistan’ın, Çeçenistan’daki Vahabi hareketini desteklediği uzun süredir biliniyor. Kaçırılan uçağın Müslümanlar için kutsal sayılan Medine’ye götürülmesi, korsanların Vahabi olabileceğini düşündürüyor. 
     
Avrasya eylemcisi Kan dökülmez      Türk kamoyunun gündemine Avrasya Feribotu’nu kaçırarak giren Çeçen eylemcilerden Muhamed Emin Tokcan, eylemi değerlendirirken eylemin ses duyurma eylemi olduğunu ve kan dökülmeyeceğini’ bildirdi. Kaçırma olayında hedefin Türk Devleti olmadığını vurgulayan Tokcan şunları söyledi "Çeçenler Türkiye’yi abi gibi görüyorlar. Bu eylem sürpriz olmadı. Bu bir ses duyurma eylemi. Usame Bin Laden bağlantısı yok." 
     
Kurtulanlar anlatıyor Bize iyi davrandılar      Korsanlar Medine’de ilk önce kadın ve çocukları bıraktı. Hemen alana alınan yolcular, çok korktuklarını ancak korsanların kendilerine bir zarar vermediğini söyledi. Kendilerine ikram edilen yemekleri yiyen Rus yolcular, Suudi polisine de ifade verdi. 
     
Türk işçilerin tercihi Vmukova      Sovyetler Birliği’nin dağılması ve Türkiye'ye bavul ticaretinin başlamasından sonra kurulan çok sayıdaki küçük Rus havayolu şirketlerinden biri olan Vmukova, çoğu Rus yapımı Tupolev - 154 ve İlyuşin - 86 tipi yolcu ve kargo uçaklarıyla İstanbul'a sefer düzenliyor. Ücretleri, diğer havayollarına oranla çok daha ucuz olduğu için, genellikle Rusya'da iş yapan Türk inşaat şirketlerinin işçilerince tercih ediliyor. 
     
Uçağı kaçırdığı için havalara uçtu      İsmail Usta adlı bir Türk yolcu, uçağa geç kalınca kaçırılmaktan kurtuldu. Gazetecilerin sorularını yanıtlayan Usta, "Uçağa yetişemedim. Arkadaşım halen uçakta" dedi. Türk Dışişleri Bakanlığı yetkilileri de, uçağın kaçırılmasının ardından, Suriye, Mısır ve Suudi Arabistan'daki büyükelçiliklere tedbir almaları talimatını verdiler. 
     
Öksüz İhmalimiz yok      Ulaştırma Bakanı Enis Öksüz, korsanların taleplerinin "inanılmaz" olduğunu bildirdi. Öksüz, düzenlediği basın toplantısında, "Güvenlik açısından bizim bir ihmalimiz olabileceğini sanmıyorum. İlgili bakanlıklar gerekli açıklamayı yapacaktır. Bizim dışımızda olan bir hadisedir" diyerek topu İçişleri Bakanlığı’na attı. Öksüz, olayda kullanılan bıçak ya da bombanın nasıl havaalanına girdiği konusunda bir bilgisi bulunmadığını belirtirken, bu tür eylemlerin hazırlıklarının, konaklanan ülkeye gelmeden önce de yapılmış olabileceğini dile getirdi. ANKARA Milliyet 
     
Putin’den kriz masası      Rusya Devlet Başkanı Vladimir Putin, gelişmelerin yakından takip edilebilmesi için kriz masası kurulmasını isterken, Rusya, olası bir operasyonda kullanılmak üzere ünlü antiterör timi Alfa’yı hazır bekletmeye başladı. Öte yandan uçak kaçırma eyleminin Türkiye’de meydana gelmesine tepki gösteren Rusya’nın Ankara Büyükelçisi, Dışişleri Bakanlığı’na giderek, Çeçen teröristlerin Türkiye’de Rus hedeflerine karşı her an eylem yapabilecekleri konusunda Moskova’nın Ankara’yı daha önce çeşitli defalar uyardığını bildirdi. CENK BAŞLAMIŞ Moskova 
     
Rüyasını gördü, yine de gittiGÜNTAN MAVİGÖZLÜ İstanbul 
     Kaçırılan uçağın yolcuları arasında bulunan Osman Yakut, bir gece önce rüyasında karanlığın içinden çıkamadığını ve sıkıntı çektiğini gördü. Rüyasını anlattığı annesinin "gitme" uyarısına rağmen uçağa bindi. Korku içinde gelişmeleri takip eden ailesi, Yakut’tan bir haber alabilmek için telefonun başından ayrılmıyor. Anne Rasime Yakut, "Tek isteğim, yavrumun sağ salim kurtulması" diye gözyaşı döküyor. 
     
İnşaatta çalışmaya gidiyorlardı      Gelişmeleri merakla izleyenler arasında Sultanbeyli’deki Aka ailesi de bulunuyor. İnşaatta çalışmak için Moskova’ya gitmek üzere yola çıkan Hasan ile kardeşleri Şaban, Cemal, Bahri ve Basri Aka’nın aileleri ne yapacaklarını şaşırdı. Aka ailesi, çaresizlik içinde yakınlarından gelecek haberi bekliyor. Hasan Aka’nın kızı Sevgi Aka, babasıyla amcalarının, inşaatlarda usta ve kalfa olarak çalışmak üzere ilk kez Moskova’ya gittiğini söyledi. 
     
45 yolcu hemşeri’      Babası ve amcalarıyla birlikte uçaktaki 45 yolcunun hemşerileri olduğunu ifade eden Sevgi Aka, "Onlar da aynı şirket tarafından Rusya’ya çalışmaya götürülüyordu. Hepsi, memleketimiz olan Ordu’nun Akkuş ilçesinden. Oradan birlikte gelerek uçağa bindiler" diye konuştu. 
     
İşte uçaktaki Türk yolcular      Kaçırılan Rus uçağında bulunan 59 Türk'ün isimleri şöyle R. Aydın, S. Aka, B. Aka, C. Aka, H. Aka, B. Aka, F. Aka, I. Akyüz, M. Akyüz, N. Acer, S. Aydoğan, S. Akbaş, N. Ateş, C. Ateş, E. Bayraktar, S. Beyhan, E. Copoğlu, M. Copoğlu, A. Copoğlu, H. Çamoğlu, Y. Çelik, M. Çamlı, T. Çiftçi, G. Demirci, S. Daş, M. Efiloğlu, G. Ertekin, D. Ertekin, A. Efiloğlu, R. Egemen, M. Ekiz, E. Fidan, L. Güneş, O. Gökkaya, O. Gölge, B. Hısır, M. Kara, B. Kara, N. Koçdemir, G. Kambal, B. Kabal, M. Kara, H. Kibar, S. Mengen, S. Nakipoğlu, A. Oruç, O. Özkul, M. Soğuktaş, A. Sevim, H. Sen, M. Turcan, H. Tarhan, K. Turan, A. Tufan, O. Yakut, O. Yalçın, C. Yıldırım, I. Zumluoğlu, Z. Karaz. 
     


 GÜNCEL 















</TEXT>
</DOC>
