<DOC>
<DOCNO> 12216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/sondun04.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Parlamentosu karar aldı "Öğrencilere ev ödevi yok" 
</HEADLINE>
<TEXT>

     Belçika Parlamentosu, okullarda öğrencilere verilen ev ödevi konusunda yeni kurallar getiren kanun hükmündeki kararnameyi onayladı. 
     Federe yapılı ülkenin Valonya kesiminde işlerlik kazanacak olan yeni uygulamaya göre, ilkokulun ilk iki yılında öğrencilere ev ödevi verilmeyecek. Öğrencinin ödevini yapabileceği süre, 3. ve 4. sınıflarda günde 20 dakikayı, 5. ve 6. sınıflarda ise yarım saati geçmeyecek. 
     Yeni uygulamaya göre öğretmenler, öğrencilerin ev ödevlerine not vererek, bu notları yıllık genel değerlendirmeye katamayacak. Ödevlerin, öğrencilerin tek başlarına, velilerinden yardım istemeden yapabilecekleri düzeyde olması gerekiyor. Ödev yapılırken çocukların yararlanmaları gereken kitap veya belgeler olursa, bunlar okul yönetimi tarafından temin edilerek hizmete sunulacak ve velilere ek masraf çıkarılmayacak. 
     İlk öğretimde ev ödevini ''tarihe karıştıran'' ve öğretmenleri hiç ödev vermemeye teşvik eden bu uygulama, orta öğrenimde de yaygınlaştırılacak. 
     Projeyi onaylayan parlamenterler, çocukların okula yeteri kadar zaman ayırdıkları, diğer saatlerde ve hafta sonu tatillerinde dinlenme hakkına sahip oldukları görüşünden hareket ettiklerini belirttiler. 




</TEXT>
</DOC>
