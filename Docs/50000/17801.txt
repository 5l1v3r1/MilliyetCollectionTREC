<DOC>
<DOCNO> 17801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/yazar/kohen.html </URL>
<DATE> 2001/04/24/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Bu son olsun... 
</HEADLINE>
<TEXT>

     Dünya dün gene Türkiye'den söz etti. İstanbul'da Çeçen yanlısı militanların Swissotel'i basması ve çeşitli uluslara mensup konukları rehin alması, yabancı medyanın bir numaralı haberi ve yorum konusu oldu. 
     Ne yazık ki bu olay bir kez daha Türkiye'nin dışarıya olumsuz biçimde yansımasına yol açtı. Nedeni ne olursa olsun, herhangi bir ülkede bir grup eylemcinin bir oteli işgal edip yabancıları rehin alması, kötü bir imaj yaratır. 
     Neyse ki, İstanbul'daki eylemin nispeten kısa sürmesi ve kimsenin burnu kanamadan ve devletin otoritesi sarsılmadan son bulması, bu nahoş olayın olumlu yanını oluşturdu. Dünya rahat bir nefes aldı ve çoğu büyük radyo ve TV istasyonları, Türk resmi makamlarının bu konudaki kararlı tavrını ve eylemin kazasız belasız bitmesinde gösterdiği başarıyı da vurguladı... 
     
     BUNA rağmen kabul etmeli ki, Swissotel baskını Türkiye'ye bir miktar zarar verecek nitelikte. 
     Bunun ilk olumsuz etkisinin turizm alanında hissedilmesinden korkuluyor. Tam da turizmin bu yıl iyi gittiği ve ülke ekonomisindeki sıkıntıların hafifletilmesinde turizm gelirinin hayati önem taşıdığı bir dönemde, Türkiye'yi ziyaret etmeyi planlayan yabancıları kuşkulandıracak en ufak bir olay, bu umutları sarsabilir. 
     Turizm uzmanları eylemin kısa sürmesi sayesinde, böyle bir sarsıntının geçiştirilmiş olabileceğini düşünüyorlar. Ve tabii böyle olayların bir daha tekrarlanmaması gereğine dikkati çekiyorlar. 
     
     OLAYIN Ankara'nın dış ilişkileri üzerinde de olumsuz bazı etkileri olabilir. Özellikle Rusya, Türkiye'deki Çeçen faaliyetinden rahatsız. Moskova bu konudaki hoşnutsuzluğunu çeşitli vesilelerle ve son olarak geçen ay Rus uçağının kaçırılışı sırasında açıkça ifade etmişti. Dünkü olayda da Ruslar, Türkiye'nin bu tür faaliyeti engellemediğini ve sorumlularını daha sıkı kontrol etmediğini öne sürdüler. 
     Neyse ki, eylemin kısa sürmesi ve oteldeki Rusların da bir zarar görmemesi, meselenin sessizce kapanmasını sağladı. Ama Rus basını bu konuda Moskova'da duyulan rahatsızlığı dile getiriyor. 
     Bu olayda da Muhammed Tokcan gibi bir militanın aktif rol oynaması, dışarıda Türkiye'nin - veya Türkiye'deki bazı çevrelerin - bu tür kişilere göz yumduğu, hatta desteklediği şeklinde yorumlara da yol açıyor... 
     
     SON olayda, daha öncekilerde olduğu gibi, Türkiye gerçekten kararlı davranmış, eylemcilerle pazarlığa oturmamış, onların ikna yolu ile teslim olmalarını sağlamıştır. 
     Eylemciler uluslararası camianın ve medyanın Çeçen trajedisini unuttuğu mesajını vermeye çalıştı. Gerçekten bu sorunun çözümünde hiçbir hareket yok. Putin yönetimi eski politikaları sürdürüyor. Dünya da fazla bir şey yapamıyor. 
     Ne var ki dünyayı harekete geçirmenin yolu kesinlikle, gemi, uçak kaçırmak, otel basmak gibi şiddet eylemlerine girişmek değil. Bu tür eylemler, aksine Çeçenlere hak verenleri dahi ters tepki göstermeye sevk eder... 
     
     







En büyük değişim 


Balık Alman'ın... 


Siyaset ve ekonomi 


Hayır Güngör Mengi haksızlık ediyorsunuz 


Şişko, hantal devletten kurtulmak... 


İyiliği anlamak... 


Avrupa "Ya sev, ya terk et" diyor 


Ulusal egemenlik 


Bu son olsun... 


"Günaydın beyler " 


Bakan Türkiye'yi yaraladınız Terörist Çok özür diliyoruz 


Seçim ittifakı 


Ben de Derviş gibi 10 çocuk kurtardım 


Boşanmış eşe miras yok 


Dramın anatomisi 


Bankalara "yıkıcı" değil, "yapıcı" kanun 


</TEXT>
</DOC>
