<DOC>
<DOCNO> 34171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sontur12.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Krizkolik olduk, revizyonkolik olduk..." 
</HEADLINE>
<TEXT>

     DYP Genel Başkanı Tansu Çiller, Devlet Bakanı Kemal Derviş tarafından dün açıklanan kararları değerlendirerek, ''Türkiye krizkolik oldu. Şimdi de revizyonkolik oldu. Bu kaçıncı revizyon'' dedi. 
     Türkiye İnşaat Müteahhitleri İşveren Sendikası'nın Tim-Se Beşiktaş'taki merkezini ziyaret eden Çiller, sendika Genel Başkanı Nazım Aygün ile görüştü. Daha sonra gazetecilere açıklama yapan Çiller, inşaat sektörünün Türkiye'nin çekici sektörlerinden biri olduğunu belirtti. 
     İşsizliğin ''çığ gibi'' büyüdüğünü kaydeden Çiller, bunun sonbahara doğru toplumsal sıkıntılara yol açacağını savundu. 
     Çiller, Hazine arazilerinin satışına ilişkin yasaya da değinerek, ''Hazine arazilerinin imara açılması olumlu bir gelişme olacaktır. Ama bunu düzgün yapmak, inşaatçıların da onayıyla yapmak gerekli'' dedi. 
     Gazetecilerin soruları üzerine dün Devlet Bakanı Kemal Derviş tarafından açıklanan kararları değerlendiren Çiller, ''Türkiye krizkolik oldu. Şimdi de revizyonkolik oldu. Bu kaçıncı revizyon. Hani Mayıs, Haziran aylarında Türkiye düzlüğe çıkacaktı. Hani büyümeye geçecekti. Hani artık bu son şanstı. Bu son revizyondu'' diye konuştu. 
     Büyümenin eksi 7-8, enflasyonun da yüzde 70-80 olacağını söyleyen Çiller, ekonomiyi bilen kişilerin yapması gerektiğini ifade etti. Çiller, ABD Hazine Bakanı'nın ''Türkiye'ye uygulatılan program yanlıştı'' dediğini kaydederek, bu ülkenin insanlarının bunu zamanında söylediklerini, ancak dinlenmediğini belirtti. 
     Tansu Çiller, ''Bir kez daha bütün liderleri bir tartışmaya, panele, açık oturuma hangi televizyonda istiyorlarsa çağırıyorum. Bu Türkiye bizim ve elimizden kayıyor'' dedi. 
     Türkiye'yi bildiklerini kaydeden Çiller, ''Daha gelip de Türkiye'yi öğrenip, Türkiye'yi idare etmeye kalkanlar bu işi öğrenene kadar Türkiye'nin bütün insanları bu işin bedelini ödüyor. İtirazımız bunadır'' diye konuştu. 
     Çiller, Türkiye'nin bir toplum mühendisliğiyle karşı karşı olduğunu ifade ederek, şöyle dedi 
     ''Türkiye'nin bugün içine girdiği krizin mesulu ne bundan önceki 5, 10, 20 senedir. Ne cumhuriyet tarihidir. Bu hükümetin bilgisizliğidir. Size murakıp raporlarına rağmen kim dedi 'denetlemeyin' diye bankaları. Kim dedi '13 bankayı kapatıp da 15 milyar doları bu fakirleştirdiğiniz milletin üstüne yıkın' diye. Bunların geçmiş iktidarlarla ne ilgisi var.'' 
     IMF yetkililerinin ''18-19 milyar dolar verdik'' dediğini kaydeden Çiller, ''Nereye gitti bu 18-19 milyar dolar'' diye konuştu. 
     
     






</TEXT>
</DOC>
