<DOC>
<DOCNO> 14095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/soneko01.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur maaşlarına kriz darbesi 
</HEADLINE>
<TEXT>

     Ortalama 358 dolar olan memur maaşlarının, 21 Şubat'ta yaşanan ekonomik krizin ardından ortalama 233 dolara düştüğü bildirildi. 
     Türkiye Kamu-Sen'e bağlı Türk Büro-Sen tarafından yapılan araştırmaya göre, 247 milyon 423 bin lira olan ve kriz öncesi 358 dolara tekabül eden ortalama memur maaşı, 21 Şubat'ta yaşanan ekonomik krizden ötürü 125 dolarlık kayıpla 233 dolara indi. Türk Büro-Sen'in araştırmasına göre, 263 milyon 494 bin lira olan ve kriz öncesi 381 dolara tekabül eden ortalama öğretmen maaşı ise 133 dolarlık değer kaybı sonucunda 248 dolara düştü. 
     Yine, 265 milyon 715 lira olan ve 384 dolara tekabül eden ortalama polis maaşı ise 134 dolar değer yitirerek 250 dolara düşerken, 563 milyon 62 bin lira olan, 814 dolar düzeyindeki ortalama hakim ve savcı maaşı ise 284 dolarlık kayıpla 530 dolara indi. 
     611 milyon 460 bin lira olan ve kriz öncesinde 884 dolar düzeyinde bulunan mülki idare amirlerinin maaşları da krizden etkilenerek 308 dolarlık bir kayıpla 576 dolara, 266 milyon 301 bin lira olan ve krizden önce 385 dolara karşılık gelen sağlık çalışanlarının ortalama maaşı da 134 dolar değer yitimi sonucunda 251 dolara düştü. 
     Ortalama 356 milyon 781 bin lira olan ve kriz öncesi 516 dolar düzeyinde bulunan avukatların maaşları 180 dolarlık bir kayıpla 336 dolara, yine ortalama 167 milyon 803 bin lira olan ve kriz öncesinde 243 dolara tekabül eden yardımcı hizmetlerinin maaşı ise 85 dolar diğer yitirerek 158 dolara indi. Araştırmada, 21 Şubat'taki krizden etkilenen kesimlerin başında kamu çalışanlarının geldiği vurgulanarak, krizden bu yana geçen yaklaşık 40 gün içinde memur maaşlarının dolar karşısında yüzde 35 oranında değer kaybına uğradığı bildirildi. 




</TEXT>
</DOC>
