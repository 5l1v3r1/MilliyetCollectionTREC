<DOC>
<DOCNO> 23024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sontur14.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma operasyonuna bakan değerlendirmesi "Baskın değil ziyaret" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, Botaş olayıyla ilgili olarak, ''Tabii ki biz hukuka her zaman saygılıyız. Adalet her halükarda tecelli edecektir. Bu konuyla ilgili gerek duyulduğunda, her türlü evrakı ilgilelere ve yetkililere vermeye hazırız'' dedi. 
     7. Uluslararası Kojenerasyon ve Çevre Konferansı'nın açılışına katılan Çakan, yaptığı konuşmanın ardından gazetecilerin Botaş olayıyla ilgili sorularını yanıtladı. 
     Çakan, dün saat 10.30 civarında DGM Savcısı Cengiz Köksal ve Çankaya Jandarma Komutanı'nın Botaş Genel Müdürü'nü ziyarete gittiklerini belirterek, ''Bu arada bazı evrakla ilgili olarak kendilerinden istekte bulundular. Bunu karşılığında sayın Genel Müdür, kendi personeline talimat verdi. Bütün istedikleri evrakın fotokopileri çekildi. Fotokopi çekme işlemi gece geç saatlere kadar sürdü. Fotokopileri ilgili savcının talimatı üzerine verildi. Olay bundan ibaret'' dedi. 
     ''Bu bir baskın değil miydi '' sorusuna ise Çakan şu yanıtı verdi 
     ''Hayır. Sabahleyin saat 10.30'da savcı ile Jandarma komutanı geldiler. Gündüz 12.30'da savcı ayrıldı. Evrakla ilgili fotokopilerin çekme süresi uzun olduğu için, evrak gece alınma durumunda kaldı. Tabii ki biz hukuka her zaman saygılıyız. Adalet her halükarda tecelli edecektir. Bu konuyla ilgili gerek duyulduğunda, her türlü evrakı ilgililere ve yetkililere de vermeye hazırız.'' 
     Bakan Çakan, bakanlığına bağlı bütün ünitelerdeki gelişmelerle ilgili bütün genel müdürlerin kendisine bilgi verme konumunda olduklarına işaret ederek, ''Savcının ziyaretinden de hemen sonra ilgili genel müdür, savcının geldiğini ve böyle bir istekte bulunduğunu söyledi. Ben de savcının isteklerinin yerine getirilmesi için genel müdüre gereken talimatı verdim'' diye konuştu. 
     Bu konuda kendisine daha önce bir bilgi verilmediğini kaydeden Çakan, genel müdürlüğe geldiklerinde genel müdürün kendisine bilgi verdiğini söyledi. 
     Birçok dökümanı verdik 
     Botaş Genel Müdürü Gökhan Yardım da, basına ''baskın'' olarak olarak yansıyan olayla ilgili soru üzerine, ''Devlet devleti basmaz, bu ifade yanlıştır. Son derece nezaket ve terbiye, son derece dikkat edilerek, saygı kuralları içinde bilgi aldı. İstediği evrakı verdik'' dedi. 
     Yardım, daha önce de 2 kez bilgi istenildiğini ve kendilerinin verdiklerini belirterek, şunları söyledi 
     ''Baskın falan değildi. Bunlar kesinlikle yanlıştır. Bir de bizim uluslararası projelerimiz var. Lütfen Botaş'la ilgili haber yaparken, daha ciddi olalım. Çünkü uluslararası projeleri yürütüyoruz ve bunlar son derece hassas projeler. Baskın falan değil, kesinlikle baskın yok.'' 
     Gökhan Yardım, olaydan daha önce bilgisi olup olmadığına ilişkin olarak ise ''Ziyaretten daha önce haberim var mıydı, yok muydu bir şey söylemek istemiyorum. 2 saat konuştuk. Bilgi aldılar. Ondan sonra da hangi dokümanları istediklerini söylediler. Onları verdik, bir çok doküman verdik.'' 
     Yardım, soruşturmalar nedeniyle işlerin aksadığı konusunda eleştirilerin hatırlatılması üzerine, ''Sayın savcı öncelikle onu da vurguladı. Arkadaşlar işlerinizi durdurmayın. İşlerin devam etmesi lazım dedi. Bizim Botaş'ta hiçbir işimiz durmadı. Biz her işimizin doğru olduğuna inanıyoruz. İşlerimiz devam ediyor.'' 







</TEXT>
</DOC>
