<DOC>
<DOCNO> 34012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sontur10.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kandilli Rasathanesi "Yunanistan'daki depremi doğru ölçtük" 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü'nün, Yunanistan'ın Ege sahillerinde bu sabaha karşı meydana gelen depremin büyüklüğünü belirlemede ''hata yapmadığı'' bildirildi. 
     Enstitü yetkilileri yaptığı açıklamada, Ege Denizi'nde sabaha karşı meydana gelen depremin büyüklüğünün Kandilli'de yapılan ilk çözümlere göre 7.0 olarak ölçüldüğünü, daha sonra yapılan çalışmalar sonucunda depremin büyüklüğünün 6.5 olarak belirlendiğini ifade etti. 
     İlk çözümlerde farklı sonuçlar çıkabildiğini, bu nedenle böyle bir yanılmanın önemli olmadığını, bu tür yanılmaların ABD'de bile yaşandığını belirten yetkili, şunları söyledi 
     ''Bütün verilerin toplandığı uluslararası merkezler Amerika dahil Yunanistan'daki depremin büyüklüğünü 6.3 olarak açıkladı. Kandilli'nin verdiği nihai sonuç ise 6.5. Bu büyüklükteki bir depremi 3 olarak açıklarsanız, bu hatadır. Bilimsel çalışmalarda böyle şeyler olur. Kandilli Rasathanesi hata yapmadı. Yunanistan ise depremin büyüklüğünü 5.7 olarak açıkladı.'' 
     Yetkili, Kandilli Rasathanesi'nin, Yunanistan'da meydana gelebilecek depremleri ölçebilen teknolojik donanıma sahip olduğunu belirtti. 
     

</TEXT>
</DOC>
