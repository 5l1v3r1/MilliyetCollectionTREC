<DOC>
<DOCNO> 23884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/soneko13.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 1. seans böyle geçti... 
</HEADLINE>
<TEXT>

     İMKB Ulusal-100 Endeksi, dünkü kapanışa göre 158.31 puan kayıpla 1. seansı 11,072.31 puandan tamamladı. 
     Hisse senetleri ortalama yüzde 1.41 oranında değer yitirdi. Borsa'da hububat taban fiyatı tartışmalarıyla hızlanan satışlar,günün ilk seansında da sürdü. Seansın açılışındaki hafif yükseliş satış fırsatı olarak değerlendirildi. Endeks, 11,403 puandan açılış yaptıktan sonra kısa sürede 11,569 puana kadar yükseldi. Ancak, bu seviyeden gelen satışlar giderek yoğunlaşmaya başladı. İlk bir saat geçilirken Endeks, 11,239 puana geriledi. 
     İkinci yarının başlarında kısa bir süre kesilen satışlar, son yarım saatte yine hızlı bir seyirle devam etti. Kapanışa doğru en düşük 11,065 puanı gören Ulusal-100 Endeks, seansı 11,072.31 puandan tamamladı. 
     Kapanışta mali endeks 229.17 puanlık kayıpla 15,844.54 puana, hizmet endeksi 24.26 puanlık kayıpla 6,438.65 puana, sınai endeksi de 127.87 puan kayıpla 8,597.72 puana geriledi. 
     Böylece, önceki kapanışa göre mali grup hisseler ortalama yüzde 1.43, hizmet grubu hisseler yüzde 0.38, sınai grubu hisseler de yüzde 1.47 oranında değer yitirdi. 1. seansta işlem gören toplam 290 hisse senedinden 173'ü değer yitirdi. 56 hisse senedi değer kazanırken, 61 hissenin fiyatında ise değişiklik olmadı. Seansta, 198 trilyon 933 milyar 633 milyon liralık işlem hacmi oluştu. 1. seansta, Yapı Kredi Bankası, Garanti Bankası, Akbank, Sabancı Holding ve Vestel en yoğun işlem gören hisseler oldular. 







</TEXT>
</DOC>
