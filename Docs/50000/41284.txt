<DOC>
<DOCNO> 41284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/soneko01.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Barajlardaki kuraklık, enerjide Türkiye'yi tehdit ediyor 
</HEADLINE>
<TEXT>

     Türkiye'nin uzun yıllar ortalama yağış miktarı 623 metreküp olmasına rağmen, yaşanan kuraklık nedeniyle ancak bunun yarısı gerçekleşti. 
     Ankara, İstanbul ve İzmir illerinde içmesuyu tesislerinde problem yaşanması beklenmezken, sulama ve enerji üretiminde son derece kritik bir dönemden geçiliyor. 
     Geçen yıl enerji açığının kapatılması amacıyla yüklenilen barajlarda su seviyesinin düşmesin üzerine kuraklığın da devam etmesi enerjide kritik bir dönemeci işaret ediyor. 
     Son 5 yıldır hafif düzeyde seyreden kuraklığın son iki yılda daha şiddetli şekilde kendini göstermesi, hidroelektrik santrallardan sağlanan elektrikte 12 milyar kilovatsaatlik bir açığa neden oluyor. 
     Yılda toplam 126 milyar kilovatsaat elektrik tüketimi olan Türkiye'de bu günlerde kapasite sonuna kadar kullanılıyor. 
     Yetkililer, ilave tesislerin devreye girmemesi durumunda, bir de teknik bir arızayla karşı karşıya kalınırsa elektrik kesintisinin kaçınılmaz olacağına işaret ediyorlar. 
     Türkiye'nin tarımsal sulama konusunda da son derece kritik bir dönemden geçtiğini belirten yetkililer, pek çok ilde genel ortalama yağış miktarının sadece yüzde 20-25'ine kadar düştüğünü kaydettiler. 
     Ancak tarımsal sulamalarda az su verilmesinin üretimi çok fazla etkilemediğini belirten yetkililer, üç su verileceğine tek su verilmesi halinde verimin yüzde 60'a düştüğünü söylediler. 






</TEXT>
</DOC>
