<DOC>
<DOCNO> 49157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sontur18.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'taki Sultanahmet Köftecisi'ni soydular... 
</HEADLINE>
<TEXT>

     Beşiktaş'taki Sultanahmet Köftecisi'ne gece giren hırsızlar, kasadaki yaklaşık 10 milyar lira para ile 8. Cumhurbaşkanı Turgut Özal tarafından ABD'den getirildiği bildirilen bir tabancayı alarak kaçtılar. 
     Sinanpaşa Köprü Sokak 5 numaradaki 7 katlı handa faaliyet gösteren Necdet Torun'a ait Sultanahmet Köftecisi, gece saatlerinde kimliği belirsiz kişilerce soyuldu. 
     Han kapısını ve mutfağa inen servis kapısını maymuncukla açan soyguncuların, alt kattaki kasanın iki kilidini de keski ve çekiçle kırdıkları anlaşıldı. 
     Hırsızların, kasadaki yaklaşık 10 milyar lira para ile Necdet Torun üzerine kayıtlı Smith Wesson marka ruhsatlı tabancayı aldıkları belirlendi. 
     İşyeri sahibi Necdet Torun, çalınan paranın çok önemli olmadığını, hatırası olan tabancasına çok üzüldüğünü söyledi. 
     Tabancanın 8. Cumhurbaşkanı Turgut Özal'ın bakanları için ABD'den getirdiği 50 silahtan biri olduğunu belirten Torun, kendisinin tabancayı halen DYP Milletvekili olan Saffet Arıkan Bedük'ten aldığını söyledi. 
     






</TEXT>
</DOC>
