<DOC>
<DOCNO> 13249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/spor/yuru.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya'nın önemi 
</HEADLINE>
<TEXT>

     ÖMER ÜRÜNDÜL 

     Slovakya karşısında iki puan kaybettiğimiz maçta koştuk, mücadele ettik. Ancak düşündüklerimizi, istediklerimizi sahaya yansıtamadık. Bunda da en önemli etken zaten güçlü bir takım olduğunu bildiğimiz Slovakya'nın o gece yüksek motivasyonlarının yanında taktik açıdan da doğruları yapmasıydı. Yardımlaşmalı pres ve organize alan savunmasıyla hücum planlarımızı bozdular. İleriye kolektif ve çabuk çıkarak hem tehlikeli ataklar geliştirdiler, hem de preste top çalmamıza imkan bırakmadılar. Fizik kondisyonları da üst düzeydeydi. Kısacası bizi oynatmadılar. 
     Aslında bu maçtaki en önemli konu ne kadar gariptir ki, çoğu kimsenin farkına dahi varamadığı milli takımımızdaki sistem değişikliğiydi. İlk defa bir resmi karşılaşmada baştan sona ön liberolu tandeme dayalı dörtlü defans uyguladık. Günümüz futbolu da bunu istiyor. Şenol Güneş'in cesur ve doğru kararıydı. Bu kararı vermesindeki en büyük etken de Alpay'ın İngiltere'de çizgi defans kurgusuna alışmasıydı. Slovakya önündeki saha içi arızaları kesinlikle sistem değişikliğinden kaynaklanmadı. Defansın ortasında Alpay ve Bülent, ön liberoda da Ümit uyum içinde görevlerini başarıyla yaptılar. 
     Yarın gece şimdi çok daha büyük önem kazanan Makedonya sınavına çıkıyoruz. Gurubumuzda nefes nefese bir zirve mücadelesi oluştu. Bu yüzden Moldova, Azerbaycan ve Makedonya'ya puan kaybedenler yarışta ciddi yara alacaklar. Bizim Azerbaycan'ı, İsveç'in de Azerbaycan ve Makedonya'yı tek gollü galibiyetlerle geçebilmeleri bu tip maçların zorluk derecesini ortaya koyan bir göstergedir. 
     Makedonya disiplinli, koşan, geride iyi kapanan bir takım. Ne de olsa Yugoslav ekolü. Bir de buna ilaveten ülkelerindeki savaş durumu nedeniyle psikolojik açıdan daha da hırslı olacaklar. Çok dikkat etmemiz gerekiyor. Makedonya maçının önemini ve zorluk derecesini iyi kavramalıyız. 
     


 SPOR 
























</TEXT>
</DOC>
