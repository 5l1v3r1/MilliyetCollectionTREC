<DOC>
<DOCNO> 31710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sonspo09.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Shevchenko'dan Terim'e övgü 
</HEADLINE>
<TEXT>

     Teknik direktörlüğünü Fatih Terim'in yaptığı Milan, orta saha oyuncusu Federico Giunti'yi Brescia takımına verdi. Brescia ile 4 yıllık kontrat imzalayan 30 yaşındaki Giunti'nin, sezon başına 2 milyar İtalyan lireti yaklaşık 1 trilyon 400 milyar lira alacağı belirtildi. Milan ise bu transferden 8 milyar liret aldı. Bu arada Corriere dello Sport gazetesinde bugün yayımlanan demecinde, Ukraynalı Andrji Shevchenko, yeni teknik direktörü Fatih Terim'e övgüler yağdırdı. 
     ''Hayran olduğum bir teknik direktör ile yeni bir sezon başlıyor''diyen Shevchenko, Türk teknik adamı, ''O'nun takımlarına karşı çok acı çektik. Benim Şampiyonlar Ligi'ndeki ilk senemde Milan, Terim'in Galatasaray'ına İstanbul'da son 3 dakikada Şampiyonlar Ligi ve UEFA kupalarından elendi. Geçen sezon Fiorentina'ya hem kupa, hem de ligde yenildik. Terim denilince, beni yakan şeyleri hatırlıyorum ve bunlar Terim'i büyük bir teknik direktör olarak düşünmeme ve çalışmaktan memnuniyet duymama yeter'' şeklinde anlattı. 
     Milan'ın yeni transferleri arasındaki Rui Costa ve İnzaghi ile birlikte oynamaya başlamak için sabırsızlandığını dile getiren Ukraynalı futbolcu, ''İnzaghi ve ben büyük bir çift olacağız. Ben ve Pippo İnzaghi gol konusunda biraz egoistiz ama biz bunu Milan'ın iyiliği rakiplerimizin acı çekmesi için kullanacağız'' diye konuştu. 
     Öte yandan, aynı gazetede yeralan bir başka ropörtajda da Milan'ın eski teknik direktörü Alberto Zaccheroni, ''Eğer geçen yıl ben de Rui Costa ve İnzaghi'ye sahip olsaydım, memnun olurdum'' diyerek, kırmızı-siyahlı yöneticilere sitemde bulundu. 
     Zaccheroni Roma, Milan, Juventus, Lazio ve İnter'i gelecek sezon şampiyonluk yarışı yapacak takımlar olarak gösterirken, ''Şampiyonluk bunların dışına çıkmaz. Daha mücadeleci ve sonunun kestirilemeyeceği bir lig olacak'' dedi. 






</TEXT>
</DOC>
