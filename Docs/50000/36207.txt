<DOC>
<DOCNO> 36207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/yazar/sazak.html </URL>
<DATE> 2001/08/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ulusal güvenlik krizi 
</HEADLINE>
<TEXT>

     Cumhuriyet tarihinin en ağır ekonomik krizinden geçmekte olan Türkiye'nin kaotik gündemine Mesut Yılmaz'ın ANAP kongresindeki çıkışı doğrultusunda bir de "ulusal güvenlik" tartışması eklendi. 
     Genelkurmay Genel Sekreterliği üslup ve içerik açısından 28 Şubat'tan daha sert bildiri yayımlayarak, "onurlu bir yaklaşım" olmadığı gerekçesiyle Yılmaz'ın çıkışını kınadı. Hükümet de iflas noktasına getirilen ekonomi ve "soygun düzeni" nedeniyle eleştiriden payını aldı. Bildirinin son bölümü, geçmişteki "askeri muhtıra"ları çağrıştıran tarzda uyarıcı ifadeler içeriyordu. 
     Ordu bu tartışmayı "tehlikeli" buluyordu. 
     Askerleri fazlasıyla rahatsız eden yaklaşımın tarihte "din elden gidiyor" diye "matbaanın gelmesini istemeyen" zihniyetle ilişkilendirilerek TSK'nın AB yolunda ilerlemenin engeli gösterilmesi olduğu anlaşılıyor. Bu "tutucu" çizgi nitelemesi, asker - sivil ilişkilerinde "derin izler" yaratabilir. 
     UG - TSK eksenli tartışmanın birçok boyutu var 
     Tarafların üslubunun giderek sertleşiyor olması hoş değil. Askerlerle çatışmaya girmek bir "Mesut Yılmaz klasiği" haline geldi. 28 Şubat'ta kendisini başbakanlığa taşıyan kadroyla "sessiz film" polemiğine girdi. O zaman muhatabı Çevik Bir'di... Genelleme yapınca açıklama Karadayı'dan geldi. Jandarmayla girdiği polemiğe rağmen, Genelkurmay "o bakanın üstünü çizin" diyen askeri yetkili de dahil, soruşturmada hiyerarşi ve disiplin dışına çıkan isimlerin görev yerlerini değiştirdi. Bu jest de görülmedi. 
     Kongredeki çıkışıyla Başbakan'ı da zor durumda bıraktı. 
     Ecevit'in Yılmaz'ın sözlerini yumuşatmaya dönük açıklamasına ve özel ricasına karşın Genelkurmay geri adım atmadı. Bildiri yayımlandı. Bu aynı zamanda Askeri Şura'da generaller düzeyinde biriken stresin de dışa yansıtılmasıdır. Başbakan gereken duyarlılığı göstermese Genelkurmay'ın basın açıklaması örneği yakın tarihimizde bulunan bir mektuba dönüşebilirdi. 28 Şubat'ın "postmodern" yaklaşımı ve "şeffaflık" olgusu bildirinin niteliği açısından belirleyici olmuştur. 
     Tartışmanın zamanlaması da hatalıdır. Kendi ordusuyla çatışan hükümet görüntüsü dış ve iç kamuoyu açısından yeni bir güvensizlik nedeni sayılacak. 
     ANAP yönetimi Yılmaz'ın Silahlı Kuvvetler'i hedef almadığını duyursa da, "teknokrat hükümet" formüllerinin gündeme getirildiği bir dönemde orduyla polemiğin neye hizmet ettiğini anlamak güç. 
     Sorun AB üyeliğinden kaynaklanıyorsa... Çok daha demokratik bir yol var 
     AB referandumuna gidilir. 
     Kıbrıs dahil, kararı halk verir. 
     Sorunu askerle siyaset kurumu arasında bir düelloya dönüştürmek demokrasiye darbe vurmak olur. 
     Tarafları sağduyuya çağırıyoruz. 
     
     







Ulusal güvenlik sendromu 


Özgüven... 


Yılmaz "Hedefim partilerdi" 


Genelkurmay parti gibi hareket ederse... 


Kesmece karpuzun macerası .. 


Cevap veriyoruz "Saddam'ın yolu " 


Görüşler farklı ama... 


Hangi Fenerbahçeli 


1 milyar dolar kaç ihale eder, ya da mızrak çuvala sığar mı 


Koy gitsin rahvan 


Ulusal güvenlik krizi 


Muhatap Cumhurbaşkanı değil, kulunuz 


Sözleşmenin feshi şarta bağlı 


Merkez Bankası ’bostan korkuluğu’ mu 


HSBC’nin 7 Aralık’ta işi neydi 


</TEXT>
</DOC>
