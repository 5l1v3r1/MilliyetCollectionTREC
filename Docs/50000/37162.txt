<DOC>
<DOCNO> 37162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/guncel/gun01.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Meğer Swissotel'de misafirleri varmış 
</HEADLINE>
<TEXT>
Pardon Yanlışlıkla bastık 
Swissotel baskını nedeniyle yargılanan 13 sanıktan Muhammed Emin Tokcan, "Kapıda 'dur' dediler. KGB sanıp otele girdik. Yoksa Türkiye'de eylem yapma niyetimiz yoktu" dedi 
     SEMRA PELEK İstanbul 

     Swissotel baskını nedeniyle haklarında "çete" suçundan dava açılan, Muhammed Emin Tokcan'ın da aralarında bulunduğu sanıklar, dün İstanbul 5 No'lu DGM'de ilk kez h kim karşısına çıktı. Duruşmaya, Muhammed Emin Tokcan, Ali Tokcan, Emin Taş, Ramazan Karabulut, Yalçın Şahin, Yüksel Özdemir, Fahri Demir, Hayri Kadı, Hayati Ak, Atilla Kivik, Bünyamin Kivik, Serdal Seferoğlu ve Mehmet Yapıcı katıldı. 
     
     Türklerin kalbini kırmayız’ 
     İlk olarak söz alan Muhammed Emin Tokcan, olayın yanlışlıkla gerçekleştiğini öne sürdü. Türkiye'de bir eylem yapmayı planlamadıklarını da savunan Tokcan, şöyle devam etti "Türkiye'yi ve Türkleri zor durumda bırakacak, kalplerini kıracak bir şey kesinlikle yapmayız. Biz buraya yanlışlıkla geldik. Türkiye'de eylem yapma niyetimiz yoktu. Burada legal platformda Rus lobisine karşı savaşmaya geldik ama yenildik." 
     
     Biz çete falan değiliz’ 
     Çete suçlamasını da kabul etmeyen Tokcan, Çete değiliz ve basit bir çete şablonuna sokulmayı kesinlikle kabul etmiyoruz" dedi. Tokcan, Swissotel'e düzenlenen baskını da şöyle anlattı "Otelde misafirlerimiz vardı. Kapıda sivil giyimli şahıslar bize 'dur' diye bağırdı. Ellerini bellerine attılar. KGB zannettik ve otele girdik. Bu işi kendimizi savunmak amacıyla istemeyerek yaptık." Muhammed Emin Tokcan, olayda kullanılan silahların bir kısmının beylik tabancası olduğunu, pompalı tüfeklerin ise ambalajlı olduğunu, eylemde ilk defa kullanıldığını söyledi. 
     
     Peki misafirler kimdi 
     Duruşma sırasında Muhammed Emin Tokcan'dan sonra söz alan Emin Taş ise Tokcan'ın "oteldeki misafirlerimiz" sözüne açıklık getirdi. Taş, "Onlar transferlerini bekleyen kişilerdi. Kurtulmaları için zaman kazanmak amacıyla emniyete ifadelerimizi yanlış verdik. Oteldeki altı kişi Rus gizli servisince aranıyordu" dedi. 
     
     Balkaner örneği 
     Emin Taş, "Özde meşru ama biçimde uygunsuz olan olay nedeniyle kamuoyundan özür dileriz" derken, Tokcan'ın kardeşi Ali Tokcan ise ifadesinde "Olay tamamen spontane ve kendiliğinden zuhur etmiştir" diye konuştu. Emin Taş ayrıca tahliyesini isterken Yurtbank'ın sahibi Ali Balkaner'i örnek göstererek, "Kamu maliyesi ve hazineyi borçlandırmaktan 5 bin yıl hapsi istenen Ali Balkaner tahliye ediliyorsa, biz de edilmeliyiz" dedi. 
     



 GÜNCEL 


















</TEXT>
</DOC>
