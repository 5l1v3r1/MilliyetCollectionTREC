<DOC>
<DOCNO> 18541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/sonspo04.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor üç puana kilitlendi 
</HEADLINE>
<TEXT>

     Trabzonspor, yarın kendi sahasında lig lideri Fenerbahçe ile yapacağı maçın hazırlıklarını tamamlayarak,maç saatini beklemeye başladı. 
     Maç için, dün akşam kampa giren ve bugün de basına kapalı olarak çalışan bordo-mavili takımda, Alman futbolcu Löbe haricinde diğer futbolcular, kamp kadrosunda bulunuyor. Kulüp Doktoru Ahmet Çağlar, sakatlığı süren Milosevski'nin Fenerbahçe maçında oynayıp oynamayacağının, maç günü belli olacağını söyledi. 
     Bordo-mavili takımın yarın Fenerbahçe karşısına Metin, Tamer, Nesim, Osman, Cem, Yanchev, Erman, Gökdeniz, Sergen, Oktay ve Hami muhtemel 11 ile çıkması bekleniyor. 
     Trabzonspor Kulübü Başkan Yardımcısı Ahmet Ağaoğlu, amaçlarının Fenerbahçe maçından 3 puan ile ayrılmak olduğunu söyledi. Fenerbahçe'nin ligde şampiyonluk, kendilerinin ise üst sıralara tırmanma hedeflerinin maçın önemini artırdığını da belirten Ağaoğlu, ''Bu maçtan galibiyetle ayrılarak, 4 büyükler içerisinde yer alan bir takıma yakışan bir sonuç alacağız'' dedi. Fenerbahçe ile aralarında olan rekabetin sporun dışına çıkmayacağına inandığını da ifade eden Ağaoğlu, ''Fenerbahçe Başkanı Aziz Yıldırım ile yöneticilerinin maç öncesi verdikleri demeçler, ortamı yumuşattı. Onlara bundan dolayı teşekkür ediyoruz. Daha önce iki takım arasındaki maçlarda çıkan olaylarda, o dönemin idarecilerinin suçu vardı'' diye konuştu. 
     
     
     







</TEXT>
</DOC>
