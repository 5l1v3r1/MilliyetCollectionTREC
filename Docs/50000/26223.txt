<DOC>
<DOCNO> 26223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sondun06.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sharon Stone'un eşine komodo ejderi saldırdı 
</HEADLINE>
<TEXT>

     Hollywood'un ünlü film yıldızı Sharon Stone'un gazeteci eşi Phil Bronstein, Los Angeles Hayvanat Bahçesi'nde, Komodo ejderinin saldırısına uğradı. 
     Komodo ejderinin, kafesine ayakkabılarını çıkararak giren Bronstein'in ayak başparmağını ısırarak kırdığı, Sharon Stone'un çaresizlik içinde izlediği bu saldırıdan sonra hastaneye kaldırılan Bronstein'in ameliyata alındığı bildirildi. 
     Haberi veren San Francisco Cronicle'ın sözcüsü Joe Brown, ''Bronstein'ın durumu çok iyi. Sıkıcı bir hayat yaşayamayacağına inancının tam olduğunu söylüyor'' dedi. 
     Sharon Stone ise, gazetecilere yaptığı açıklamada, ''Hastane ve hayvanat bahçesi yetkililerine teşekkür ederiz. Kesinlikle hayvanat bahçesi yetkililerini suçlama nedeni yok'' dedi. Stone, hayvanın kocasının çıplak ayağını ısırdığını ve başparmağını kırdığını söyledi. 
     Soyu tükenen hayvanlar arasında bulunan Komodo ejderinin dişlerinde ve salyasında pek çok bakteri olduğu için zehirli olarak nitelendirildiği belirtilirken, Bronstein'a önlem olarak antibiyotik verildi. Komodo ejderleri, çok saldırgan ve yırtıcı olmalarıyla tanınıyor. Hayvan bakıcısının Bronstein'dan, kafese girerken ayağındaki beyaz lastik ayakkabıları çıkarmasını istediği ve hayvanın lastik ayakkabıları, beslendikleri beyaz farelerle karıştırabileceğini söylediği belirtildi. 







</TEXT>
</DOC>
