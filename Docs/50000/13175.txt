<DOC>
<DOCNO> 13175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sontur11.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurogold eleman arıyor... Başvuru formları 3 saatte tükendi 
</HEADLINE>
<TEXT>

     Bergama'nın Ovacık Köyü yakınındaki altın madenini çalıştırmaya hazırlanan Eurogold şirketi, eleman alımı için form dağıtmaya başladı. 
     Altın madeninde deneme üretimine geçmek için hazırlık aşamasında bulunduğu belirtilen Eurogold'un hazırladığı 2 bin adet iş başvuru formu, 3 saatte tükendi. 
     Eurogold'un ihtiyaç duyduğu kadroları yerel basın ve radyolar aracılığıyla duyurmasından sonra, formların dağıtıldığı başvuru yeri olan Bergama'daki Eurogold Halkla İlişkiler Ofisi'nde izdiham yaşandı. Başvuruların başlamasından sonra, ilk 3 saatte 2 bin form tükendi. Şirketin yeni form bastırıp dağıtımına devam edeceği bildirildi. Eurogold Halkla İlişkiler Müdürü Hayri Öğüt, yaptığı açıklamada, başvuruların 6 Nisan 2001 akşamına kadar devam edeceğini, bu amaçla ofisin hafta sonunda da açık olacağını bildirdi. Öğüt, işe alınacak kişilerde aranan özellikleri, çevreci, sosyal, sorumluluk sahibi, iş emniyetinin önemini bilen, takım ruhu içinde çalışma bilincine sahip, konusunda yaratıcı ve girişimci düşünceye sahip, profesyonel, dürüstlük ve güvenirlik niteliklerini taşımak olarak açıkladı. Öğüt, madende çalışacak toplam işçi sayısının 240 olacağını söyledi. 




</TEXT>
</DOC>
