<DOC>
<DOCNO> 24478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sondun12.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli, Almanya'da kriz değerlendirmesi yaptı 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, Türkiye'deki krizin ülkeyi kaosa sürükleyecek bir kriz olmadığını söyledi. 
     Almanya'da bulunan Bahçeli, ziyaretinin 2. gününde Mainz Ülkü Ocağı'nı ziyaret ederek, yönetim kurulu üyeleriyle biraraya geldi. 
     Bahçeli, Türkiye'deki krizin ülkeyi kaosa sürükleyecek bir kriz olmadığını belirterek, ''yıllardır karşı karşıya geldiğimiz krizlerin bir benzeridir'' dedi. 
     Bahçeli, bu tür krizlerin, sağlıklı bir ekonomik yapı ve daha güçlü bir topluma ulaşmak için insanları uyaran ve onlara işaret veren krizler olduğunu kaydetti. 
     Türkiye'deki her krizin Türkiye'nin iflası, Türkiye'nin bir felakete gidişi olarak yorumlanmaması gerektiğini belirten Bahçeli, bu tür yorumların Türkiye'ye haksızlık olacağını söyledi. 
     Bahçeli, ''yıllardır devam eden siyasi istikrarsızlık 57. hükümetle son bulmuştur. Zaman zaman hükümetin üyesi olan değerli bakanlarımızın Bakanlar Kurulu'nda görüşlerini ifade etmeleri ve bu görüşlerin basın yoluyla kamuoyuna aktarılmış olması, Bakanlar Kurulu'nda büyük tartışmaların meydana geldiğinin ifadesi olamaz. Bakanlar, Bakanlar Kurulu'nun üyesi olarak toplantılarda ülkenin meselelerini çözebilmek açısından görüşlerini ifade edebilirler. Ancak bu ifade edilen görüşler farklı da olsa, Türkiye'de bir krizin sebebi olamaz. O bakımdan herhangi bir tarzda basından veya başka yerlerden değişik yapılan yorumlar Türkiye'de krizi derinleştiren unsurlar olarak görülmemelidir'' dedi. 
     Türkiye'nin çok kısa bir süre içinde ekonomik krizden çıkacağını belirten Bahçeli, yılların birikimi olan sosyal ve ekonomik meselelerin olduğunu ifade etti. 
     Türkiye'de bir kabuğun çatladığını kaydeden Bahçeli, 21. yüzyılı kucaklayacak güçlü bir Türkiye'nin doğumunun söz konusu olduğunu belirtti. 
     Bahçeli, ''bu doğumu sağlıklı yapabilmek için de karşımızda bulunan ve yıllardır çözümsüzlüğe itilmiş ekonomik meseleleri çözebilmek için hükümetin üstün bir gayreti vardır'' dedi. 
     Almanya'da yaşayan Türk vatandaşların sorunlarıyla yakından ilgilendiğini söyleyen Bahçeli, daha sonra dernek üyeleriyle birlikte Ülkü Ocağı'nda cuma namazını kıldı. 






</TEXT>
</DOC>
