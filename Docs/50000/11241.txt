<DOC>
<DOCNO> 11241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/ekonomi/eko04.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa diken üstünde 
</HEADLINE>
<TEXT>

Önceki gün yüzde 9.11 düşen borsayı Derviş’in açıklamaları sakinleştiremedi. Borsa yüzde 1.88’düşerken, bono faizi yüzde 168.38’e çıktı. Dövize talep arttı 
     EKONOMİ SERVİSİ 

     Devlet Bakanı Kemal Derviş’in piyasalar açılmadan önce, "Konsolidasyon yok, banka tasfiyesi yok ve mevduata yüzde 100 devlet güvencesi devam ediyor" yönünde yaptığı açıklamalar piyasaları pek fazla tatmin etmedi. Borsa gün ortasında yüzde 7.3’lük düşüş göstermesine karşın, gün sonunda yüzde 1.88’lik kayıpla kapandı. Endeks 162 puanlık düşüşle 8.484’e indi. Borsada gözlenen satışlarda Uzakdoğu ve ABD borsalarındaki hızlı düşüşlerin yarattığı tedirginlik de etkili oldu. 
     Uzmanlar, iç borçlanma programının açıklanmamasının yarattığı belirsizliğin piyasaları olumsuz etkilediğini belirterek, "Düşüşte özellikle endeks üzerinde ağırlığı olan İş Bankası C ’nin son iki gündür taban fiyattan işlem görmesi etkili oldu" dediler. 
     
     Dolara olan talep arttı 
     Programla ilgili belirsizliğin sürmesi ve şirketlerin döviz talebinin devam etmesi doların fiyatını yükseltiyor. Serbest piyasada ve bankalararası piyasada dolar 900 bin-960 bin lira aralığında hareket ederken uzmanlar, talebin sürmesini beklediklerini, bunun da doların fiyatını yukarı çekeceğini dile getirdiler. 
     Faiz piyasası ise dün sakin bir gün geçirdi. Sabah saatlerinde yükselişe geçen bono faizleri, Devlet Bakanı Faruk Bal’ın Emlakbank’tan çekildiklerine ilişkin açıklamalarından sonra düşüşe geçti. Ancak gün içinde en yoğun işlem gören 11 Temmuz 2001 vadeli bononun yıllık bileşik faizi 20 puan yükselerek yüzde 168.38’le günü tamamladı. Yatırım araçları içinde sadece bonolarda olan beyanname zorunluluğunun kaldırılacağı söylentisi piyasalarda olumlu olarak yorumlanırken, uzmanlar en önemli belirleyicinin 16 Mart’ta açıklanacağı söylenen borçlanma programı olacağını ifade ediyorlar. 
     Merkez Bankası’nın kontrolündeki repo piyasasında ise gecelik faiz yüzde 89.39 ortalamadan günü tamamladı. Bankacılar, Merkez Bankası piyasada olduğu sürece repoda bu oranların süreceğini kaydediyorlar. 
     


 EKONOMİ 














</TEXT>
</DOC>
