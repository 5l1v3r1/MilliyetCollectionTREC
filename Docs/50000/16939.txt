<DOC>
<DOCNO> 16939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/dunya/adun.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT’e Rus övgüsü 
</HEADLINE>
<TEXT>

Milli İstihbarat Teşkilatı’na bir tam sayfa ayıran yüksek tirajlı Rus gazetesi Moskovski Komsomolets, örgütün dünyanın en güçlü gizli servislerinden biri haline geldiğini yazdı 
     CENK BAŞLAMIŞ Moskova 

     Rusya’da yayımlanan Moskovski Komsomolets gazetesi, Milli İstihbarat Teşkilatı’ndan MİT "dünyanın en güçlü gizli servislerinden biri" diye söz etti. 
     Bir buçuk milyonu aşkın tirajıyla Rusya’nın en çok okunan gazetesi olan Moskovski Komsomolets, son sayısında MİT’e tam sayfa ayırdı. Gazete, Sovyetler Birliği döneminde KGB’nin Türk gizli servisinden en küçük bir rahatsızlık duymadığını belirterek, "Ancak daha sonra MİT gizli servisimiz için en büyük baş ağrılarından biri oldu" diye yazdı. 
     
Sert yöntemler      Gazete, Ankara’nın, çok sayıda Türk asıllının yaşadığı Güney Kafkasya’yı jeopolitik çıkar alanı içinde gördüğünü bildirdi. Haber - yorumu yazan muhabir Aleksandır Hinşteyn, ülke dışında da "sert yöntemler" kullanılan operasyonlar düzenleyen MİT’in en büyük başarılarından birinin, PKK lideri Abdullah Öcalan’ın Kenya’da yakalanması olduğunu belirtti. Gazete MİT’in son derece "kapalı" bir yapıya sahip olduğu yorumunu da yaptı. 
     Moskovski Komsomolets, MİT’e çeşitli suçlamalar da yöneltti. Bunların başında, 1996 yılında Avrasya feribotunun kaçırılmasını bizzat MİT’in planladığı iddiası geliyor. Eylemin son dakikalarına kadar feribotta MİT’in üst düzey bir yetkilisinin de bulunduğunu öne süren gazete, "Bu kişi, son anda Avrasya’dan ayrıldı" diye yazdı. 
     Gazete, " 44 - 45 yaşında, 1.70 boylarında, saçları arkaya taranmış, boynunun sağ tarafında yara izi olan bu kişiyi, kaçırılan feribotta bulunan Rus vatandaşları da teşhis etti" dedi. Eski KGB görevlisi Vladimir Lutsenko da, gazeteye yaptığı açıklamada, Avrasya’nın MİT’in desteği bulunmadan kaçırılmasının olanaksız olduğunu yazdı. 
     
İddialar      Gazetenin ikinci iddiası, Rus yolcu uçağının 15 Mart’ta İstanbul - Moskova seferini yaparken kaçırılmasının ardında yine MİT’in bulunduğu. Moskovski Komsomolets, Avrasya’yı kaçıran eylemlecilerden Ertan Coşkun’un, Rus uçağının yolcuları arasında yer aldığını, hatta kabin görevlisinin bu kişinin 9 - A numaralı koltukta oturduğunu hatırladığını yazdı. 
     Gazeteci Hinşteyn, kısa bir süre önce turist olarak bulunduğu Ankara’da askeri bir tesisin görüntülerini çektiği gerekçesiyle gözaltına alındığını, Rus Büyükelçiliği’nin devre girmesiyle "başına bir şey gelmeden kurtulduğunu" da yazdı. 
     
Nazım’ adlı ajanın itirafları’Soğuk Savaş sonrasında MİT’in Türkiye sınırları ötesindeki etkinliği giderek daha fazla ilgi çekmeye başladı. 
     Moskovski Komsomolets, MİT’le ilgili uzun yazısında, eskiden örgütte çalıştığını öne sürdüğü bir Türk vatandaşının açıklamalarını da yayımladı. 
     Gazete, "Nazım" takma adını verdiği bu kişinin şu anda Rusya’da bulunduğunu ve ticaretle uğraştığını yazdı. Söz konusu kişi, Abdullah Çatlı ve Alaattin Çakıcı’nın MİT’le yakın ilişki içinde bulunduğunu söyledi. Bu kişi, "röportaj isteğini neden kabul ettiniz" sorusuna, "Türk’üm ancak ekmeğimi Rusya’da kazanıyorum. Artık susmamam gerektiğini anladım. Türkiye’nin Rusya’ya gerçekte nasıl yaklaştığını anlatmak istedim" yanıtını verdi. 
     


 DÜNYA 











</TEXT>
</DOC>
