<DOC>
<DOCNO> 29674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/son/sontur07.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizin ardından koalisyon ortaklarından "birlikteyiz" mesajı 
</HEADLINE>
<TEXT>

     Başbakan Bülent Ecevit, hükümetin ekonomiyi kısa sürede esenliğe çıkarmak için elden gelen her çabayı gösterdiğini ve göstereceğini belirtti. 
     TBMM'de çok kısa bir süre içinde çıkarılan yasaların büyük çoğunluğunun yapısal reform niteliğinde olduğunu ve Türkiye'nin baştan aşağı yeniden yapılandırıldığını ifade eden Ecevit, ''Türkiye'ye yardım yapan veya yardım düşünen kuruluşların, devletlerin de bu gerçekleri göz önünde bulunduracaklarına inanıyorum'' dedi. 
     Ecevit, Başbakanlık Merkez Binası'nda Devlet Bakanı ve Başbakan Yardımcıları Devlet Bahçeli ve Mesut Yılmaz ile basın toplantısı düzenledi. 
     Bir yasama yılının daha geride bırakıldığını dile getiren Başbakan Ecevit, koalisyon liderleri olarak durum değerlendirmesi yapmanın uygun olacağını düşündüklerini kaydetti. Gerek hükümetin, gerek TBMM'nin koalisyon hükümetinin kuruluşundan beri çok verimli ve hızlı çalışmalar yaptığını, Meclis'in çoğu kez sabahlara kadar, gece gündüz çalıştığını belirten Ecevit, TBMM'nin büyük çoğunluğunun ekonomik programa tam destek sağladığını söyledi. 
     IMF, Dünya Bankası ve G-7'lerin, hükümetten, Türkiye'den bütün beklentilerinin eksiksiz olarak ve zamanında karşılandığını kaydeden Ecevit, bu arada yapılan çalışmalar sürecinde gerek hükümet içinde gerek TBMM'de tartışmaların da yaşandığını söyledi. Ecevit, sözlerini şöyle sürdürdü 
     ''Bunu doğal karşılamak, hatta sağlıklı bir süreç olarak değerlendirmek gerekir. Demokrasinin gereği tartışmaktır. Fakat, basınımız, medya, bazen çok ufak tefek olayları, tartışmaları bile manşetlere taşıdığı için nedense bazı dış çevreler hemen, eyvah programda destek çekilecek mi , telaşına kapılmaktalar. Fakat, artık bizim huyumuza, bizim davranış biçimimize alışmaları gerekir. Dediğim gibi demokratik bir ülkenin demokratik bir hükümetiyiz. Herşeyi aramızda tartışırız. Olabildiğince kendi aramızda, bazen de kamuoyu önünde tartışırız. Fakat, bu yüzden olumsuz sonuçlar ortaya çıkacağını hiç düşünmemek gerekir. Artık alışılmış olmalı ki, dediğim gibi biz, tartışma süreci içinde her konuyu bir uzlaşmaya bağlama yeteneğini her vesileyle göstermiş oluyoruz.'' 
     Yardımı hakettik 
     Başbakan Ecevit, hükümetin bu olumlu davranışının da bir karşılığı olarak IMF ve Dünya Bankası'nın Türkiye'ye 18 milyar dolara yaklaşan önemli bir dış kaynak sağladığına işaret ederek, ''Bunu her zaman tabii şükranla belirtiyoruz. Bu yardımı fazlasıyla hak ettiğimize de inanıyoruz'' dedi. 
     Sadece dış kaynakla yetinilemeyeceğini, aynı zamanda iç kaynakları da değerlendirmek gerektiğini vurgulayan Ecevit, bu konudaki çalışmaların başladığını söyledi. Başbakan Ecevit, ''Bu iç ve dış kaynakları halkımıza zarar vererek değil, tam tersine işçimizin, çiftçimizin istihdam olanağı sağlayan kesimlerin isteklerine öncelik vererek değerlendirme kararındayız'' diye konuştu. 
     Ekonomik programın yanı sıra, AB'nin beklentisi olan Ulusal Program'ı en kısa zamanda uygulama alanına geçirmek için elden gelen çabayı gösterdiklerini ifade eden Ecevit, şunları kaydetti 
     ''Yani, bir yandan ekonomiyi güçlendirme uğraşı içindeyiz, bir yandan da demokrasimizi geliştirme hareketi içindeyiz. Bunun en son belirtilerinden biri de TBMM'deki bütün partilerin temsilcilerinin ortak çalışmasıyla bir kapsamlı anayasa değişiklikleri hazırlanmıştır. Bildiğiniz gibi, TBMM'yi 17 Eylül'de yeniden toplantıya çağıracağız. Bu 37 maddelik anayasa değişikliklerinin tümünü TBMM'nin de inşallah desteğiyle gerçekleştirmiş olacağız. Kısacası, bizim hükümetimiz ve TBMM'miz, dünyada demokratik ülkelerde belki de eşi görülmemiş bir hızlı ve verimli çalışma örneğini yalnız son aylarda, son haftalarda değil, bu 2 yıllık hükümet döneminde bile gerçek gösterilmiştir. Bu arada, son haftalarda TBMM'miz özellikle yoğun bir çalışma yapmıştır. Dediğim gibi, gece gündüz çalışmıştır. Bu şekilde bizden beklentileri bize yardımda bulunmak isteyenlerin beklentilerini de fazlasıyla karşılamış bulunuyoruz.'' 
     Yapısal reform yasaları 
     TBMM'nin yoğun çalışmasıyla çıkarılan önemli yasalardan örnekler veren Başbakan Ecevit, şöyle devam etti 
     ''Hükümetimizin bu ekonomik programı ne kadar ciddiye aldığını ve Türkiye'ye, hükümetimize, devletimize yardımda bulunmak isteyenlerin beklentilerine ne kadar özen gösterdiğimizi belirtmiş oluyoruz. Son çıkanlarla birlikte bu 2 yıllık hükümet döneminde yaklaşık 300 yasa çıkarılmıştır. Çok kısa bir süre içinde çıkarılan bu yasaların büyük çoğunluğu da yapısal reform niteliğinde yasalardır. Yani, Türkiye baştan aşağı yeniden yapılandırılmaktadır. Bunlardan birçoğu adeta devrim niteliğindedir. Bunu kamuoyumuzun büyük çoğunluğunun algılamakta olduğunu biliyorum. Aynı zamanda, Türkiye'ye yardım yapan veya yardım düşünen kuruluşların, devletlerin de bu gerçekleri göz önünde bulunduracaklarına inanıyorum.'' 
     Mali sektörle ilgili de çok önemli yasalar çıkarıldığını hatırlatan ve buna örnekler veren Ecevit, sözlerini şöyle tamamladı 
     ''Kısacası, ekonomimizi kısa sürede esenliğe çıkarmak için elden gelen her çaba gösterilmiştir ve gösterilmektedir. Halkımız da bunu anlayışla karşıladığı içindir ki büyük bir özveri gösteriyor. Bunun ilginç bir örneği, Türk-İş, bu yıl için elde ettiği zamları gelecek yıl, bu yıldan sonra almayı kabul etmiştir. 
     Bu, halkımızın ne kadar bilinçli bir şekilde beklentileri karşıladığını göstermektedir ve hükümete olan güveni göstermektedir. Biz de bu güvenin gereklerini, bu güvene layık olmak için gerekenleri yapmaya devam edeceğiz. Yaz ayları içerisinde de üç partili koalisyon hükümeti olarak çalışmalarımızı hızla sürdüreceğiz ve ekonomimizi bir an önce esenliğe çıkarmak için elden gelen her çabayı göstereceğiz.'' 
     

</TEXT>
</DOC>
