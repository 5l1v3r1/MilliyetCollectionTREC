<DOC>
<DOCNO> 6950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/siyaset/siy01a.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İki Bakan çarpıldı 
</HEADLINE>
<TEXT>

     GÖKÇER TAHİNCİOĞLU - BARKIN ŞIK Ankara 

     Ankara Cumhuriyet Başsavcılığı, aralarında Enerji Bakanlığı Müsteşarı Yurdakul Yiğitgüden'le TEAŞ Yönetim Kurulu üyelerini de kapsayan geniş kapsamlı bir soruşturma başlattı. Başbakanlık Teftiş Kurulu raporuyla başlatılan soruşturmada, Enerji Bakanı Cumhur Ersümer ile eski bakan Ziya Aktaş hakkında "fezleke" hazırlanması talep edildi. Savcılık ise buna karşılık Başbakanlık'tan "tezkereyle" durumu TBMM'ye götürmesini ve Yüce Divan yolunu açmasını istedi. 1997 yılının rakamlarıyla yaklaşık 44 trilyonluk soruşturma konusunda DGM ve savcılık arasında da yazışmalar yapılıyor. 
     Cumhuriyet Savcısı Abdullah Ayhan Şan tarafından yürütülen soruşturma, Başbakanlık Teftiş Kurulu'nun, 5 Şubat 2001 tarihinde, "TEAŞ - Aktaş ve Kayseri Elektrik Raporu" başlığıyla hazırladığı raporu Başbakan Ecevit'in onayıyla savcılığa göndermesiyle başladı. 
     
Kamu zararı 50 trilyon      Soruşturmaya konu olan raporda, 1997 yılı rakamlarına göre iki kalem üzerinde 43.5 trilyon kamu alacağının tahsil edilmediği yer aldı. Buna göre kayıp kaçak oranının tespitinde kurumca da kabul edilen azalan oranının uygulanmaması sonucunda 27 trilyon 500 milyar, görevli şirketlerden olan alacaklara yasal faizin uygulanmaması sonucunda 15 trilyon 900 milyar liralık kamu alacağı şirketlerde kaldı. 
     
Terfi ettiler      Raporda, mahsuplaşmalara onay veren TEAŞ yöneticilerinden TEAŞ Yönetim Kurulu üyesi Muzaffer Selvi'nin Genel Müdürlüğe, Enerji İşleri Genel Müdür Yardımcısı Mustafa Mendilcioğlu'nun Müsteşar Yardımcılığı'na, Enerji İşleri Genel Müdür Yardımcısı Osman İlhan'ın ise Enerji İşleri Genel Müdürlüğü'ne terfi ettirildiği belirtildi. "İşlemlerin görevli şirketlerin inisiyatifi dahilinde yürütüldüğü anlaşılmıştır" denilen raporda, devleti zarara uğratan bu bürokratların görevden alınmaları istendi. 
     
Müsteşar'a da soruşturma      Raporla başlatılan soruşturmada, Enerji Bakanlığı Müsteşarı Yurdakul Yiğitgüden, Müsteşar eski Yardımcısı Mustafa Mendilcioğlu, Bakanlık danışmanı Haldun Atıf ile 1990 - 1997 yıllarında görev yapan TEAŞ yöneticileri Muzaffer Selvi, Zeki Köseoğlu, Ünal Peker, Timuçin Tümer, Birsel Sönmez ve Oktay Şatıroğlu, Ahmet Şenol, Celal Birinci, Selçuk Gökyer, Zeki Göksu'nun isimleri geçiyor. 
     
Bakanlık izni gerekiyor      Savcılık, "Memurların Yargılanmasına İlişkin Kanun" hükümleri uyarınca Enerji Bakanlığı'na yazı göndererek, bu isimlere ilişkin soruşturmayı sürdürmek için izin istedi. Ayrıca Beyaz Enerji soruşturmasını yürüten DGM'yle de temasa geçti ve dosyalar arasında ilgi bulunup bulunmadığını sordu. 
     
İki bakana Yüce Divan yolu      Raporla, Enerji Bakanı Ersümer ile eski bakan Ziya Aktaş hakkında da, Başbakan Bülent Ecevit'in de onayıyla suç duyurusunda bulunularak Yüce Divan yolu açıldı. 
     Savcı Şan ise, Başbakanlık'a gönderdiği yazıda, Anayasa'nın 100. maddesine göre bakanların ancak Meclis tarafından soruşturulabileceğini, Meclis Soruşturma Komisyonu kurabilmek için de TBMM üye tam sayısının en az onda birinin önerge vermesi gerektiğini bildirdi. Savcılık, Başbakanlık, "tezkere"yle konuyu TBMM'ye getirmesi durumunda sorunun çözüleceğini belirtti. 
     Başbakanlık ise, savcılığın bakanlar hakkında "fezleke" hazırlaması görüşünde ısrarlı. Savcı ve Başbakanlık Teftiş Kurulu Başkanı'nın bu hafta içerisinde bir araya gelerek yetkinin kimde olduğunu karara bağlayacakları öğrenildi. 
     


 SİYASET 

















</TEXT>
</DOC>
