<DOC>
<DOCNO> 14444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sonspo18.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray - Real Madrid maçından notlar... 
</HEADLINE>
<TEXT>

     - Karşılaşmadan günler önce tükenen maçın biletleri Mecidiyeköy'de karaborsaya da düştü. Emniyet güçleri, karaborsanın yanı sıra sahte bilet operasyonu da yaptı. Operasyonda, 10 kişinin sahte bilet satarken yakalandığı ve gözaltına alındığı öğrenildi. 
     - Bazı karaborsacılar ise fazla fiyat istemeleri nedeniyle biletlerisatmakta zorlandı. 
     - Ali Sami Yen Stadı, maçın başlamasından 6 saat önce taraftarlara açıldı. Sarı-kırmızılı taraftarlar, tribünleri tıklım tıklım doldururken, maç öncesinde yaptıkları şovlarla da stadı adeta bayram yerine çevirdiler. 
     - Taraftarların kurduğu Ultraslan Derneği de yeni açık tribünde, devbir bayrak açarak gövde gösterisi yaptı. 
     - Bu arada, karşılaşmayı 200 kadar Rumen seyirci de izledi ve Galatasaray'da forma giyen Rumen oyuncularına destek verdi. 
     - Galatasaray Teknik Direktörü Mircea Lucescu, A Milli Futbol Takımı'nda iyi bir performans gösteren oyuncusu Fatih'i, Real Madrid maçında yedekte bıraktı. 
     - Lucescu, savunmayı Capone, Popescu, Bülent Korkmaz ve Ergün'le kurarken, Fatih yedek kulübesinde yer aldı. 
     - Karşılaşmada, Emre Belözoğlu ise sakatlığı nedeniyle forma giyemedi. 
     - Gençlerbirliği'nden Real Madrid'e transfer olan Geremi de, takımının yedek oyuncuları arasında yer aldı. 
     - Galatasaray ile İspanya'nın Real Madrid arasında oynanan Şampiyonlar Ligi maçını 100'e yakın yabancı medya mensubu izledi. 
     - Bu medya mensupları arasında, İspanyolların yanı sıra Japon, Fransız, İtalyan, Rumen ve Yugoslavların bulunduğu belirtildi. 
     - Karşılaşmayı, yaklaşık 150 de Türk medya mensubu izledi. 
     - Galatasaray'ın rakibi Real Madrid, 43 yıl aradan sonra İstanbul'da maça çıktı. 
     - İspanyol temsilcisi, 1958 yılında Şampiyon Kulüpler Kupası ikinci turunda Beşiktaş ile eşlemiş ve turu 2-0 ve 1-1'lik skorlarla geçmişti. 
     - Real Madrid'in efsanevi futbolcusu Di Stefano da kulübünün davetlisi olarak karşılaşmayı izledi. 
     - İspanya'da yer alan bir internet sitesinde, Real Madrid'in Barnabeu Stadı'ndaki maçlarını kale arkasında izleyen ve ''Ultrassur''denilen taraftarlarının, rövanş için Galatasaraylı taraftarlara tehditte bulunduğu yer aldı. 
     - Ali Sami Yen Stadı'nın atmosferinden çekinen taraftarların, internet sitesinde yer alan haberde, ''Eğer Real Madrid'li futbolcuların kılına zarar gelirse, rövanş maçına hiçbir Galatasaray taraftarı gelmesin'' diye tehditte bulundukları yazıldı. 
     - İspanya'dan çok sayıda medya mensubu maça gelince, basın tribününde adeta izdiham yaşandı. 
     - Karşılaşmayı 10 İspanyol radyosu naklen yayınladı. 
     - Karşılaşma için Ali Sami Yen Stadı'nda olağanüstü güvenlik önlemleri alındı. 
     - Karşılaşma için çok sayıda polis stat ve çevresinde görevlendirilirken, bileti olmayan taraftarlar, stat çevresine sokulmadı. Taraftarlar içeri girerken didik didik arandı. 
     - Galatasaray-Real Madrid maçını, UEFA Asbaşkanı Şenes Erzik, İstanbul Büyükşehir Belediye Başkanı Ali Müfit Gürtuna, Gaziantepspor Kulübü Başkanı Celal Doğan ve çok sayıda milletvekili de izledi. 
     - Galatasaray'ın geçen Cumartesi günü ligde rakibi olan Beşiktaş'ınkaptanı Mehmet Özdilek ile golcü oyuncusu Pascal Nouma da sarı-kırmızılıların Real Madrid ile yaptığı karşılaşmayı izleyenler arasında yer aldı. 
     - Kaptan Mehmet, karşılaşmaya Türk sporu açısından baktığını ifade ederek, ''Umarım Galatasaray ilk maçta alacağı skorla, rövanş için avantaj yakalar. Tüm kalbimle onları destekliyorum. Galatasaray dünya çapında takımlara karşı İstanbul'da üstünlük kurdu. Burada da galip gelmeleri, hem kendileri, hem Türk futbolu açısından yararlı olur'' dedi. 




</TEXT>
</DOC>
