<DOC>
<DOCNO> 46967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sondun25.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan "Taliban terörist değil" 
</HEADLINE>
<TEXT>

     Pakistan, Afganistan'daki Taliban yönetimini hiçbir zaman terörist olarak görmediğini ve ABD'nin bu ülkeye yönelik harekatının kısa sürmesini istediğini bildirdi. 
     Pakistan Dışişleri Bakanlığı sözcüsü Riaz Muhammed Han, ülkesinin Taliban'ı terörist olarak görüp görmediği yönündeki bir soruya, ''Hayır, Taliban terörist değil. Onları hiçbir zaman terörist olarak değerlendirmedik'' cevabını verdi. 
     Sözcü, ABD öncülüğünde Usame Bin Ladin ve Taliban'a karşı yürütülen savaşın kısa sürmesini umduğunu belirterek, ''askeri operasyonların uzaması, bizim için endişe kaynağı olacaktır'' dedi. 
     Harekatın uzaması halinde, masum sivillerin ölmesi gibi talihsizliklerin olabileceğini kaydeden sözcü, konunun, ülkeyi bugün ziyaret edecek ABD Dışişleri Bakanı Colin Powell ile görüşüleceğini de belirtti. 
     






</TEXT>
</DOC>
