<DOC>
<DOCNO> 35022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/spor/spo05.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ANARŞİYE TAVİZ YOK 
</HEADLINE>
<TEXT>

Futbol Federasyonu, talimatlarda yaptığı değişikliklerle, seyircisinin çıkardığı olaylar yüzünden yarıda kalacak maçlardaki kulüplere hükmen yenilgi ve saha kapatma cezası verecek 
     CEMAL ERSEN 

     FUTBOL müsabaka ve disiplin talimatında yapılan iki önemli değişiklik ile seyircisinin çıkardığı olaylar yüzünden yarım kalan maçlarda, sorumlu kulüplere hükmen yenilgi ve saha kapatma cezası uygulanacak. Federasyon Başkanı Haluk Ulusoy, Süper Lig kulüp başkanlarıyla bir süre önce yaptığı fikir alış verişinden sonra onlardan da gelen talep üzerine böyle bir talimat değişikliğine gittiklerini açıkladı. 
     ULUSOY, söz konusu yaptırımların uygulanması sırasında hakemlere de büyük görev düştüğünü belirtti. Başkan, "Hangi takım veya kulüp olursa olsun size verilen yetkileri sonuna kadar kullanın, elbirliği ile futbol anarşisine son vermememizde katkı sağlayın. Arkanızdayız" mesajını verdi. Haluk Ulusoy bundan böyle inisiyatifin kulüplerde olduğunu da ifade etti, "Eski günleri ve olayları hatırlamak istemiyoruz" dedi. 
     BAŞKAN, kulüp başkanları ve yöneticilerin birbirleriyle kavga etmemeleri halinde bunun doğal olarak seyirciye yansıyacağını vurguladı. Haluk Ulusoy, "Bir takımın kazanması için seyircilerin küfür etmesi, birbirine dalaşması gerekmiyor. Dileğimiz futbolcusundan antrenörüne, yöneticisinden seyircisine, federasyonundan hakemine herkesin birlik içinde olması. G.Saray’ın, F.Bahçe’ye yaptığı ziyareti kutluyorum" diye konuştu. 
     
     Ulusoy’dan iptal 
     KUŞADASI’NDAKİ seminerde hakem ve eşlerinin, Samos Adası’na yapmayı planladıkları dostluk çıkartmasına, Başkan Haluk Ulusoy müdahale etti ve gezinin iptal edildiğini açıkladı. Ulusoy, iyi niyetle planlanan bu girişimi desteklediğini, ancak devletin de bu konuda yasalarla konulmuş kuralları olduğunu belirtti. 
     
     Baba oğul 
     Kaderin cilvesi baba oğlu hakemlikte buluşturdu. Uzun yıllar A klasmanında hakemlik yapan, iki yıldır ise MHK üyeliği görevini yürüten Serdar Çakır, oğlu Cüneyt Çakır’ın süper lig hakemliğine yükselmesinin mutluluğunu yaşıyor. 
     
     Hakemlere moral dopingi 
     KUŞADASI’NDA dün başlayan 41. Uluslararası Hakem Semineri geçmişe oranla çok daha fazla katılıma sahne oldu. UEFA Asbaşkanı ve FIFA Hakem Komitesi Başkanı Şenes Erzik, hakemlerden dürüst, cesaretli ve daha çok bilgili olmalarını istedi. Erzik, "Profesyonel hakemlik değil, hakemlikte profesyonellik önemlidir. Türkiye, Avrupa ile A kategorisinde yer almakta. Sizlerin görevi, mevcut statüyü, eğitimle daha ileriye götürmektir" diye konuştu. 
     FEDERASYON Başkanı Haluk Ulusoy ise hakem camiasının beklentilere yanıt vermesinden duyduğu memnuniyeti anlattı. MHK Başkanı Bülent Yavuz da, Türk hakemliğinin geçen sezonu yüzünün akıyla tamamladığını belirterek, "Futbolun her kesimi Sezar’ın hakkını Sezar’a vermiştir" dedi. Yavuz, "Uluslararası alanda artık Türk futbolu model alınıyor ve hakemlerimizin bunda katkısı büyüktür" ifadesini kullandı. 
     



 SPOR 

























</TEXT>
</DOC>
