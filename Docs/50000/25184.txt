<DOC>
<DOCNO> 25184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/soneko28.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Frenkel İsrail tecrübesini bankacılara da anlatıyor 
</HEADLINE>
<TEXT>

     İsrail Merkez Bankası eski Başkanı Jacob Frenkel ve enflasyon hedeflemesi konusunda dünyaca tanınmış akademisyenler, Devlet Bakanı Kemal Derviş ile görüşmelerinin ardından bankacılarla biraraya geldi. 
     Devlet Bakanı Derviş'in de katıldığı Çırağan Sarayı'ndaki toplantıda, Türkiye Bankalar Birliği Yönetim Kurulu Üye ve denetçileri ile Hazine ve Merkez Bankası eski yetkililerine bir sunum gerçekleştirilecek. 
     Toplantıya, Merkez Bankası Başkanı Süreyya Serdengeçti, Türkiye Bankalar Birliği Yönetim Kurulu Başkan Vekili Akın Akbaygil, Eximbank Genel Müdürü Ahmet Kılıçoğlu, Pamukbank Genel Müdürü Orhan Emirdağ, TEB Yönetim Kurulu Başkanı Yavuz Canevi, Yapı ve Kredi Bankası Genel Müdürü Naci Sığın, Dışbank Yönetim Kurulu Üyesi Mustafa Gürtin, Koçbank Genel Müdür Yardımcısı Avni Hedili, Garanti Bankası Genel Müdür Yardımcısı Kubilay Cinemre, İş Bankası Genel Müdürü Yardımcısı Adnan Bali, Vakıfbank Genel Müdür Yardımcısı Tanju Yüksel ve TBB Genel Sekreteri Doç. Dr. Ekrem Keskin'in yanı sıra, Hazine eski Müsteşarı Yener Dinçmen, Merkez Bankası eski Başkan Yardımcısı Hasan Ersay ve iç borç takası konusunda rapor hazırlayan Lazard'ın Türkiye Temsilcisi Zekeriya Yıldırım da katılıyor. 
     
     İsrail tecrübesini dinleyeceğiz 
     TEB Yönetim Kurulu Başkanı Yavuz Canevi otele girişte basın mensuplarının toplantının gündemine ilişkin sorusu üzerine, ''Toplantının gündemi enflasyonla mücadele programı. Nasıl uygulanır, İsrail tecrübesini dinleyeceğiz. Belki bir şeyler öğreniriz'' dedi. Bakan Derviş'in danışmanı Oya Ünlü'nün de yer aldığı toplantının ardından bir açıklama yapılması bekleniyor. 
     
     Sıkı güvenlik tedbiri 
     Bakan Derviş, İsrail Merkez Bankası eski Başkanı Jacob Frenkel, Prof. Ben Sharar ile Prof. Elhanan Helpman'ın yanı sıra Hazine Müsteşarı Faik Öztrak, Merkez Bankası Başkanı Süreyya Serdengeçti ile Hazine Müsteşarlığı ve Merkez Bankası'ndan üst düzey temsilcilerin katıldığı sabahki görüşme sırasında, otelde adeta kuş uçurtulmadı. 
     Bakan Derviş'in kaldığı Çırağan'ın saray kısmında gerçekleştirilen görüşmeler, sıkı güvenlik önlemleri altında basına kapalı olarak yapıldı. Gazetecilerin otel ve saray kısmına girişi engellenirken, zorunlu ihtiyaçlarını gidermelerine bile izin verilmedi. Devlet başkanı düzeyindeki konukların misafir edildiği otelde, bu tür korumaya daha önce rastlanmadı. Bir ara bir görevli, Ortaköy'deki Feriye Lokantası'nda öğle yemeği yenileceğini söyledi, ancak daha sonra bundan da vazgeçildi. Yemeğin otelde alındığı tahmin ediliyor. 
     







</TEXT>
</DOC>
