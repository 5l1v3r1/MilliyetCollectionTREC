<DOC>
<DOCNO> 11074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/ekonomi/eko01.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura 45, işçiye 20 
</HEADLINE>
<TEXT>

Yeni programda yıl sonu için TÜFE 45, TEFE 49,7 olarak hedeflendi. Memura da bu doğrultuda 45 zam verilecek. Ancak işçi ücretleri için artış 15 - 20’de tutulacak 
     ZÜLFİKAR DOĞAN Ankara 

     Ekonomiden sorumlu Devlet Bakanı Kemal Derviş’in ABD ziyaretinin ardından dün sabahın ilk saatlerinden itibaren gerçekleştirilen bürokrasi ve liderler buluşması sonrasında, hazırlanan programın bazı temel ilkeleri ve önerilen radikal kararların çerçevesi ortaya çıktı. 
     2001 bütçesinin yeni kur programı ve değiştirilen enflasyon hedefi çerçevesinde "teknik zorunluluk" gereği yenilenmesi ve TBMM’den geçirilmesi zorunluluğu liderlere iletildi. 
     Dört saatlik bürokratlar - Derviş toplantısı sonrasında liderlere iletilen "yeni program taslağı" içeriğinde "sosyal boyut" olarak ise son 1.5 yılda büyük çapta reel gelir kaybına uğrayan memurların maaşlarının artırılması önerisi yer aldı. Maaşlara, yeni enflasyon hedefi ve beş puanlık refah payı ilavesiyle yüzde 45 düzeyinde bir reel artış yapılması planlanıyor. 
     
ABD Hazinesi devrede      Yeni programla ilgili nihai anlaşma IMF ile yapılacak olmakla birlikte, alınacak kararların radikal nitelikte olması, hükümetin siyasi kararlılığının görülmek istenmesi çerçevesinde, öncelikle ABD yönetiminin devreye girdiği öğrenildi. Programın kesinleşmesi ve hükümetin kararlılığının teyit edilmesine paralel olarak ABD Hazinesi’nin, IMF ve Dünya Bankası yönetimlerine desteğin miktarı konusunda "tavsiye ve telkinde" bulanacağı, anlaşmanın da buna göre yapılacağı kaydediliyor. 
     Devlet Bakanı Derviş’in programın kabulü sonrasında, gerek ABD ve G - 7’lerden, gerekse IMF ve Dünya Bankası’ndan önemli tutarda dış kaynak geleceği görüşünü toplantıda dile getirdiği, ancak rakam telaffuz edilmediği öğrenildi. Ekonomi bürokratları ise, sağlanacak desteğin, asgari kamu bankaları görev zararlarının Hazine tarafından üstlenilen tutarın düzeyinde olması, fon bankalarının da ilavesiyle bunun üzerine çıkması gerektiğini belirtiyorlar. 
     
Yumurta atan bakan      Bu arada programın temel unsurları olarak ortaya çıkan bankacılık reformu ve özelleştirme ayaklarıyla ilgili olarak temaslar sırasında Devlet Bakanı Derviş’e "Kafalara yumurta atan bakanla bu programı yürütebilir misiniz " sorusunun yöneltildiği ifade edilirken, taslak programda Türk Telekom’un özelleştirilmek üzere 
     ÖİB bünyesine alınması ve Ulaştırma Bakanlığı ile ilişiğinin kesilmesinin de yer aldığı belirtiliyor. 
     

</TEXT>
</DOC>
