<DOC>
<DOCNO> 2475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/son/sontur09.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Ahmet Ercan "Sabahki deprem, büyük depremin habercisi" 
</HEADLINE>
<TEXT>

     TMMOB Jeofizik Mühendisleri Odası Türkiye Deprem Çalışma Kurulu Genel Başkanı Prof. Dr. Ahmet Ercan, bu sabah Marmara Denizi'nde meydana gelen 4.2 şiddetindeki depremin Adalar dolayında gerilim birikimi olduğunu ortaya koyan ''öncü'' deprem olduğunu bildirdi. 
     Prof. Dr. Ahmet Ercan, yaptığı yazılı açıklamada, Marmara içinde yılda 2 bin tane küçük ve orta büyüklükte depremler olmasının, Kuzey Marmara kolunun diri olduğunu gösterdiğini ifade etti. Yalova'da çatal yapan 1999 Gölcük depreminin oluşturduğu kollardan birinin Çınarcık, Esenköy, Bozburun'a doğru, bir kolunun ise Yalova'dan Kınalı'ya doğru uzandığını hatırlatan Prof. Dr. Ercan, şunları kaydetti 
     ''Depremin süresi yaklaşık 3 saniyedir. Maçka'ya depremin P dalgaları sonrası S dalgalarının geliş süresi 1 saniye sürmüştür. Bu da depremin yakın olduğunun göstergesidir. Bu deprem, Adalar dolayında gerilim birikimi olduğunu belirlemektedir ve öncü bir depremdir. Bu da depremin yakın olduğunun göstergesidir'' 
     Jeofizik hesaplarına göre, 20 yıldan önce büyük bir depremin olmasının, bu bölgede bir sürpriz olmadıkça beklenmediğine işaret eden Prof. Dr. Ercan, şöyle devam etti 
     ''Ancak bu öncü deprem, bir deprem hazırlığı olduğunun ve Yalova'dan sonra Kınalıada ve Sivriada'ya doğru bir çatalın oluştuğunun göstergesidir. Deprem odağının yaklaşık 9.7 kilometre olması, önceden de bulmuş olduğumuz 10 kilometre kırılgan kabuğun varlığını kanıtlar niteliktedir. Bu bilgi gelecekte beklenen büyük bir depremin aşağı yukarı bu derinlikte olacağının göstergesidir. Jeofizik ölçülere göre, kırıcı gerilim birikimi Kınalıada ile Büyükçekmece arasındadır. Diğer bir bölge ise İmralı adası kuzeyindedir.'' 
     Adalar halkının paniğe kapılmasına gerek bulunmadığına işaret eden Prof. Dr. Ercan, yapılan çalışmalara göre Yalova-Kınalıada arasının 1999 yılında kırıldığını hatırlattı. Yeni kırılacak bölgenin Sivriada-Kınalıada arası ile Küçükçekmece arasında olduğunu öne süren Prof. Dr. Ercan, ikinci deprem ile Büyükçekmece ile Mürefte arasının kırılmasının beklendiğini kaydetti. 
     Prof. Dr. Ercan, gelecekte Marmara bölgesinde beklenen büyük bir deprem öncesi 3 ile 5.8 büyüklüğünde öncü depremler oluşmasının olağan olduğuna işaret ederek, ancak bu büyüklükteki öncü depremlerin İstanbul'da önemli bir yıkım yapmasının beklenemeyeceğini bildirdi. 




</TEXT>
</DOC>
