<DOC>
<DOCNO> 18725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/magazin/amag.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Politik tavrıma bakıp rol vermiyorlar ’ 
</HEADLINE>
<TEXT>

Süper Baba'nın İpek'i, ödüllü oyuncu Jülide Kural, "Uysal bir kız olmamı istediler ama ben asi bir kadınım" diyor 
     BULUŞMALAR AHMET TULGAR 

     İkinci Bahar'la bir toplumsal fenomene dönüşen, entelektüalizm soslu, kanaatk rlık mesajlı 'mahalle arası romantizmi'nin ilk örneği sayılabilecek 'Süper Baba' dizisindeki İpek rolüyle geniş kitlelerle buluştu. Sahnede ise Jan Dark, Anne Frank, Ulrike Meinhoff gibi sol ikonalar’ı oynadı. 
     "Uysal bir kız olmamı istediler ama ben asi bir kadınım" diyen Jülide Kural, Berlin'de geçirdiği 3 yılın ardından Türkiye'ye gelir gelmez ülkenin yoğun politik ortamına daldı. Hemen her insan hakları odaklı eylemin içinde gördüğümüz Avni Dilligil ve Ulvi Uraz En İyi Oyuncu ödüllü Kural, "Politika yapmaktan oyun oynamaya vakti kalmıyor" eleştirilerine cevap verdi. 
     
     Kıyamet de kopsa oynarım 
Üç yıl Berlin'de yaşadınız. Nasıl bir etkisi oldu size Türkiye'den uzak olmanın 
     Galiba en önemli şey o üç yıllık süreçte hiç kimseye, hiçbir şey için, hiçbir sorumluluk duymamaktı. İkincisi ise o yalnızlığın getirdiği lüks, çünkü ben Türkiye'de yaşarken bu ülkenin tüm acılarını hisseden, kayıtsız kalamayan biriyim. Orada öyle değildim. Yabancıydım. 
     
Konservatuvarın yanı sıra üniversitede felsefe okumanızın oyunculuğunuza katkısı ne oldu 
     Sanat duyguyla ilgili bir şey. Ama hangi duyguyu anlatmak istediğiniz, niçin anlatmak istediğiniz de akıl kısmı. Burada soru sormaya başlamanız gerekiyor, felsefe de soru sormaktır. Ben hep soru soran bir insan oldum. Bu yüzden de rahatsız edici oldum. Uysal bir kız olmamı istediler ama ben asi bir kadınım. 
     
Vanessa Redgrave, Troçkist olduğu ve Filistinlileri desteklediği için birçok yapımcı şirket tarafından boykot edildi. Siz de isyank rlığınızın zararını görüyor musunuz 
     Politik tavrım, daha baştan bazı insanların beni oyuncu listesine almamasına neden oluyor. Beni çok iş yapacak bir filmde görmeniz çok zor. Ama biraz zor roller için düşünülen biri olabiliyorum. Popüler bir oyuncu olmayı tercih etseydim, o yol açıktı, belliydi. Ama ben sahiden söylemek istediğim şeyleri söylemek istiyordum. Evet, sonuçta kalabalıklar karşısına çıkan biriyim ve alkışlanmayı çok seviyorum, bin kişi yerine yüz binlerce kişi tarafından alkışlanmayı isterim. Bu yaptığım işin doğası. Ama ben Süper Baba’ nedeniyle çok teklif aldığım bir dönemde buradan gidebildim. Reklam filmi teklifleri geldi, oynamadım. Oysa bu ev, araba almamı sağlardı. 
     
Bir tiyatro yazarı sizin için şöyle dedi "O kadar çok politika ile uğraşıyor ki, tiyatro yapmaya vakti kalmıyor." 
     Buna ben çok üzülüyorum. Benim beslendiğim kaynak hayatın kendisi. Dolayısıyla hayatın içinde olmam gerekiyor. Cezaevinde insanlar ölürken ben oturup Shakespeare'in bir oyununu sadece düşünsem... Bu şu anda bana lüks gibi geliyor. Fakat bu durumdan mutlu değilim. İnsanlar beni politik arenada koşturan biri olarak görüyorlar, halbuki ben oyuncuyum. Bir ölçü bulmak durumundayım. 
     
Politik eylemliğinizi sahneye taşısanız sizin için daha tatmin edici olmaz mı 
     Kesinlikle. Kasım ayında bir oyun oynayacağım. Türkiye'de kıyamet kopsa, daha fena şeyler de olsa yapacağım. 
     
     Otorite bağımlısıyız 
Sizi insan hakları odaklı eylemlerde ön saflarda görüyoruz. Türkiye'de bu eylemlere hep elit, seçkinci ya da marjinal sanatçılar katılıyor da, popüler dünyadan kimse katılmıyor. Halbuki Amerika'nın en ünlü rock şarkıcılarından Bruce Springsteen polisin bir yargısız infazını protesto için bir şarkı American Skin yapabiliyor. 
     Zannediyorum, bunun nedeni bizde demokrasi kültürünün olmaması. Türkiye'de ekonomik anlamda belli yerlere gelmenin tek yolu egemenlerle bir uzlaşmayı seçmek. Biz çok ünlü insanlara taleplerde de bulunuyoruz "Beraber olalım" diye. Ama korkuyorlar. Halbuki bunun çok ağır bir bedeli de olmaz. 
     
Albümleri, filmleri çok iş yapan şarkıcılar, oyuncular ticari açıdan halkın sanatçısı olsalar da tutum olarak devletin sanatçısı galiba. 
     Evet. Okumuşlar bile devlet otoritesini, sansürü içlerine yerleştirmişler. 
     
Politik tavrınız özel hayatınızda erkeklere itici gelmiyor mu 
     Hayır, tam tersine erkek arkadaşlarıma cazip geliyor. 
     
     Diyarbakır kadını beni çok etkiledi’ 
Bir süre önce bir grup kadın, Diyarbakır'a gittiniz. Sizden önce gidip futbol maçı yapan ünlü erkekleri mi kıskandınız 
     Ben Diyarbakır'ı hiç bilmiyordum. Pınar Selek bunu organize etti. Çok etkilendim. Ama erkekleri kıskandığımız söylenemez. Biz onların yaptığında çok erkeksi bir şey hissettik. Futbol oynamak filan. Bu bize yabancı geldi. Yine de herkesin ne biçimde olursa olsun oraya gidip o sınırları kırması gerekiyor. Orada o kadar gönüllerini açmış kadınlarla karşılaştık ki... Hiçbir kadın dayanışma eyleminde böyle bir şey hissetmedim. 
     
Ben kadınların bu yolculuğundan sonra okuduğum bazı yazılarda bir 'yurtiçi egzotizm' hissettim. Oranın durumu biraz egzotik, oradaki insanların durumu ise biraz misyonerce bir bakış açısıyla anlatılıyordu. 
     Evet, bu biraz reaksiyon oluşturmuş. Belki de insan heyecanlandığı, duygusal olduğu zamanlarda doğru cümleleri bulamayabilir. Bizi oradaki kadınların kararlılığı çok etkiledi. Ama bu şu demek değil, biz dünyanın başka bir kıtasına gitmedik. Şimdi biz bu 'Barış için Kadın Dayanışması' hareketinin ikinci ayağını yapıyoruz ve Haziran'da Batman'a gidiyoruz. 1 Eylül Dünya Barış Günü'nde ise Batman ve Diyarbakır'dan kadınları biz buraya çağıracağız. 
     



 MAGAZİN 












</TEXT>
</DOC>
