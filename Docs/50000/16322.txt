<DOC>
<DOCNO> 16322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/ekonomi/aeko.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş tam kadro sahaya çıktı... 
</HEADLINE>
<TEXT>
Bol bol gol atacağız 
Bakan Kemal Derviş ekibiyle kamuoyunun önüne çıktı ve programı anlattı. Galatasaray örneğini vererek konuşmasını başlattı ve taraftara gol’ vaat etti 
     HARUN GÜREK Ankara 

     Devlet Bakanı Kemal Derviş dün "Türkiye’nin Güçlü Ekonomiye Geçiş Programı"nı, takımım dediği bürokratlarla birlikte açıkladı. "Hepimiz kemer sıkacağız" diyen Derviş, sözlerine geçmiş tartışmaları bırakıp, yeni çözümler üretmek gerektiğini belirterek başladı. 
     Program sonunda yüzde 6’lık istikrarlı büyüme ile 10 yıl içinde, Türkiye’nin Akdeniz’in çok saygın bir devleti haline geleceğini belirten Derviş, şöyle dedi "Bizden günü idare eden çözüm beklemeyin. Bugünü kurtarmak için yarını dinamitlemeyelim. Belki bugünlerde her akşam yorgun döneceğiz evimize. Ama her sabah mutlu güvenli başlayacak günlere doğru." 
     Derviş, dün düzenlediği basın toplantısında 2001’de toplanan her 100 liralık vergi gelirinin 95 lirasının faize gittiğini anlatarak, "Bu şekilde devam etmemiz mümkün değildir" dedi. Derviş, küçük vergi düzenlemeleri olacağını, ancak servete vergi veya ek yeni vergilerin gündemde olmadığını da sözlerine ekledi. 
     
Ekip ruhu çok önemli’      Günümüzde her an yeni adımlar atmak gerekebileceğine de dikkat çeken Derviş, futboldan bir örnek verdi. Derviş şunları söyledi "Mesela Galatasaray’ın veya bir takımın bir stratejisi vardır. Bir de maçın seyrine, rakibin hareketlerine göre oyun sürdürülür. İlk baştan herşey öngörülemez. Ekonomide de bu böyledir. Her an rakip ve hedef belli olmalı fakat golü atmak için de her fırsatı kullanmak gerekli. Tabi strateji kadar oyuncuların kalitesi de önemlidir. Birey olarak, fakat ondan da önemlisi takım halinde, takım olarak hareket etmeleri de çok önemli. Buradaki arkadaşlarla bir aile gibiyiz. Ve bol bol gol atacağımızı ümit ediyorum. Tabi gol de yiyebiliriz. Ama daha fazla gol atacağız. En önemli goller turizm ve ihracatla olacak." 
     
Dış kaynak haftaya belli olacak      Derviş, Uluslararası Para Fonu IMF ile yaptıkları anlaşmayı, bu haftasonunda resmi bir konuma sokmak amacını taşıdıklarını belirterek, programa dış desteğin bulunduğunu, fakat dış finansman konusunun önümüzdeki günlerde kesinlik kazanacağını kaydetti. 
     
İş güvencesi yasası geliyor      Çağdaş bir iş güvencesi yasasını çıkaracaklarını söyleyen Derviş, "Bu güvence işveren de gözönünde tutularak bir uzlaşma sağlayarak kanunlaşmalı" dedi. Derviş iş dünyasına şu çağrıda bulundu "Bütün işverenlerin çalışanlarla birlikte hareket etmeleri çok önemlidir. Şu anda en önemli amacımız istihdamı artırmak, istihdamı korumak ve işsizliğe karşı mücadeledir." Derviş, memurların durumunu anlatmak için de "Bugün hastabakıcının ücretini görünce üzülüyorum. Gelirleri kabul edilemez kadar düşük" dedi. Derviş, bu geçiş döneminde çiftçiye destek olmak gerekeceğini ve bunun direkt olarak gelire destek şeklinde olması gerektiğini söyledi. 
     
Uzmanlardan Derviş’e tam notSEMRA KARDEŞOĞLU İstanbul 
     Devlet Bakanı Kemal Derviş’in dün açıkladığı yeni ekonomik program sırasında kullandığı beden dili, giyim, seçtiği renkler ve ruh halini uzmanlar değerlendirdi. Ortaya çıkan sonuç, Derviş’in samimi, ciddi, umut veren ve güvenilir olduğu yönündeydi. 
     Necile Deliceoğlu Renk ve stil uzmanı "Giyinmeyi iyi biliyor. Ceketinin rengi lacivert pozitif bir renktir, ilişkiye açıktır. Mavi gömlek ise umudun rengidir. Pozitif bir yansıma var. Hepsinin toplamı, umut, ciddiyet ve samimiyet ifade ediyor." 
     Azmi Özkardeş Araştırmacı "Türkçeyi çok iyi kullanıyor. Bildiğimiz politikacıların çoğunda kandırma var. Derviş’te ise bu yok. Fotoğrafı gösteriyor ve desteğe ihtiyacım var’ diyor, ama katakulle yapmıyor. Arkadaşlar’ derken, takım çalışmasına önem verdiğini gösteriyor." 
     Mehmet Auf Eğitimci "Konuşmasında savunmaya çekilmedi ve kapanmadı. İnandırıcı ve güven vericiydi." 
     Prof. Dr. Sedat Özkan Psikiyatr "Programı iyi bir teknokrat programı gibi geldi. Ekonomist olarak duruma h kim. Toplumun beklentilerini doyurmak açısından biraz soyut bulunabilir. İşini iyi yapan bürokrat portresi çizdi." 
     
Lira değerinin 20 altında’      Bakan Derviş, para politikasınındış kaynak rakamının belli olmasından sonra oluşturulacağını söyledi. Derviş, 2001’in ilk yarısında yüzde 5-6 kadar bir daralma olacağını, ikinci yarısında yeniden büyüme sağlanacağını belirterek "Avantajımız çok iyi rekabet edebilecek bir kurun olması" dedi. Merkez Bankası Başkanı Süreyya Serdengeçti de, geçen dolar karşısında 1 milyon 250 bin olan liranın, reel olarak, 1994 Nisan’ına göre yüzde 20 daha düşük olduğunu belirterek, gerçek değerin 1 milyon 50 bin olması gerektiği mesajını verdi 
     
Mevduatlar devlet güvencesinde      Derviş, bankacılık ve finans sektörünün son bunalımdan büyük bir darbe yediğini belirterek, "Dolayısıyla yasal düzenlemelerde bankacılık ile ilgili bölüm çok çok önem taşımaktadır" dedi. 
     Derviş şöyle devam etti "Çalışmalar devam ediyor. Bence bu uygulamaların en önemlisi ayakta kalan bankaları ekonomiye hizmet etmelerine yardımcı olacak bir düzen içinde denetlemek ve sahiplerinden de sermaye artırmalarına gitmelerini hem özendirmek hem de onlardan bunları istemektir." 
     Derviş, "Daha önce hükümetimizin de birkaç kez vurguladığı gibi herkesin mevduatı kesin güvence altındadır. Bu konuda en ufak bir tartışma ve en ufak bir şüphe olmasın. Herkesin mevduatı Türk devletinin kesin güvencesi altındadır" dedi. 
     
Telekom’da milli savunma vurgusu      Derviş, bir soru üzerine "Türk Telekom’un yüzde 99’u da özelleştirilebilir ama yabancıya yüzde 49’un üzerinde bir blok satış olmayacaktır" dedi. Derviş, şöyle konuştu "Burada Türkiye’nin stratejik amaçlarını ve milli savunma ile ilgili olan unsurları göz önünde tutarak yeni bir yasayı Meclis’e sevkedeceğiz. Blok satış olarak çoğunluğun yabancıya satılması uygun görülmemiştir. Yabancı stratejik ortağa blok satış yapılacaktır ancak bu yüzde 51’in altında kalacaktır.’’ 
     Derviş, THY için de "Fiyat yapılarını esnek ve serbestçe belirlemeleri gerekiyor. Sivil havacılık yasasındaki değişiklikle bu sağlanacak" dedi. Derviş, Avrupa’da yaşayan Türk vatandaşlarının da THY’ye ilgisi bulunduğunu, onların yatırımlarının da bu sektörün güçlenmesini sağlayabileceğini anlattı. Derviş, Türkiye’ye kaynak, teknoloji getiren bazı yatırımcıya bir takım garantilerin, devletle ilgili garantilerin verilmesinin doğal olduğunu söyledi. 
     


 EKONOMİ 














</TEXT>
</DOC>
