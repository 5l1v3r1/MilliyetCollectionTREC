<DOC>
<DOCNO> 40439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/soneko10.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Basketbol Şampiyonası için hatıra para çıkarıldı 
</HEADLINE>
<TEXT>

     Darphane ve Damga Matbaası Genel Müdürlüğü, Ankara, Antalya ve İstanbul'da düzenlenen ''32. Avrupa Erkekler Basketbol Şampiyonası'' anısına hatıra para çıkardı. 
     Darphane ve Damga Matbaası Genel Müdür Vekili Ahmet Erol'un yaptığı yazılı açıklamaya göre, 29 Ağustos 2001 tarihi itibariyle satışa sunulan 32. Avrupa Erkekler Basketbol Şampiyonası hatıra parası, 29 Ağustos 2002 tarihine kadar tedavülde kalacak. 
     925 ayar gümüş olarak üretilen hatıra para, İstanbul Yıldız'daki Darphane ve Damga Matbaası Genel Müdürlüğü'nün resmi satış mağazasında bir yıl süreyle koleksiyonerlere ve sporseverlere satılacak. 
     Ayrıca hatıra paralar yarından itibaren, 32. Avrupa Erkekler Basketbol Şampiyonası süresince Abdi İpekçi Spor Salonu'nda Genel Müdürlük tarafından açılacak olan stantta satılacak. 
     Söz konusu hatıra para 925 gümüş ayardan üretilmiş, 38,61 mm çapında, 31,47 gr. Baskı özelliği proof olan hatıra paranın, kenar özelliği tırtıllı ve satış değeri de 10 milyon lira. 






</TEXT>
</DOC>
