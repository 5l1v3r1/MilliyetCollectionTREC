<DOC>
<DOCNO> 42423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/yazar/bila.html </URL>
<DATE> 2001/09/16/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Balıkesir emzirecek il arıyor 
</HEADLINE>
<TEXT>

Süt üretimini yüzde 17 azaltmasına rağmen, süt fazlası, Balıkesir ekonomisi üzerinde baskı oluşturuyor. 
     Balıkesir emzirecek bebek arayan anneye benziyor. Her tarafından süt akıyor ama emen yok. Fazla sütten rahatsız bir anakent konumunda Balıkesir... 
     "Ekonomik kriz sizi nasıl etkiledi " diye sorduğunuzda, Balıkesirlinin verdiği yanıt, "süt emecek kimse yok mu " biçiminde oluyor. 
     Türkiye’nin günde bin 700 tonla en büyük süt üreticisi olan Balıkesir, büyük kentlerin süt talebini kısmalarıyla sıkıntıya düşmüş. Süt üretimini yüzde 17 azaltmasına rağmen, süt fazlası, Balıkesir ekonomisi üzerinde baskı oluşturuyor. Talep düşük, üretim fazla olunca süt fiyatları da geçen yılın düzeyini aşamamış. Süt üreticisi ürününü pazarlayacak yer arıyor. 
     İhracattan çok iç piyasaya dönük çalışan Balıkesir sütçüsü ve süt sanayicisi bunalmış görünüyor. 
     
Tarım ürününde talep düşüklüğü      Aynı sıkıntı yumurta, beyaz et ve kırmızı ette de gözleniyor. Yumurta üretiminde Türkiye ikincisi, beyaz et üretiminde üçüncüsü, kırmızı et üretiminde de dördüncüsü olan Balıkesir, tarım kenti olarak talep düşüklüğünden en fazla etkilenen illerden biri olarak görünüyor. Üretiminin yüzde 80’ini iç piyasaya süren Balıkesir, satışa değil, "iade"ye çalışıyor. 
     Bilimsel ölçülerle hayvancılık yapan Balıkesir’de, "kültür ırkı" oluşturulmuş. Yurtdışından getirilen örnek hayvanların ikinci ve üçüncü nesillerini üretmeyi başarmış olan Balıkesirli, hayvancılıkta ulaştığı kalitenin doğal sonucu olarak, süt ve et üretiminde Türkiye listesinin baş sırasına yerleşmiş görünüyor. Balıkesir’in ekonomik krizden sonraki en büyük sorunu, bu kaliteli üretimi Türkiye’ye tükettirebilmek. 
     
Sanayileşme istiyorlar      Balıkesir’in sanayii de tarıma dayalı. Bu nedenle tüketim düşmesi hem üreticiyi, hem de tarımsal sanayiciyi sıkıştırıyor. Tarımdan bağımsız sanayii ise yok denilecek kadar az. Sadece, trafo üreten ve ihraç eden sanayii rahat görünüyor. Bunun dışındaki sanayi kuruluşları da hep tarımsal hammadde kullanan kuruluşlar oldukları için olumsuz etkilenmiş durumdalar. 
     Milliyet TIR’ında görüştüğümüz birçok Balıkesirlinin dile getirdiği en önemli eksiklik, sanayileşme. Başta İstanbul, İzmir, Bursa gibi metropoller olmak üzere çevresindeki Manisa, Akhisar, Salihli, Turgutlu gibi il ve ilçeler sanayileşmişken, Balıkesir’in tarım kenti olarak kalmış olması, Balıkesirlinin en çok üzüldüğü konuların başında geliyor. Coğrafi konumu, yeraltı zenginlikleri, ulaşım olanakları yeterli olduğu halde, Türkiye’nin sanayi bölgesinde büyük bir köykent olduklarını vurgulayan Balıkesirliler, hem yerel, hem de ulusal sermayeyi yatırıma davet ediyorlar. Özellikle Marmara depreminden sonra bu bölgede yoğunlaşan sanayi kuruluşlarının karlılıklarını düşürmeden Balıkesir ve çevresine taşınmasının çok kolay ve ekonomik olacağını savunuyorlar. 
     
Madenleri değerlendirelim      Balıkesir’in değerlendirmeyi bekleyen iki temel kaynağından biri bor madenleri, diğeri de jeotermal kaynakları. Türkiye’nin en zengin bor yataklarına sahip olduklarının altını çizen Balıkesirliler, bu zengin yataklara rağmen, hiçbir sanayi tesisi kurulmamış olmasını eleştiriyorlar. Balıkesir, tarım kentinden sanayi kentine dönüşmek, maden yatakları, jeotermal kaynakları ve turistik ilçeleriyle artık Ege’nin vitrinine çıkmak istiyor. Balıkesir’in Ankara’ya ve büyük sermayeye mesajı bu. 
     
     







Köpekler için 


Balıkesir emzirecek il arıyor 


Afgan kebabıyla Taliban sakallı’ gençler 


Şeytan taşlamak... 


Savaşa hayır 


YÖK’te işler karışık 


Kederli şiirler mevsimi 


Meclis ve savaş hali 


Eda’nın hayata dair fikriyatı 


Hiç ümitlenmeyin 


İşler aynı minval sürüp gidecektir 


İslamköy'de "Baba'nın Külliyesi" yakında açılıyor 


Ha Sivas ha New York 


</TEXT>
</DOC>
