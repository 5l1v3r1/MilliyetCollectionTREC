<DOC>
<DOCNO> 39281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sontur24.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayette gözaltına alınanların sayısı 6'ya çıktı.. 
</HEADLINE>
<TEXT>

     İşadamı Üzeyir Garih'in Eyüp Sultan Mezarlığı'nda bıçaklanarak öldürülmesiyle ilgili araştırmaları sürdüren polisin, ''cinayetle bağlantıları olabileceği'' şüphesiyle gözlem altına aldığı kişilerin sayısı 6'ya yükseldi. 
     Halen 4 kişinin gözlem altında tutulduğu İstanbul Organize Suçlar Şube Müdürlüğü'ne, Eyüp'te uygulamalar yapılırken gözlem altına alınan ve ''mekansız'' olarak bilinen 2 kişi daha getirildi. 
     Olayla ilgili bilgilerine başvurulan bu kişilerden, kan örnekleri de alınarak incelenmek üzere polis laboratuvarına gönderildi. 
     Bu arada, Eyüp Sultan Mezarlığı'nda dünkü aramalar sırasında elde edilen ve üzerine kan bulaşmış olan çuvalla ilgili incelemeler de tamamlandı. 
     İncelemeler sonucu, sözkonusu çuvalın, olay yerine ilk ulaşan Eyüp İlçe Emniyet Müdürlüğü'ne bağlı ekiplerce vücudundaki yara izinin tespit edilmesi için kıyafeti çıkartılan Üzeyir Garih'in üzerine örtüldüğü ve bu nedenle kan bulaştığı anlaşıldı. 
     Laboratuvarda yapılan analiz sonucu da çuvala bulaşan kanın, öldürülen Garih'e ait olduğu saptandı. 
     Öte yandan, İstanbul Emniyet Müdür Vekili Hasan Özdemir'in, yardımcıları ve bazı şube müdürleriyle biraraya gelerek durum değerlendirmesi yaptıkları öğrenildi. 
     
     







</TEXT>
</DOC>
