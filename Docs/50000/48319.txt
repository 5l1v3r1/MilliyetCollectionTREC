<DOC>
<DOCNO> 48319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/spor/spo01.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
II. Daum krizi 
</HEADLINE>
<TEXT>

Alman hocanın, Galatasaray karşılaşması sonrası yine istifa ettiği, ancak yönetici Yıldırım Demirören’in transfer garantisi vermesiyle, ikinci kez kararından döndüğü ortaya çıktı 
     ORHAN YILDIRIM 

     Sözlü bildirdi 
     SİYAH - Beyazlı takımın, Galatasaray karşısında kaçan üç puanın üzüntüsünü yaşarken, Daum’un ikinci istifa kararı ile yeni bir şokla karşılaştığı ortaya çıktı. Samsunspor maçı öncesinde de görevi bırakan, ancak Başkan Serdar Bilgili’nin transfer garantisi vermesiyle geri adam atan Alman hocanın, bu kez soyunma odalarında sözlü olarak istifasını sunduğu öğrenildi. Şeref Tribünü’ne bomba gibi düşen haber üzerine Yıldırım Demirören’in hemen soyunma odalarına gittiği bildirildi. 
     
     Garanti aldı 
     DEMİRÖREN’İ karşısında gören Daum’un "Kaleci ve savunma oyuncusu alınsaydı, rahat kazanırdık. Israr etmenin anlamı yok, benden buraya kadar" dediği ifade edildi. Demirören’den, "İsteklerin önümüzdeki hafta yerine gelecek, söz veriyorum" garantisini alan Alman hocanın istifadan vazgeçtiği belirtildi. Bu arada yönetim daha önce senelik 2.5 milyon dolar istediğini açıklayan Nihat’ı ikna etmeye çalışıyor. Genç futbolcuyla görüşmeler sürerken, Başkan Bilgili’nin önümüzdeki hafta Real Sociedad’la pazarlığa oturmaya hazırlandığı açıklandı. 
     
Ve dava başlıyor      BEŞİKTAŞ Teknik Direktörü Christoph Daum, kokain kullandığı gerekçesiyle bugün Almanya’nın Koblenz kentinde yargıç önüne çıkacak. Siyah - Beyazlı camianın da yakından ilgilendiği ve sonucunu merakla beklediği kokain davasında toplam 59 tanık dinlenecek. Alman teknik adam, 48. yaşgününde yargıcın suçlamalarına 159 sayfalık savunmayla yanıt verecek. 
     EŞİ ve çocuğu ile birlikte dün sabah Almanya’ya giden Daum’un Atatürk Havalimanı’nda dava nedeniyle bir hayli gergin olduğu gözlendi. Alman hoca beraberinde götürdüğü köpeğinin görevlilerce uçağa alınmak istenmemesi üzerine sıkıntılı anlar yaşandı. Daum’un, Türkiye’ye cuma günü döneceği ve Denizlispor maçında takımla birlikte sahaya çıkacağı vurgulandı. 
     
Boşat’a ceza      BEŞİKTAŞ - Galatasaray maçı sonrası saha içinde başlayan gerginlik İnönü Stadı’nın koridorlarına da yansıdı. Karşılaşmanın ardından orta hakem Muhittin Boşat’ı, Sarı - Kırmızılı futbolcuların hakaretleri konusunda uyaran menajer Sinan Engin’in, tepkisini soyunma odalarında da sürdürdüğü ve Boşat’a, "Artık nerede çalışırsanız, çalışın. Bir daha bu tesisleri kullanamayacaksınız" dediği ileri sürüldü. 
     İDDİALARI yalanlayan Engin, "Ben söylemedim, belki çocuklar bağırmış olabilir" diyerek kendini savundu. Karşılaşma öncesinde Galatasaraylı Sergen ile koridorda karşılaşan menajer Sinan Engin, "Bugün size fark yaparız" dedi. Maçın bitiminde ise Engin, tecrübeli futbolcuya, "Elimizden zor kurtuldunuz, gördün farkı kaçırdık" diye konuşurken, Sergen de "Çok koşuyorsunuz" yanıtını verdi. 
     
Gözlemciden geçer not      DERBİ maçında verdiği kararlar nedeniyle her iki takımın da eleştirilerine maruz kalan FIFA kokartlı hakem Muhittin Boşat’a gözlemcileri Hilmi Ok ve Necdet Erdilek 8 puan verdiler. Maçın 5. dakikasında Galatasaray’ın Emre ile kazandığı golü faul gerekçesiyle iptal eden Boşat’ın maç içerisindeki tek hatasının bu pozisyon olduğu belirtildi. 
     
Tamer’den işbaşı      GALATASARAY ile berabere kalarak aradaki puan farkını azaltmayı başaramayan Beşiktaş’ın dün yaptığı çalışmada futbolcuların bir hayli üzgün ve moralsiz oldukları gözlendi. Almanya’ya giden Teknik Direktör Daum’un yer almadığı antrenmanda oyuncular antrenör Roland Koch eşliğinde çalıştı. Uzun süredir sakatlığı nedeniyle takımdan ayrı kalan Tamer dün koşulara başladı. 
     
Ali Eren pes etti      TEKNİK Direktör Christoph Daum tarafından kadro dışı bırakılan ve kendisine kulüp bulamayan Ali Eren ile hafta içinde iki yıllık sözleşme imzalanacak. Siyah - Beyazlı futbolcuya iki yıllığına 400 milyar lira önerilecek. Bu arada Ankaragücü, Siyah - Beyazlı kulüpten Ahmet Yıldırım’ı istedi, ancak yönetim buna olumsuz yanıt verdi. 
     
Kartal’a taraftar hattı      BEŞİKTAŞ yönetimi, "Taraftar Diyalog Hattı" kurarak bir ilke daha imza attı. Türkiye’de ilk kez uygulanacak olan bir telefon sistemiyle, taraftarlar kulüple ilgili tüm gelişmeleri bire bir öğrenme şansını bulacaklar. 
     BAŞKAN Serdar Bilgili dün akşam saat 21.00’den 23.00’e kadar Taraftar Diyalog Hattı’na çıktı ve takımla ilgili soruları yanıtladı. Basın Sözcüsü Mete Düren de dün konuyla ilgili olarak kulüp binasında medyaya detaylı bilgi verdi. 
     



 SPOR 

























</TEXT>
</DOC>
