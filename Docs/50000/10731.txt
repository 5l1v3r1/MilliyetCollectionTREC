<DOC>
<DOCNO> 10731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sondun02.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolombiya'da erkeklere sokağa çıkma yasağı 
</HEADLINE>
<TEXT>

     Kolombiya'nın başkenti Bogota'da, belediyenin, kadınlara uyguladıkları şiddeti düşünmeleri için, erkeklere sokağa çıkma yasağı getirmesinin ardından kadınlar başkent sokaklarını doldurdular. 
     Yetkililer, bu gece TSİ 02.00'den sonra başlayan yasak nedeniyle yarım milyondan fazla kadının, çoğunluğu otomobille olmak üzere, kent merkezine akın etmesiyle başkentte bir izdiham yaşandığını ve trafik sıkışıklığının meydana geldiğini belirttiler. 
     Bogota'nın merkezinde bulunan Simon Bolivar meydanında bir rumba konserinin düzenlendiği ve burada toplanan binlerce kadının arasında hiçbir erkeğin görülmediği kaydedildi. Erkeklere uygulanan bu yasak dönemi boyunca, yaklaşık 7 milyon nüfusa sahip olan kentte asayişi 1500 kadın polis sağlayacak. Bogota'da geçen yıl kadınların yüzde 40'ının kocaları veya sevgilileri tarafından dövüldüğü bildiriliyor. 




</TEXT>
</DOC>
