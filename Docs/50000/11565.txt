<DOC>
<DOCNO> 11565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sontur26.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Havalimanı güvenlik yönünden eksiksiz 
</HEADLINE>
<TEXT>

     Atatürk Havalimanı Mülki İdare Amiri Saim Eskioğlu, son teknolojik sistemlerle donatılan Atatürk Havalimanı'nın güvenliğinin eksiksiz olduğunu söyledi. 
     Eskioğlu, ''Uçağın kaçırılışında ne gibi bir cisim kullanıldığı yolunda hiçbir delil yok'' dedi. 
     Özellikle son yıllarda yapılan çalışmalar sonrasında Atatürk Havalimanı'nın teknolojik sistemlerle donatıldığını belirten Eskioğlu, ''Havalimanımız güvenlik yönünden eksiksiz bir durumdadır'' diye konuştu. 
     Saim Eskioğlu, bugün yaşanan uçak kaçırılma olayında da havalimanındaki güvenlik personeli ve sisteminin bir kusurunun bulanabileceğini tahmin etmediğini belirtti. Rus uçağının kaçırılış şeklinin halen belirlenemediğini anlatan Eskioğlu, ''Daha önce kaçırılan Mısır Havayolları uçağı için de "Delici-kesici alet, bıçak gibi cisimler kullanıldı" şeklinde açıklamalar gelmişti. Sonradan kaçırılmada kullanılan cisim konusunda bir netlik sağlanamadı'' dedi. 
     Saim Eskioğlu, Amerikan Sivil Havacılık Teşkilatı'nın, Atatürk Havalimanı'nda geçen aylarda yaptığı denetimler sonrasında havalimanının güvenliği için tam not verdiğini de kaydetti. 




</TEXT>
</DOC>
