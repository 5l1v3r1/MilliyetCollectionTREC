<DOC>
<DOCNO> 23153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sondun24.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Başkanı, Gürcistan istihbaratını isyanı bilmekle suçladı 
</HEADLINE>
<TEXT>

     Gürcistan Milli Meclis Başkanı Zurab Jvaniya, Gürcistan istihbaratını, ülkenin doğusundaki Norio'da başgösteren ayaklanma olayını önceden bildiği halde gerekli mercileri uyarmamakla suçladı. 
     Jvaniya, yaptığı açıklamada, Norio'daki Muhafız birlikleri içinde ayaklanan taburun çok büyük bir askeri suç işlediğini söyledi ve askeri-siyasi girişim olarak değerlendirdiği isyanın, ihtilal girişimi anlamı taşıyabileceğini belirtti. 
     Jvaniya, olayı önceden bilen istihbarat görevlilerinin önümüzdeki saatlerde deşifre edileceğini kaydetti. 
     Öte yandan, Milli Güvenlik Bakanı Vahtang Kutateladze, sayıları 400 ila 500 arası olan isyancı askerlerin, sahip oldukları teknolojik silahları Muhrovani askeri üssünde ele geçirdiklerini söyledi. 
     Kutateladze, isyancı tabura Koba Otanadze ile Gia Kriaşvili'nin liderlik ettiğini belirtti, ancak bu şahışların özgeçmişleri hakkında ayrıntılı bilgi vermedi. 
     PrimeNews haber ajansında yer alan haberde, Otanadze'nin daha önce, Milli Güvenlik Bakanlığı bünyesindeki bir birliğe ve Gori Eğitim Merkezi'nde komutanlık yaptığı belirtildi. Kriaşvili'nin ise 1992 yılında Savunma Bakanlığı'nda çalıştığı kaydedildi. 
     Resmi olmayan bilgilere göre, isyancıların elinde 6 adet askeri araç, 4 adet T-72 tipi tank, 350 adet makineli tüfek ve 50 adet suikast silahı bulunuyor. 






</TEXT>
</DOC>
