<DOC>
<DOCNO> 49495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/ekonomi/eko04.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin’de erteleme korkusu 
</HEADLINE>
<TEXT>

Uluslararası yatırımcıların elinde bulunan 38 milyar dolar tutarındaki tahvilleri vadesinde ödeyemeyeceğinin işaretini veren Arjantin, piyasaları endişelendirdi. Arjantin borsası hızla düştü 
     EKONOMİ SERVİSİ 

     Arjantin, yeniden dünyayı korkutmaya başladı. Yatırımcıların paniğine neden olan gelişme, hükümetin tahvillerin durumunun yeniden görüşmesi için Merrill Lynch’le anlaştığını açıklaması oldu. 
     Arjantin Ekonomi Bakanı Domingo Cavallo’nun dün açıklaması beklenen ekonomi paketini, "IMF ve uluslararası kreditörlerle yeniden müzakere edileceği" gerekçesiyle bilinmeyen bir zamana ertelemesi de paniğin üzerine tuz biber ekti. Cavallo, yerel bir gazeteye verdiği röportajda, IMF’nin ve G - 7 ülkelerinin onayını almadan paketin ayrıntılarını açıklamasının mümkün olamayacağı mesajını verdi. 
     
     Tahviller değer kaybetti 
     Bu gelişmelerin ardından Arjantin’in 2005 vadeli tahvilleri yoğun bir satış baskısıyla karşı karşıya kaldı. Tahviller, yüzde 4.8 değer kaybederek son beş yılın en düşük düzeyine indi. 
     Arjantin’in toplam 132 milyar dolar tutarında borcu bulunuyor. Toplam borç içinde uluslararası yatırımcıların payının ise 38 milyar dolar tutarında olduğu tahmin ediliyor. 
     Arjantin hükümetinin danışman olarak anlaştığı, eski IMF yöneticisi ve İsrail Merkez Bankası Başkanı Jacob Frenkel ise Cavallo’nun açıklamalarının yatırımcıları ürküttüğünü doğruladı. 
     Arjantin’in durumu, ABD piyasasında benzeri ekonomik yapılara sahip Brezilya, Rusya ve Türkiye’nin uluslararası tahvillerinin de hızla elden çıkarılmasına neden oldu. 
     Analistler, Türkiye’nin IMF’den alması garanti gibi görülen 13 milyar dolarlık yardım sayesinde kendisini güvenceye aldığını belirttiler. 
     
     Borsada yüzde 6.5’lik panik 
     Gelişmeler, Arjantin Borsası’nı da vurdu. Buse Merval Endeksi dün yüzde 6.50 gerileyerek 224 puana indi. ABD’de New York Borsası yüzde 2.30, Frankfurt Borsası yüzde 3.32 ve Brezilya Borsası da yüzde 3.71’lik düşüş yaşadı. 
     
Cavallo’ya istifa baskısı      Arjantin ekonomisini düzeltmek için büyük umutlarla göreve getirilen Ekonomi Bakanı Cavallo, popülaritesini hızla yitiriyor. Açtığı ekonomik paketler ve borç takası sistemine rağmen, ülkenin en temel mali sorunlarını çözememekle eleştirilen Cavallo’nun istifasını isteyenlerin sayısı giderek artıyor. 
     Ülkenin etkin gazetelerinden La Nacion’da, Her geçen gün yüzünün rengi solan ve daha yorgun görünen Cavallo’nun, kamuoyunda inandırıcılığını iyice yitirdiği’ belirtildi. Joaquin Morales Sola imzalı makalede, Cavallo ve Cumhurbaşkanı Fernando de la Rua’nın, 132 milyar dolar dış borcu bulunan Arjantin’in dümenini daha fazla yönetemeyeceği öne sürüldü. 
     Geçen yıl mart ayında göreve atanan Cavallo’nun birkaç gün içinde açıklanması beklenen yeni paketi de inandırıcılığını şimdiden kaybetti. Paketten, milyarlarca dolarlık borç takası ve tüketici harcamalarını artıracak önlemlerin çıkması bekleniyor. Uzmanlar, işsizlik oranının yüzde 16’ya yükseldiği ülkede, yeni önlemlerin işe yaramayacağını savunuyorlar. 
     



 EKONOMİ 





















</TEXT>
</DOC>
