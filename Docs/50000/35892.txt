<DOC>
<DOCNO> 35892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/soneko24.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank "6 aylık net karımız 205 trilyon liraya yükseldi" 
</HEADLINE>
<TEXT>

     Akbank Genel Müdürü Zafer Kurtul, bankanın bu yılın ilk yarısındaki net karının 205 trilyon liraya yükseldiğini bildirdi. 
     Yazılı bir açıklama yapan Kurtul, Akbank'ın ilk altı ayda 273 trilyon lira brüt kar elde ettiğini ve 68 trilyon lira da vergi karşılığı ayırdığını kaydetti. 
     Geçen yılın aynı dönemine oranla kredilerde yüzde 139, mevduatta yüzde 117 ve toplam aktifte ise yüzde 100 oranında artış sağlandığını belirten Kurtul, toplam aktiflerin de Haziran 2001 itibariyle 12 katrilyon lirayı aştığını açıkladı. 
     Kurtul, Akbank'ın yılın ilk yarısında reel sektörü desteklemeye gayret ettiğini de vurgulayarak, açıklamasında şu görüşlere yer verdi 
     'Geçen yılın aynı döneminde kredilerin toplam aktifler içindeki payı yüzde 30 iken bu dönem, bu oran yüzde 35'e yükselmiştir. Bankamızın toplam kredileri 4.2 katrilyon lirayı aşmıştır. Krediler pazar payımız ise yüzde 14'e ulaşmıştır. Mevduatımızdaki gelişme de çok olumludur. Toplam mevduatımız 8 katrilyon liraya yaklaşmıştır. Tüm bu gelişmeler sonucunda da bankamızın net karı 205 trilyon liraya yükselmiştir.'' 
     Bu büyümeyi sağlamalarına olanak veren güçlü finansal yapılarının önemli özelliklerinden bir tanesinin Akbank'ın aktiflerinin tamamen bankacılık faaliyetleri ile ilgili bulunması ve dolayısıyla çok likit bir mali bünyeyi göstermesi olduğunu vurgulayan Kurtul, açıklamasında şöyle dedi 
     'İştiraklerimizin ve sabit kıymetlerimizin toplam aktiflerimiz içerisindeki payları sadece yüzde 2 olup, bunlar da bankacılık hizmetlerimizle ilgili faaliyetlere tahsis edilmişlerdir. Diğer taraftan bankamızın elde ettiği kar tamamen gerçek bankacılık işlemlerinden oluşmuş olup, gelirleri içinde iştirak ve gayrimenkul satış karları bulunmamaktadır.'' 






</TEXT>
</DOC>
