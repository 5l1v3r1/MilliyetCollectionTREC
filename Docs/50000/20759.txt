<DOC>
<DOCNO> 20759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sontur32.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Enis Öksüz "Umrumda bile değil" 
</HEADLINE>
<TEXT>

     Ulaştırma Bakanı Enis Öksüz, Türk Telekom Yasa Tasarısı'nda, şirketteki kamu payı yüzde 50'nin altına düşünceye kadar, şirket ana sözleşmelerinde yapılacak değişikliklerde Ulaştırma Bakanlığı'nın onayı yerine görüşünün alınmasını öngören değişiklik konusunda, ''Özelleşecek bir kurumda ne yapabiliriz '' dedi. 
     Öksüz, Telekom Yasa Tasarısı'nın TBMM Plan ve Bütçe Komisyonu'nda kabul edilmesinin ardından gazetecilerin sorusu üzerine, bir değerlendirme yapmayacağını söyledi. Öksüz, ''Daha bitmedi, yarın Parlamento var. Ondan sonra bir değerlendirme yapabilirim'' diye konuştu. 
     Öksüz, tasarının görüşmelerinde verilen önerge ile şirketteki kamu payı yüzde 50'nin altına düşünceye kadar şirket ana sözleşmelerinde yapılacak değişikliklerde Ulaştırma Bakanlığı'nın onayı yerine sadece görüşünün alınmasını öngören değişikliği nasıl karşıladığı sorusu üzerine, ''Özelleşecek bir kurumda ne yaparız. Daha iyi olur inşallah'' dedi. 
     Öksüz, önergeyi nasıl karşıladığının sorulması üzerine ise, ''İktidar partileri tarafından verilen bir önerge...Ne yapabilirsiniz '' yorumunu yaptı. 
     Bir gazetecinin ''kerhen mi taktire bıraktınız '' sorusuna karşılık olarak Öksüz, ''Umurumda değil'' dedi. 
     Toplantının ardından Komisyon Başkanı Metin Şahin ile sohbet eden Öksüz'ün, ''Panik yaratılmasın diye takdire bıraktım'' dediği duyuldu. 
     
     






</TEXT>
</DOC>
