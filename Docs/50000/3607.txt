<DOC>
<DOCNO> 3607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/ekonomi/eko19.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     Londra Borsası'na kadın başkan 
     İngiliz ekonomisindeki durgunluk nedeniyle zor günler geçiren Londra Borsası'nın yeni başkanı Clara Furse oldu. Yeni atama ile birlikte Gavin Casey'in görevden ayrıldığı geçen sonbahardan bu yana süren yönetici arayışıda sona erdi. Furse daha önce bir Fransız bankası olan Credit Lyonnais'in üst düzey yöneticilerinden biriydi. Analistler dünyanın ilk kadın borsa başkanı olma unvanını da kazanan Furse'nin uluslararası tecrübe sahibi olmasının, şirket evliliklerinin ve borsa birleşmelerinin yaşandığı piyasalarda etkili olabileceği belirtiliyor. 
     
     Kerkorian gemiyi terk etti 
     Chrysler'ın büyük zarar açıklamasından sonra mali krize giren otomotiv devi DaimlerChrysler'in üçüncü büyük hissedarı milyarder yatırımcı Kirk Kerkorian hisselerini satma kararı aldı.Kerkorian'ın avukatının yaptığı açıklamada, 10 milyon hissenin önümüzdeki ay başında satılacağı belirtildi. Milyarder Kerkorian, geçen yılın sonunda, DaimlerChrysler'e, onayı alınmadan yapılan birleşme nedeniyle kendisini zarara soktuğu gerekçesiyle sekiz milyar dolarlık dava açmıştı. 
     
     Total, Honda filmiyle finalde 
     Total İletişim, Honda Civic için hazırladığı 'köpek gezdirme' reklam filmi ile The New York Festivals'da binlerce yarışmacı arasından sıyrılarak finale kaldı. Geçen yıl yayınlanan ve farklı mizah anlayışıyla dikkatleri çeken film Kristal Elma'da başarı belgesi almıştı. Honda Civic sahibinin, köpeğini gezdirmek için bile otomobilinden ayrılmamasının anlatıldığı reklam filmi, The New York Festivals'da şimdi diğer finalistlerle birlikte altın madalya için yarışacak. 
     
     


 EKONOMİ 
























</TEXT>
</DOC>
