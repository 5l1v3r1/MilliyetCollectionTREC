<DOC>
<DOCNO> 14950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sondun14.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de öğrenciler dolar kuru için eylem yaptılar 
</HEADLINE>
<TEXT>

     Lefkoşa'daki Yakın Doğu Üniversitesi'nin YDÜ öğrencileri, üniversiteye yaptıkları ödemelerde doların 750 bin TL ile sabit tutulması talebiyle eylem yaptı. 
     Rektörlük binası önünde toplanan bin kadar öğrenci, üniversite yönetiminin dolar kurunu 1 milyon 100 bin TL olarak sabitlemesini protesto etti. 
     YDÜ Kurucu Rektörü Dr. Suat Günsel ile görüşme talebinde bulunan ve çeşitli sloganlar atan öğrencilere, Uluslararası Kıbrıs Üniversitesi'nden UKÜ de 500 kadar öğenci destek verdi. Öğrencilerin eylemi nedeniyle, polis, okul kampüsünde geniş güvenlik önlemleri aldı. 
     Kurucu Rektör Suat Günsel'in öğrencilere yönelik açıklamasını, okulla ilişiği olmayan bir kişinin okuması, farklı görüşlü öğrenciler arasında sert tartışmalara neden oldu. Güneş altında Günsel ile görüşmeyi bekleyen öğreciler arasında, zaman zaman itiş-kakış yaşandı. Öğrenciler arasındaki sert tartışmalara polis herhangi bir müdahalede bulunmadı. 
     Suat Günsel adına bir kişi tarafından yapılan açıklamada, Günsel'in öğrencilerden 15 Mayıs'a kadar herhangi bir ödeme istemediği bildirilirken, öğrencilerin bu döneme kadar derslere girmeleri gerektiği, cezaların kaldırılacağı ve sosyal faaliyet paralarının da alınmayacağı kaydedildi. Rektör Yardımcısı Doç. Dr. Şenol Bektaş, öğrencilere yönelik yaptığı konuşmada, Devlet Bakanı Kemal Derviş'in açıklamasına göre, doların kurunu 1 milyon 100 TL ile sabitlediklerini belirterek, KKTC'deki diğer üniversitelerle biraraya gelerek yeni bir değerlendirme yapacaklarını söyledi. Üniversite yönetiminden tatmin edici bir cevap alamayan öğrenciler eylemlerine devam edeceklerini bildirdiler. 




</TEXT>
</DOC>
