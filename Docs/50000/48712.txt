<DOC>
<DOCNO> 48712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/spor/ydan.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayrağı bırakmadı 
</HEADLINE>
<TEXT>

     Teknik Analiz VEDAT DANACI 

     Lucescu bir puan üzerine kurduğu taktik planında Stankoviç’in şutunu hesaplamamıştı. Golü yiyene kadar sahada, rakibine fırsat, aman ve pozisyon vermeyen bir Galatasaray vardı. Defans ve orta saha koordinasyonu o kadar uyumluydu ki, top Galatasaray’a geçtiğinde, Lazio takımı olduğu gibi defans yapmaya yöneliyor, rakibe boş alan bırakmamaya çalışıyordu. 
     Tribünlerdeki İtalyanlar takımlarını ıslıklar hale geçmiş, maç tam istediğimiz gibi ağır tempoda sürmeye başlamıştı. Rakibin hata yapmasını bekliyor, Sergen’in organize ettiği çabuk ataklarla Ümit Karan’ı pozisyona sokmaya çalışıyorduk. İlk gol tehlikesi de Bülent Akın ile geldi. Cim - Bom’un en çok eleştirilen oyuncusunun kaleci Peruzzi’den dönen şutunu, Sergen değerlendirebilse maçın akışı da çok değişecekti. 
     Düşünmek ile yapmak iki ayrı şey. Futbolun içinde her zaman sürprizler var ve Lazio bundan yararlanan taraf oldu. Stankovic’in 25 metreden çektiği şut filelerle buluşurken, Lucescu’nun üretecek taktiği de kalmamıştı. 
     Rakibi kilitlemek üzere şartlanan Galatasaraylı futbolcuların, birden bire tüm konsantrelerini hücum üstüne kurması çok zordu. Nitekim, Arif’ten sonra Serkan’ın da oyuna girmesi bile istediğimiz pozisyonları getirmedi. 
     Mondragon’un sol kasığından sakatlanıp, maçı seke seke sürdürmesi de Galatasaraylı futbolcuların atağı sağlıklı düşünememelerinin bir nedeniydi. Orta sahada iyi oynarken, Vedat’ın sakatlanmasıyla birlikte stopere geçen Fleurquin, belki de hayatında ilk kez oynadığı bu görevde hiç sırıtmadı. 
     Sonuçta Galatasaray çok dengede geçen bir maçta, yediği "garip" bir golle ikinci tur şansını son maça taşıdı. Rakibin bile içine zor sindirdiği bir sonuçla Türkiye’ye dönüyor. Ama bayrak hala elinde duruyor. 
     



 SPOR 























</TEXT>
</DOC>
