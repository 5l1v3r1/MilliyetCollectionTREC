<DOC>
<DOCNO> 25448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/ekonomi/eko03.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakbank’ın tasfiyesi 25 Haziran’da 
</HEADLINE>
<TEXT>

Emlakbank’ın, Ziraat ya da Halkbank’la birleştirileceği belirtilen taslakta, bankanın kötü aktiflerinin devir dışı kalacağı kaydedildi 
     EKONOMİ SERVİSİ 

     Niyet mektubunda 31 Mayıs’a kadar kapatılması taahhüdü bulunan Emlakbank’ın tasfiye planı belli oldu. 25 Haziran’a kadar tamamlanması öngörülen tasfiye planı Başbakanlığa gönderildi. 
     NTV’nin haberine göre, Başbakanlığa gönderilen görev zararlarına ilişkin yasa tasarısı üzerinde değişiklik yapan Hazine, Emlak Bankası’nın devrini de taslağa ekledi. 
     
Mevduat yetkisi kaldırılacak      Taslakta, devirden sonra, bankacılık işlemleri yapma ve mevduat kabul etme yetkisinin sona ererek bankanın tasfiye edileceği belirtildi. 
     "Bankanın her türlü bankacılık hizmetleri ile doğan taahhütleri ve sabit kıymetler dahil, kanuni takibe intikal etmiş alacaklar hariç tüm aktifleri, bankaların yönetim kurullarının kendi aralarında düzenleyecekleri protokol doğrultusunda Ziraat veya Halkbank’a devredilir" denilen taslakta, tasfiye ile ilgili olarak BDDK’nın uygun görüşünün alınacağı kaydedildi. 
     Taslakta, Ziraat veya Halkbank’ın devralacağı varlık ve yükümlülükler arasındaki farkın, devrolunan bankaya Hazine’ce nakit veya tahvil şeklinde sermaye olarak ödeneceği hükmü de konuldu. 
     
Tasfiye kurulu kurulacak      Emlakbank’ın tasfiyesine ilişkin hazırlanan taslakta, bankanın tasfiyesini üç kişiden oluşan tasfiye kurulunun yapacağı belirtiliyor. Devir işlemlerinin tamamlanmasının ardından bankanın tasfiyeye gireceğini belirten taslakta, tasfiye esaslarına ilişkin şu bilgiler yer aldı "Bankanın tasfiyesi banka genel kurullarınca belirlenecek Tasfiye Kurulu’nca, genel hukuk hükümlerine göre yürütülecek. Kurul talep ederse mahkemece bankanın iflasına da karar verilebilecek. Bunun için ise, tasfiye bilançosuna ve bankanın taraf olduğu hukuki muamelelerden anlaşılan duruma göre, banka borçlarının banka mevcudundan fazla olduğunun tespit edilmesi gerekecek." 
     



 EKONOMİ 



















</TEXT>
</DOC>
