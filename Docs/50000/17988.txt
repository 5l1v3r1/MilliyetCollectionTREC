<DOC>
<DOCNO> 17988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sondun08.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'dan Ankara'ya "Çeçen terörü" ile ilgili nota 
</HEADLINE>
<TEXT>

     Rusya Dışişleri Bakanlığı, ''Türkiye'de, Çeçenistan'daki teröristlere destek veren aşırı uçtaki gruplar ve bireyler bulunduğunu, bunlara karşı en sıkı önlemlerin alınmasını beklediklerini'' açıkladı. 
     Bakanlık tarafından bugün yapılan resmi açıklamada, İstanbul'daki son rehin alma olayının, ''Rusya tarafında geniş kaygı yarattığı'' belirtildi. 
     Açıklamada, ''Çeçen teröristlere destek veren kişi ve grupların bu faaliyetlerinin durdurulması konusunda Ankara'ya geçmişte defalarca çağrı yapıldığı, ancak bu çağrılara karşı taraftan yeterince karşılık verilmediği'' görüşü dile getirildikten sonra, şunlar kaydedildi 
     'Türk yönetiminin ülkesini, belirtilen grupların faaliyetlerinden tamamen arındırma yönünde gereken en sıkı önlemleri alacağını varsayıyoruz. Bu grupların faaliyetleri, Türk yönetiminin uluslararası alandaki otoritesini de sarsmakta, ayrıca iki ülke arasındaki dostça ilişkilerin gelişim sürecinde olumsuz bir rol oynayabilmektedir.'' Açıklamada, Türkiye'nin, bu ülkedeki Rus tesisleri ve vatandaşlarının güvenliğini garanti altında tutmak için ''gereken her şeyi yapacağı'' umudu dile getirildi. 
     Rusya'nın Türkiye'ye nota verdiğine dair haberler çıksa da, taraflar bunu teyit etmiyor. Rusya Dışişleri Bakanlığı'nın bugünkü açıklamasında da proteso notası verildiğinden söz edilmemesi, bir basın açıklamasıyla yetinerek ''ölçülü ve orantılı'' bir tutum sergilemesi dikkat çekti. 
     Moskova'daki Türk diplomatik kaynaklarından edinilen bilgiye göre,İstanbul'daki eylemin ardından iki taraf arasında Moskova'da ''olumlu bir atmosfer içinde'' düzenli görüş alışverişleri yapıldı ve Rusya açıklamada belirttiği tutumunu sözlü olarak Türk tarafına bildirdi. 
     İki ülke arasında bu sorunla ilgili mevcut atmosfer hakkında bilgi veren Türk diplomatik kaynakları, ''İki ülkenin, ilgili kuruluşlar arasında güvenlikle ilgili işleyen bir ortak mekanizmaya sahip olduklarına, bunun varlığının önemine'' dikkat çektiler. Yetkililer, ''İşleyen, işe yarayan mekanizmalar zaten var ve bu kapsamda Rusya'nın çok sert tepkiler vermesi sürpriz olur'' görüşünü dile getirdiler. 
     Rusya'nın bugünkü açıklamasında yer alan, Türkiye'deki Rus vatandaşlarının ve Rus tesislerinin güvenliğine ilişkin kaygılar konusunda ise, ''Türkiye'nin, ulusal ve uluslararası yükümlülükleri çerçevesinde gereken her önlemi aldığı bilinmektedir. Bu son olay elbette üzüntü vericidir ve bu Rus tarafına da iletilmiştir'' denildi. 







</TEXT>
</DOC>
