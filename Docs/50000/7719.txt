<DOC>
<DOCNO> 7719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/son/sonspo03.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor-Erzurumspor maçı öncesi izdiham 30 yaralı 
</HEADLINE>
<TEXT>

     Birinci Futbol Ligi'nde Bursa'da yapılan Bursaspor-Erzurumspor maçının başladığı dakikalarda yaşanan izdihamda, 2'si ağır 30'u aşkın Bursaspor taraftarı yaralandı. 
     Seyircilerin diğer kapılardan Bursa Atatürk Stadı'na alındığı sırada, Bursasporlu taraftarlar için ''Teksas Tribünü'' olarak adlandırılan kapalı kale arkası tribününe girişi sağlayan ''H-İ'' kapısı saat 13.30 sıralarında açıldı. Kapının açılmasıyla birlikte diğer kapılarda bekleyen biletli ve biletsiz çok sayıda taraftar buraya yüklendi. Bursasporlu taraftarların kapıdan aynı anda girmeye çalışmasıyla, kademeli girişi sağlayan demir korkuluklar koparak bazı taraftarların üzerine düştü. 
     İzdiham sırasında yaralanan 2'si ağır 30'u aşkın taraftar, Bursa Devlet ve SSK hastanelerine kaldırıldı. Bursa Devlet Hastanesi'nde tedavi altına alınan ağır yaralılardan Ahmet Yüce 22 adlı taraftar ameliyata alınırken, kimliği henüz belirlenemeyen diğer ağır yaralı da hastaneye yatırıldı. 
     Bursa Devlet Hastanesi yetkilileri, hastaneye getirilen, bacaklarında kırıklar ve vücutlarında ezilmeler belirlenen 19 yaralıdan 3'ünün SSK, 1'inin de çocuk hastanelerinde sevk edildiğini, diğerlerinin tedavilerinin ise sürdüğünü kaydettiler. SSK Hastanesi yetkilileri ise, hastanede tedavi altına alınan 18 yaralının durumlarının iyi olduğunu bildirdiler. Bu arada izdiham sırasında hafif yaralanan bazı taraftarlar, 112 Acil Kurtarma ekipleri tarafından olay yerinde ayakta tedavi edildi. 




</TEXT>
</DOC>
