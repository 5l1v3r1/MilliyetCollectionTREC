<DOC>
<DOCNO> 44500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sondun19.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Kral'ın oğlu "Babam Afganistan'a geri dönecek..." 
</HEADLINE>
<TEXT>

     Afganistan'ın devrik kralı Zahir Şah'ın oğlu Prens Mir Vaiz Zahir, Afganistan'daki Taliban yönetiminin lideri Molla Muhammed Ömer'in tehditlerine rağmen, babasının ülkesine döneceğini söyledi. 
     İtalya'nın başkenti Roma'da bulunan Prens Zahir, Amerikan televizyonu ABC'ye yaptığı açıklamada, ''Hepimiz gibi babam da Allah'tan korkar. Ancak geri dönmek ve ülkemizi kurtarmaktan korkmuyoruz. Geri döneceğiz, çünkü Afganistan halkı babamın ve bizim gelmemizi ve ülkeyi bu trajedinden çıkarmamızı istiyor'' dedi. 
     Pres Zahir, ''Molla Ömer, Afganistan'a gitmememizi istiyorsa, büyük hata yapıyor. Allah izin verirse gideceğiz'' diye konuştu. 
     Babasının yeniden Afganistan Kralı olmakta gözü olmadığını belirten Zahir, ABD'nin desteğinin önemli olacağını ve bu desteğe ihtiyaçları bulunduğunu söyledi. 
     Taliban lideri Molla Ömer, dün Zahir Şah'ı Afganistan'ı unutması konusunda sert bir dille uyarmıştı. Zahir Şah, 1973'te tahttan indirilmişti. 
     
     'Muhalifler birleşmeye yakın' 

     Afganistan'ın sürgündeki Kralı Muhammed Zahir Şah'ın oğlu, Taliban muhaliflerinin geniş bir koalisyonunun Taliban'ı devirmek için bir anlaşmaya yakın olduklarını söyledi. 
     Kralın en küçük oğlu Mir Vaiz Zahir, Reuters'a yaptığı açıklamada, ''Çok kısa zamanda bir anlaşma olmasını bekliyoruz. Görüşmeler konusunda çok iyi duygular besliyoruz. Çok mutluyum ve tatmin oldum. 
     Görüşmeler tamamlanmaya yakın'' dedi. 
     Taliban karşıtı Kuzey İttifakı'ndan bir heyet de dahil Afgan muhalefet liderleri geçen hafta, Afganistan'da yeni kurulacak yönetim konusunda karara varmak için kabileler meclisinin toplanmasını görüşmek üzere Roma'ya gelmişlerdi. 
     1973'den beri İtalya'da yaşayan Zahir Şah, Afganistan'daki 
     kabileleri bir ulusal birlik hükümeti arkasında biraraya getirmeye çalışmak için ''Loya Jirga'' olarak bilinen kabileler meclisinin toplanması çağrısında bulunmuştu. 
     Loya Jirga'nın gerçekten bir ağırlığa sahip olması için Kuzey İttifakı'nın desteğine ihtiyacı var. 
     






</TEXT>
</DOC>
