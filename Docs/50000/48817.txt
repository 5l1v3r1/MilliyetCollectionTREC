<DOC>
<DOCNO> 48817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sontur03.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan Aslıtürk Amerika'da yakalandı... 
</HEADLINE>
<TEXT>

     Şişli eski Belediye Başkanı Gülay Atığ'ın eşi olarak tanınan Orhan Aslıtürk, ABD'de gözaltına alındı. 
     CNN Türk'ün haberine göre, uzun süredir kırmızı bültenle aranan ve İngiltere tarafından Türkiye'ye iade edilmeyen Orhan Aslıtürk, Miami havalanı'nda FBI tarafından gözaltına alındı. 
     İngiltere'den uçakla ABD'ye gelen Aslıtürk, pasaport kontrolu sırasında yakalandı. 
     FBI Türk yetkililerden Orhan Aslıtürk ile ilgili belgeleri istedi. 
     
     Emniyet Genel Müdürlüğü'nün açıklaması 

     Emniyet Genel Müdürlüğü'nce, Orhan Aslıtürk'ün yakalanması konusunda ''ABD interpolü ile irtibata geçilerek, Aslıtürk'ün Türkiye'ye iade amacıyla geçici olarak tutuklanmasının talep edildiği'' bildirildi. 
     Emniyet Genel Müdürlüğü'nce Aslıtürk'ün yakalanması konusunda yazılı açıklama yapıldı. 
     Açıklamada, Aslıtürk'ün, ''cürüm işlemek için teşekkül oluşturmak ve banka aracı kılmak suretiyle dolandırıcılık suçundan İstanbul 6 nolu DGM Yedek Hakimliği, 4208 sayılı Kara Para Aklamanın Önlenmesine Dair Kanun'a muhalefet suçundan Şişli 1. Sulh Ceza Mahkemesi, teşekkül halinde hayali ihracat yoluyla kaçakçılık suçundan Şişli 2. Sulh Ceza Mahkemesi, cürüm işlemek için teşekkül oluşturmak ve kamu kurumlarını dolandırmak, sahte evrak tanzim etmek suçlarından, Bursa 4. Sulh Ceza Mahkemesi tarafından çıkartılan gıyabi tevkif müzekkerelerine istinaden Türkiye'ye iadesi amacıyla uluslararası düzeyde arandığı'' hatırlatıldı. 
     Açıklamada, Aslıtürk'ün Miami Uluslararası Havalimanı üzerinden ziyaretçi olarak ABD'ye kabulü için müracaatta bulunduğu belirtildi. 
     Bunun üzerine, Türk interpolünün ABD interpolü ile irtibata geçtiği kaydedilen açıklamada, şöyle denildi 
     ''Adı geçenin ülkemize iade amacıyla halen aranmakta olduğu belirtilerek, ülkemiz ile ABD arasında yürürlükte bulunan 'Suçluların İadesi, Cezai İşlerde Adli Yardımlaşma Sözleşmesi' çerçevesinde ülkemize iade amacıyla geçici olarak tutuklanması talep edilmiştir.'' 
     






</TEXT>
</DOC>
