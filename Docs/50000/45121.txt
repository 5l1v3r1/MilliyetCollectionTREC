<DOC>
<DOCNO> 45121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sontur20.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa değişikliği Cumhurbaşkanı Sezer'in onayına sunuldu 
</HEADLINE>
<TEXT>

     TBMM Genel Kurulu'nda dün kabul edilen Anayasa'nın Bazı Maddelerinin Değiştirilmesi Hakkında Kanun, onay için Cumhurbaşkanlığı'na sunuldu. Cumhurbaşkanı Ahmet Necdet Sezer'in, yasayı inceleme süresi, yarından itibaren işlemeye başlayacak. 
     Sözkonusu yasanın yürürlüğe girebilmesi için Cumhurbaşkanı Ahmet Necdet Sezer tarafından onaylanıp Resmi Gazete'de yayınlanması gerekiyor. 
     Cumhurbaşkanı, Anayasa değişikliğine ilişkin yasayı diğer yasalar gibi en çok 15 gün içinde inceleyecek. 
     Anayasa'nın 175. maddesine göre, Cumhurbaşkanı'nın önünde 3 alternatif bulunuyor Cumhurbaşkanı, yasayı onaylayıp Resmi Gazete'de yayınlanması için Başbakanlığa yollayabileceği gibi, halkoyuna da sunabilecek. Anayasa değişikliğine ilişkin yasayı bir kez daha görüşülmek üzere TBMM'ye geri gönderme yetkisine de sahip olan Cumhurbaşkanı bu yetkisini kullanırsa yasa Meclis'te yeniden görüşülecek. 
     






</TEXT>
</DOC>
