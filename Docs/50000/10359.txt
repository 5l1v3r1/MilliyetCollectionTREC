<DOC>
<DOCNO> 10359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/son/sonspo08.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan resmi açıklama "Scala'nın sağlık sorunları var" 
</HEADLINE>
<TEXT>

     Beşiktaş Kulübü, yayınladığı bir bildiriyle, teknik direktör Nevio Scala'nın yerine Christoph Daum'un getirildiğini resmen açıkladı. 
     Siyah-beyazlı kulüpten, yönetim kurulu imzasıyla yapılan yazılı açıklamada şöyle denildi 
     ''Kulübümüzün bu sezon teknik direktörlüğünü yapan Sayın Nevio Scala'nın görevine sağlık sorunları nedeniyle yönetim kurulumuz tarafından son verilmiştir. Yönetim kurulumuz, kulübümüze yaptığı katkılardan dolayı kendisine teşekkür eder. 
     Beşiktaş Profesyonel Futbol A Takımı teknik direktörlüğüne, bugünden başlayarak, 2001-2002 futbol sezonunun sonuna kadar Sayın Christoph Daum getirilmiştir. Sayın Rıza Çalımbay ve Sayın Bülent Albayrak, Sayın Daum'un yardımcılık görevlerini üstleneceklerdir.'' 
     Yapılan açıklamada ayrıca, Daum ve ekibinin bugün saat 14.30'da Fulya Tesisleri'nde futbolcularla tanışacağı ve bu akşam da ilk idmana çıkacakları belirtilirken, teknik heyetteki bu değişikliğin, Türk futboluna ve Beşiktaş'a hayırlı olması dileğinde bulunuldu. 




</TEXT>
</DOC>
