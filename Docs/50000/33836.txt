<DOC>
<DOCNO> 33836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sontur05.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı'ndan polise "işkence" genelgesi 
</HEADLINE>
<TEXT>

     İçişleri Bakanı Rüştü Kazım Yücelen, Avrupa İnsan Hakları Mahkemesi'nin AİHM Türkiye aleyhinde verdiği ihlal kararları incelendiğinde, kararlara dayanak olan hatalı uygulamaların varlığının görüldüğünü belirterek, doğrudan devletin çıkar ve itibarını etkileyen tüm konularda herhangi bir aksaklığa sebebiyet verilmemesini istedi. 
     Rüştü Kazım Yücelen, ''AİHM'in ihlal kararları'' konulu bir genelge yayımladı. 
     Yücelen, genelgesinde şöyle dedi 
     ''Şu ana kadar AİHM'e ülkemiz aleyhine çok sayıda ferdi başvurunun yapıldığı ve aleyhimize sonuçlanan bazı başvurular nedeniyle çok yüksek miktarda tazminat ödeme yükümlülüğü altında kalmamızın yanı sıra, uluslararası kamuoyundaki itibarımızın olumsuz yönde etkilendiği de bilinen bir gerçektir.'' 
     Bu bağlamda, AİHM'in Türkiye aleyhinde verdiği ihlal kararları incelendiğinde, kararlara dayanak olan hatalı uygulamaların varlığının görüldüğünü belirten Yücelen, bu gibi hatalı uygulamalar ve aksaklıkların giderilmesi konusunda şunları kaydetti 
     ''Kişi özgürlüğünün kısıtlanmasına yol açan ve devletin sorumluluğunu başlatan yakalama, gözaltına alma ve ifade alma sırasında Yakalama, Gözaltına Alma ve İfade Alma Yönetmeliği hükümlerine tam olarak uyulmalıdır. TCK'nın 243. maddesi uyarınca, işkence ve kötü muamele ile ifade almanın da kesinlikle yasaklandığı bilinmelidir. Haklarında işkence ve kötü muamele iddiaları bulunan görevliler hakkında derhal yasal işlem yapılmalı ve soruşturmalar mümkün olan en kısa sürede sonuçlandırılmalıdır. 
     Gözaltına alınan herkes mutlak suretle 'nezarethaneye alınanların kaydına ait deftere kaydedilmeli, kayıtlarda tarih ve sıra numaralarının teselsül etmesi usulüne riayet edilmelidir. Yönetmeliğin 13. maddesinde, 'Yakalanarak özgürlüğü fiilen kısıtlanan kişinin gözaltı süresi, bu kişinin yakalanması ile birlikte başlar' hükmü yer almaktadır. Bu hususun hiçbir istisnası bulunmamaktadır. Bu çerçevede, gözaltı süresinin şüphelinin nezarethaneye alındığı gün ve saatten daha sonra başlatılmaması hususuna titizlikle özen gösterilmelidir. 
     Aksi halde, bu tür kayıtların ciddi ve düzenli bir şekilde tutulmadığı ve mahkeme önünde gözaltında kayıp iddiaları ile ilgili yapılan başvuruların asılsızlığını ispatlamanın zorlaştığı unutulmamalıdır. 
     Kolluk kuvvetleri, yasal yetkilerini kullanmaları sırasında özellikle zor kullanma yetkisi 'yetki aşımı veya gereksiz ve orantısız güç kullanımı' tartışmalarına yol açabilecek eylem ve müdahalelerden mutlak suretle kaçınmalıdır. 
     Gözaltına alınan kişilerin sağlık durumunun tespiti amacıyla alınması gereken doktor raporlarında, Yönetmelik hükümlerine göre hareket edilmeli, kolluk kuvvetlerince görevli doktora baskı yapıldığı iddialarına fırsat verecek davranışlardan kaçınılmalıdır. Bu çerçevede Yönetmeliğin 10. maddesinde yer alan 'soruşturmanın selameti' ifadesinin çok geniş bir takdir yetkisi bahşettiği dikkate alınarak, bu konuda doktor ile muayene edilenin yalnız kalması ilkesinden ancak doktor veya şüpheli kişi açısından mutlak bir zorunluluk bulunduğu durumlarda sarfınazar edilmelidir. 
     Öte yandan, yapılan tıbbi muayene sonucu doldurulan formlar, Sağlık Bakanlığı'nın 20 Eylül 2000 tarih ve 13243 sayılı genelgesinin ekindeki formlara uygun olmalıdır. 
     Gözaltı sırasında yürütülen tüm işlemler düzenli olarak kayda geçirilmeli, hazırlık soruşturması kapsamında yapılacak işlemler tamamlandığında şüpheli derhal adli mercilere sevk edilmelidir. Gözaltı süresinin dördüncü güne kadar Cumhuriyet Savcılığı'nca ve bu sürenin 7 güne kadar hakim kararıyla uzatılmasında yetkili mercilerin şüpheliyi bizzat görerek karar vermeleri hususuna güvenlik kuvvetlerince özen gösterilmelidir.'' 
     Genelgesinde, suçu ne olursa olsun, gözaltına alınan kişinin özgürlüğünün kısıtlandığı ilk saatlerden itibaren yasalarda belirlenen istisnalar dışında bir avukatla görüşebilmesinin sağlanması gerektiğini kaydeden Yücelen, yakalanan kişinin, gözaltına alınmasını gerektirecek bir nedenin tespit edilmemesi veya yakalama sebebinin ortadan kalkması halinde derhal serbest bırakılmasını istedi. 
     
     
     






</TEXT>
</DOC>
