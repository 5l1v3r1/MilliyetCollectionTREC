<DOC>
<DOCNO> 23275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/guncel/gun01.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörlerin eylem kararı 
</HEADLINE>
<TEXT>

Maaşlarının sürekli gerilemesine tepki gösteren rektörlerin deklarasyon hazırlığı içinde oldukları öğrenildi 
     SİBEL KAHRAMAN ŞEN İstanbul 

     ODTÜ Rektörü Prof. Dr. Ural Akbulut, maaşlarının sürekli gerilediğini belirterek, 1983’te profesör aylığının orgeneral aylığına eşitken, artık yarbay seviyesine düştüğünü belirterek, rektörler olarak bir deklarasyon hazırlayacaklarını bildirdi. 
     Üniversite personelinin yoksullaştığını kaydeden Akbulut, "40 yıllık hizmet süresi olan bir profesörün aldığı aylık, dört kişilik aileyi yoksulluk sınırında ancak geçindirir" dedi. Son yıllardaki hükümetlerin yükseköğretime destek olmak yerine darbe vurduğunu savunan Akbulut şöyle konuştu 
     "Bütçeden ayrılan pay yüzde 2.2’ ye düşürüldü. "1983’de bir profesör 81 milyon lira maaş alırken, yüksek mahkeme üyesi 79 milyon lira alıyordu. Şimdi profesör maaşı 700 milyon lira. Mahkeme üyesinin eline geçen para 1 milyar lirayı geçiyor. Bunun anlamı Türk gençleri okumasın’ demektir. Türk aileleri çocuklarını üniversiteye gönderebilmek için milyarlar harcıyor. Yalnızca bu hedefe kilitlenmiş durumdalar. Ancak siyasiler bunu kavrayamıyor. Biz de bunu hazmedemiyoruz. Devlet üniversitesi rektörleri olarak yanlaş yaklaşımı paylaşmak istemiyoruz. Cumhuriyet tarihindeki kara lekeye ortak olamayız." 
     Sessiz kalmayı ve gençlerin yaşamını karartacak hiçbir kararın parçası olmayı istemediğini belirten Akbulut, "Bugün rektörlüğü bırakmaya hazırım" diye konuştu. 
     Sorunlarını Başbakan Bülent Ecevit’e bir rapor halinde sunduklarına, ancak aylar geçmesine rağmen bir çalışma yapılmadığına dikkat çeken rektörler, eylem planlarını da çarşamba günü açıklayacak. 
     
Kızdıran tablo      Üniversitelerin içler acısı durumu, bilime verilen önemi de ortaya koyuyor. Almanya’da üniversite öğretim elemanlarının maaşları 4 - 7 bin mark yaklaşık 2 - 3.5 milyar lira arasında değişiyor. ABD’de bu rakam 3 bin 500 - 7 bin dolar yaklaşık 3.8 - 7.7 milyar lira arasında oluyor. Türkiye’deki devlet üniversitelerindeyse araştırma görevlisi 347 milyon, yardımcı doçent 478 milyon, doçent 557 milyon, profesör de 790 milyon lira maaş alıyor. Öğretim üyeleri, bu tablo nedeniyle darboğazı aşmak için, akademik önceliği ikinci derece olan işlere yöneliyor. Döner sermaye veya danışmanlık hizmetlerine öncelik veriyor, kendisini bilimden soyutluyor. 
     
İTÜ rektöründen eşine plaket      Kuruluşunun 228. yılını kutlayan İstanbul Teknik Üniversitesi’nin İTÜ düzenlediği geleneksel "İTÜ Günü"nde, mezunları ve mensupları Ayazağa Kampusü’nde biraraya geldi. Rektör Prof. Dr. Gülsün Sağlamer, Kimya Metalurji Fakültesi’ne iki derslik yaptırarak destek veren eşi Prof. Dr. Ahmet Sağlamer’e de teşekkür plaketi verdi. 
     



 GÜNCEL 
















</TEXT>
</DOC>
