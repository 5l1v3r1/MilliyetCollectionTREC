<DOC>
<DOCNO> 9893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/ekonomi/aeko.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Öncelik bankacılıkta 
</HEADLINE>
<TEXT>

Döviz kurları ve faizlerin nereye oturacağı görüldükten sonra yeni program yazımına geçilecek. Bankacılık sektörünün yeniden yapılanması ve dış kaynak teminine öncelik verilecek 
     HARUN GÜREK Ankara 

     Başbakan Bülent Ecevit’in davetiyle Türkiye’ye gelen Dünya Bankası Başkan Yardımcısı Kemal Derviş’in ekonomiden sorumlu Devlet Bakanlığı’nı üstlenmesiyle birlikte, yeni programa ilişkin eylem planı belli olmaya başladı. 
     Öncelikle bankacılık sektörünün masaya yatırılması ve dış kaynak sağlanması üzerinde duruluyor. 
     Göreve geldikten sonra ekonomistler ve bürokratlarla görüşmeler yapan Derviş, önceki gün Hazine Müsteşar Vekili Ferhat Emil, DPT Müsteşarı Akın İzmirlioğlu, SPK Başkanı Doğan Cansızlar, Merkez Bankası Başkanı Süreyya Serdengeçti ile biraraya geldi. 
     Kemal Derviş, Başbakanlık’ta yapılan bu toplantıda bürokratlarla şu ana kadar uygulanan politikalar ve bundan sonra atılacak adımlar hakkında görüş alışverişinde bulundu. 
     
     Ön adımlar görüşülüyor 
     Derviş, bu arada, Hazine, DPT, Merkez Bankası, Dünya Bankası Türkiye Temsilciliği’nden aldığı bilgilerle mevcut ekonominin içinde bulunduğu durumu da belirlemeye çalışıyor. Derviş bir taraftan da bürokratların, öncelikle atılacak adımlar ve olası program senaryolarına ilişkin çalışmaları da değerlendiriyor. 
     Derviş’in iki günlük süre içinde aldığı veriler, programın yazımına geçmeden önce piyasaların oturması gerektiğini gösteriyor. Veriler, mevcut programın nasıl revize edileceğine, nasıl bir program uygulanacağına karar verilmesi için öncelikle döviz kurları ve faizlerin nereye oturacağının görülmesini zorunlu kılıyor. 
     
     Faizler gözlenecek 
     Döviz kurları ve faizlerdeki dalgalanmanın bayramdan sonra sürmesi de bekleniyor. Bu nedenle henüz kesin bir karar verilemedi. Buna karşın, hangi adımların atılması gerektiği konusunda genel bir görüş birliği oluşmuş durumda. 
     Edinilen bilgilere göre, hem Derviş hem de bürokratlar, bankacılık sektöründeki yapısal sorun çözülmeden, mali yapısı güçlendirilmeden bir program uygulanmasının zor olduğunu düşünüyor. 
     Para politikasının kur ve faizlerin oturmasından sonra şekillendirilmesi kararlaştırıldı. Para politikasında, kur faiz döngüsünün kırılması halinde enflasyon hedeflemesine geçilmesi bekleniyor. 
     Faizlerin yüzde 100 oranının altına düşmemesi halinde, para kurulu, kontrollü para ve serbest kur politikası gibi değişik seçeneklerin de benimsenebileceği belirtildi. 
     
     Yeni program için dış kaynak zorunlu 

</TEXT>
</DOC>
