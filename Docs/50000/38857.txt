<DOC>
<DOCNO> 38857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/ekonomi/eko14.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa 10.000 puanı devirdi 
</HEADLINE>
<TEXT>

Doların hız kesmesi ve faizin inişe geçmesi borsayı hareketlendirdi. Endeks üç hafta sonra 10.000’i aştı 
     EKONOMİ SERVİSİ 

     Bono faizlerinde ve dövizde yaşanan düşüşler borsaya moral verdi. Hisse senetleri ortalama yüzde 1.6 değer kazanırken, İMKB - 100 Endeksi üç haftalık aradan sonra yeniden psikolojik sınırı olan 10.000 puanı aşarak 10.049’dan kapandı. 
     Borsanın yükselişinde bankaların sendikasyon talebine yönelik atılımlar etkili oldu. Nitekim Garanti Bankası’nın 350 milyon dolarlık sendikasyon kredisi sağlaması ve İtalyan ortağı ile ilgili çıkan haberlerin gerçek olmadığını açıklaması, mali sektör hisselerinde rahatlama yarattı. Ancak Garanti’nin hisseleri günü düşüşle kapattı. 
     Endeks gün içinde 9.457 puana kadar inmesine karşın, daha sonra başta Tüpraş olmak üzere bazı lokomotif banka hisselerindeki alımlarla ikinci seansın sonlarında toparlandı. Bu arada işlem hacmi uzun bir aradan sonra yeniden 500 trilyon liranın üzerine çıktı. 
     Önceki gün 1.5 milyon liraya yaklaşarak piyasaları tedirgin eden doların ateşi düştü. Merkez Bankası’nın ortalama 1 milyon 479 bin liradan 60 milyon dolar satması piyasayı rahatlattı. Dolar serbest piyasada 11 bin liralık düşüşle 1 milyon 467 bin liraya geriledi. 
     
     Faiz inişe geçti 
     En aktif 6 Mart 2001 vadeli bononun faizi ise pazartesi valörlü yüzde 84.75’e gerilerken, altı puanlık düşüş kaydetti. Faizlerin haftalık düşüşü de 10 puana ulaştı. 
     



 EKONOMİ 




















</TEXT>
</DOC>
