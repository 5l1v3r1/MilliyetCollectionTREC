<DOC>
<DOCNO> 45545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/yazar/tamer.html </URL>
<DATE> 2001/10/07/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Ankara küçülmeden Türkiye büyüyemez 
</HEADLINE>
<TEXT>

     17 Ağustos depreminin tam ikinci yılında yola çıkan Milliyet TIR'ının 50 günlük serüveni, Türkiye'nin dört bir yanını dolaşıp halkı dinledikten sonra dün Ankara'da Başbakan Bülent Ecevit'e sorunların aktarılmasıyla noktalandı. 
     Başbakan Ecevit, dün bizlerle görüşmeden önce Milliyet TIR'ı aracılığıyla gazetemize yansıyan sorunlar hakkında iyi bilgilendirilmiş. Zira bizleri dinledikten sonra "Bunların hepsi olumsuz izlenimler. Bu ekonomik tablo, bu kriz içinde şaşılacak bir durum değil tabii. Ama mesela Zonguldaklı sizlere fazla sorun yansıtmamış" diyerek ilk saptamasını yaptı ve nedenini sordu. Zonguldak'a gidenlerden biri de bendim. "Orada büyük çoğunluk kamu işçisi ya da devlet memuru. TKİ, oraya hayat veriyor. Özel sektör bu ilde hemen hemen hiç gelişmemiş. Kamu da hükümetinizin tüm vaadlerinin aksine küçülemediği için, Zonguldaklı umudunu koruyor" dedim. 
     
"Özel sektörü küçülttük"      Zaten Ecevit de konuşmanın akışı içinde "Devleti küçültelim derken tam tersi oldu, özel sektörü küçülttük" diyerek itirafta bulundu. 
     Milliyet TIR'ının Anadolu turunda Başbakan'ın dikkatini çeken diğer 2 il ise Antalya ve Denizli'ydi. Ecevit, "Antalya'da beni şaşırtan, kapanan fabrika sayısı bakımından İstanbul'un ardından ikinci sırada yer almasına rağmen, dinamizminin hala sürüyor olması. Sanayi belki nitelik değiştiriyor olabilir" dedi. Antalya'yı ayakta tutan, bu yıl turizmin getirdiği canlılık. Denizli ve Antalya'ya giden arkadaşlarımız Başbakan'a bilgi verdiler. 
     
Çözümü olmayan problem      Ecevit'le yaptığımız görüşme, ekonomik krizden çıkış konusunda beni bir kez daha müthiş umutsuzluğa düşürdü. Aslında Ecevit'le görüşmemizden önce de biliyordum, bizim bugün içinde bulunduğumuz ekonomik krize herhangi bir ekonomik çözümün olmadığını. Matematikte de problemlerin tümü çözülür diye bir kural yoktur. Çözümü olmayan problemler bal gibi vardır. 
     Bizim ekonomik krizimize çözümün siyasette kilitlendiğini ve siyasetçiye güvensizliğin sürdüğü müddetçe de dünyanın en ünlü ekonomistleri kafa kafaya verip dilleriyle kuş tutsalar, ekonominin düze çıkmayacağını biliyordum. Ama yine de sayın Başbakan'ın ekonomide düze çıkma reçetelerini madde madde dinleyince moralim bozuldu. 
     
Çare olmayan çareler      Başbakan'a göre dış kaynak konusunda son dönemde olduğu gibi IMF'yle ilişkiler çerçevesinde 3 - 4 haftada bir telaşlanmamak için, iç kaynaklarımızı sağlama almak zorundaydık. İç kaynak sorununu çözecek reçete ise şunlardı 
     50 yıldır her bunalımda tozlu raflardan indirilip önümüze konan kamuya ait taşınmazların değerlendirilmesinden elde edilecek gelir Sayın Ecevit ciddi ciddi hala, Hazine arazilerinin satışını iç kaynak açısından Türkiye'yi ferahlatabilecek bir önlem olarak görüyordu. 
     Altın ve gümüş rezervleriyle ilgili görüşleri de değişmemişti "Türkiye, altın ve gümüş rezervleri bakımından dünyanın en zengin ülkelerinden biri. O servet orada yatıyor. Biz de el süremiyoruz. Olacak bir şey değil " dedi. Altın - gümüş rezervlerimizin son aylarda pompalandığı kadar olmayabileceği, o rezervlere gerçekten sahip olmuş olsak, bugün Türkiye'nin çok farklı bir konumda olabileceği olasılığını anlaşılan hiç düşünmemişti. 
     Köy - Kentler'in geliştirilmesi ve tüm illere yayılması ile kapanmak üzere olan fabrikaların "mutlaka" kurtarılması da ekonomik krize çözüm için Başbakan'ın öncelik verdiği önlemlerden diğerleriydi. 
     
BDDK'dan hoşlanmıyor      Bu arada Başbakanımızın Bankacılık Düzenleme ve Denetleme Kurumu BDDK'dan da pek hoşlanmadığını anladık. "Devletin pek çok yetkisini özel sektöre değil de, özerk kuruluşlara devretmişiz. Bu büyük hata" dedi. Hangileri diye sorduk, "Bankalar ve finans kesimiyle ilgili ne kadar özerk kuruluş aklınıza gelirse..." yanıtını aldık. Oysa İstanbul'daki ekonomi kulislerinde BDDK Başkanı Engin Akçakoca da son aylarda, hükümetin dümen suyuna fazla girdiği gerekçesiyle eleştiriliyordu. 
     
     







Aşk nedir .. 


Devleti değil özel sektörü küçülttük’ 


Ankara'dan Siyasette bir dönem kapanıyor 


Tır Başbakanlık'ta 


Ecevit'in sonbaharı 


Başbakan eğitime yabancı 


"Öteki tehlike'ye dikkat " 


Aşkın ömrü kaç yıldır 


Demokrasi nedir 


Ecevit'i sarsan krizler 


Ankara küçülmeden Türkiye büyüyemez 


İnsan 10100.0.10.01.1.1010 


Anayasanın Hikayesi - 2 


Dolar, IMF, G - 7 derken kafam fena karıştı 


Herkes dertli Ecevit bile .. 


</TEXT>
</DOC>
