<DOC>
<DOCNO> 6573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/son/sondun06.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat Şaron'a zaman tanıyacak 
</HEADLINE>
<TEXT>

     Filistin lideri Yaser Arafat, İsrail'in yeni başbakanı Ariel Şaron'a barış isteyip istemediğini göstermesi için zaman tanıyacağı sözü verdi. 
     Reuters'a yaptığı açıklamada, ''Bekleyip görmeliyiz'' diyen Arafat, Şaron'u politikalarına ve kiminle hükümet kuracağına göre değerlendireceklerini belirtti. 
     Yaser Arafat, Şaron'un sorumlu tutulduğu 1982'deki Şabra ve Şatilla katliamlarıyla ilgili olarak, ''Bu konuda konuşmak istemiyorum, ancak bu olay aklımın bir köşesinde.'' dedi. 
     Diğer İsraillilerle görüştüğü gibi Şaron ile de temas edebileceğini belirten Arafat, ''1973'te Beyrut'ta FKÖ yetkilileri Ebu Yusuf El Nacar, Kemal Nasır ve Kemal Advan'ın öldürüldükleri olayda bana suikast için gelen Barak ile de görüştüm'' diye konuştu. 1982 Beyrut kuşatması sırasında Şaron'un ''13 kez kendisini öldürmeye çalıştığını'' belirten Arafat, Filistin-İsrail görüşmeleri için iki yıl önce Washington yakınlarındaki Wye Plantation'da Şaron ile biraraya geldiğini anımsattı. İsrail halkının seçtiği kişiyle temas kuracağını söyleyen Arafat, İsrail halkının yüzde 69'unun barış istediğinin unutulmaması gerektiğini belirtti. 




</TEXT>
</DOC>
