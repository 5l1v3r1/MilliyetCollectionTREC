<DOC>
<DOCNO> 17241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/soneko05.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford Otosan Kocaeli fabrikası açılıyor... 
</HEADLINE>
<TEXT>

     Ford Motor Company Başkanı Jacques Nasser, Kocaeli Otomotiv Fabrikası'nı, Koç Holding ile 70 yıldır dostluklarına güvenerek kurduklarını belirterek, Türk pazarına güvendiklerini bildirdi. 
     Nasser, Ford Otosan Kocaeli Fabrikası'nın açılış töreni öncesinde düzenlenen basın toplantısında, bu yatırıma tek başlarına karar vermediklerini, 100 yıllık geçmişi olan Ford'un 70 yılı aşan Koç ailesiyle ilişkisinin yatırımı yönlendirdiğini söyledi. 
     Türkiye'nin, cidi bir değişim süreci yaşadığını ve bu süreçte yaşanan sorunları da aşacak önemli potansiyele sahip olduğunu belirten Nasser, ''Türk Pazarına güveniyoruz. Buraya gelmemiz Türk sanayi açısından önemli'' dedi. 
     Ford Motor Campany'nin dünyanın çeşitli ülkelerinde yılda 7.5 milyon araç üretip, 170 milyar dolarlık ciro sağladığını ifade eden Nasser, şöyle konuştu 
     'Ford Motor Company'nin dünyada 400 bin civarında çalışanı var. Biz, şirket kriterlerine ve müşteri talebine göre hareket ederiz. Türk işçi ve mühendislerinin Avrupa ve dünya ekonomisindeki gücünü değerlendirip, global üretim kapasitemizi artırmak için teknoloji transferini doğru bulduk. Stratejik bir ülkede 21. yüzyıl üretim merkezini kurduk. Bu yatırım, Türk ekonomisine olan güveni artıracaktır.'' 
     Nasser, bir gazetecinin Ford Motor Company'nin dünyanın çeşitli ülkelerinde yaptığı şirket evlilikleri hakkındaki sorusunu üzerine de, şunları kaydetti 
     'Otomotiv sektöründe dünyada 4-5 şirket kalacak. Ford da bunların varasındadır. Jaguar ve Volvo'nun da aralarında bulunduğu güçlü markaları aldık. Bunlar sayesinde önemli bir rekabet avantajı yakalayacağız. Şu an için yeni bir şirket evliliği düşünmüyoruz. Türkiye, küresel operasyonlarımız ve otomotiv sektöründeki küreselleşmenin önemli merkezi olacağı için tercihimizdir. Bundan sonra, dünyada 7 ile 12 milyon arasında araç üretme kapasitesine sahip şirketler ayakta kalabilecek. Ford da, bu şirketler arasında yer alacaktır.'' 
     Nasser, bir başka soru üzerine de, yatırım yaptıkları diğer ülkeler de ekonomik krizler görüldüğünü anlatarak, ''Ford Motor Company uzun vadeli yatırımlarını risk alarak yapar. Biz global bir şirketiz. Her türlü ekonomik ve doğal afetlere karşı uzun vadeli düşünüp, yapılacakları planlarız. Çünkü, uzun vade için karar alırken kısa sürede mükemmeli yakalayamazsınız'' dedi. Devalüasyon konusuna ilişkin bir soruyu da yanıtlayan Nasser, ''Devalüasyon güncel ve önemli konu. Ama uzun vadede çok şey değiştirmez. Yalnız para biriminin değerinin çok düşmesi de iyi değildir'' diye konuştu. 
     Koç Holding Yönetim Kurulu Başkanı Rahmi Koç da, dünyadaki rekabetin süratle ilerlediğini, yarışa katılmayan ülke ve sermaye gruplarının geri kalmaya mahkum olduğunu söyledi. Türk işadamının dinamik ve kaygan zeminde iş yapmaya alışık olduğunu ifade eden Koç, şöyle konuştu 
     'Ford, yatırımlarını uzun dönemde değerlendirir. Türkiye, Ortadoğu ve Rus pazarına yakın olması açısından önemlidir. Bu nedenle teknoloji ve sermaye transferinde, grubumuza da güvenerek sakınca görmemiştir. Rekabet süreci içersinde teknoloji gerek. Borçlanan Türkiye'nin ömrünü sürdürmesi başka türlü de mümkün değildir. Bu fabrika da bu amaca hizmet edecektir. Yani, elin taşı ile kuşunu vuruyoruz.'' 
     Rahmi Koç, otomotiv sektöründeki rekabete ilişkin bir soru üzerine de, 100 binin altında üretim yapan kuruluşların, ithalat yapanlarla rekabet edemeyeceği görüşünü savundu. Otomotiv sektörünün, Koç grubunun ana iş kollarından biri olduğunu bildiren Koç, Türkiye'nin bu ve benzeri yatırımlarla krizi aşıp gerçek ihracat potansiyelini yakalayacağını kaydetti. Ford Otosan Genel Müdür Yardımcıları Turgay Durak ve Mehmet Barmanbek de, üretilecek araçların teknik özellikleri ve pazar payı konusunda bilgi verdi. Toplantıya, Ford Otosan FGenel Müdürü Mark Schulz da katıldı. 




</TEXT>
</DOC>
