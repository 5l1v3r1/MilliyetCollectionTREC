<DOC>
<DOCNO> 15250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/son/soneko01.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücret 86 dolar eridi 
</HEADLINE>
<TEXT>

     Yürürlüğe girdiği 1 Ocak tarihinde 208.8 dolara tekabül eden 139 milyon 950 bin lira tutarındaki brüt asgari ücretin, yaşanan son ekonomik kriz ve dalgalı kur sistemi nedeniyle 86.9 dolar değer yitirerek, 121,9 dolara düştüğü bildirildi. 
     Türk-İş Araştırma Uzmanı Enis Bağdadioğlu'nun hesaplamalarına göre, net 102 milyon 369 bin 600 lira olan ve yürürlüğe girdiği 1 Ocak'ta 152.8 dolara tekabül eden net asgari ücret ise 63.6 dolar değer yitirerek, 89.2 dolara indi. Hesaplamalarda asgari ücretin yürürlüğe girdiği tarihte dolar 670 bin 154 lira, dalgalı kur sisteminde ise dolar 1 milyon 148 bin 262 lira olarak baz alındı Türk-İş'in hesaplamalarına göre, asgari ücretle çalışan bir işçinin bazı temel gıda maddelerini satın alabilmek için çalışması gereken süreler de uzadı. 
     Asgari Ücretle çalışan bir işçi, 1 ekmek satın alabilmek için 21 dakika, 1 kilogram et için 9 saat 13 dakika, 1 kilo süt için 1 saat 34 dakika, 1 kilo peynir için 7 saat 32 dakika, 1 kilogram kuru fasulye için ise 5 saat 23 dakika çalışması gerekiyor. 
     Yine asgari ücretli işçi, 1 kilogram zeytin satın alabilmek için 6 saat 17 dakika, 1 kilogram ayçiçek yağı için 3 saat 41 dakika, 1 kilogram şeker için 1 saat 45 dakika, 1 kilogram pirinç için 3 saat 43 dakika, 1 kilogram çay için 9 saat 16 dakika, 1 kilogram zeytin için 6 saat 17 dakika ve 1 kilogram tavuk satın alabilmek için ise 4 saat 28 dakika emek harcaması gerekiyor. 
     Türk-İş Genel Eğitim Sekreteri Salih Kılıç, Asgari Ücret Tespit Komisyonu'nun Çalışma ve Sosyal Güvenlik Bakanı Yaşar Okuyan tarafından toplantıya çağırılmasını isteyerek, komisyonun dalgalı kur sistemi karşısında eriyen asgari ücreti yeniden belirlemesi gerektiğini bildirdi. 
     Kılıç, komisyonun, yürürlükteki asgari ücreti, DİE'nin tespit ettiği rakamların da altında belirlediğini kaydetti. Asgari ücretle çalışan işçinin son ekonomik krizden ötürü iyice yoksullaştığına dikkati çeken Kılıç, şunları söyledi 
     'Net asgari ücret dalgalı kur sistemi nedeniyle 100 doların da altına düştü. 100 dolarla geçinebilmenin mümkün olmadığı bugünkü koşullarda, asgari ücret tespit komisyonu Çalışma Bakanı tarafından toplantıya çağırılmalı ve yeni ücreti belirleme çalışmalarına başlamalıdır. Bu önerimizin hayata geçirilmesi, bu ücretle çalışan yaklaşık 5 milyon dolayındaki işçinin de isteğidir. 
     Halen brüt 139 milyon 950 bin lira olan asgari ücretten, 19 milyon 593 bin lira SSK primi, 14 milyon 348 bin 700 lira gelir vergisi, 839 bin 700 lira damga vergisi, 2 milyon 799 bin lira işsizlik sigortası toplam 37 milyon 580 bin 400 lira kesinti yapılarak, işçiye net 102 milyon 369 bin 600 lira ödeniyor. Komisyonun aldığı karar uyarınca, asgari ücret 1 Temmuz'dan itibaren brüt 146 milyon 947 bin 500, net 107 milyon 323 bin 830 lira olarak uygulanacak. 




</TEXT>
</DOC>
