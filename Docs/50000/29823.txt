<DOC>
<DOCNO> 29823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sontur10.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Derviş'in siyasetle ilgisi yok" 
</HEADLINE>
<TEXT>

     Başbakan Bülent Ecevit, Devlet Bakanı Kemal Derviş'in siyasi harekete girişip girmeyeceği ve en çok DSP'ye yakın olduğunun konuşulduğunun ifade edilmesi üzerine Ecevit, ''Ne siz sormuş olun, ne de ben yanıtlayım. Doğru değil. Şu sırada Sayın Derviş'in siyasetle ilgisi yok, çok önemli bir görevi var. Siyasal senaryoların içine onun çekilmesini doğru olmayacağını düşünüyorum'' diye konuştu. 
     Ekonomiden sorumlu Devlet Bakanı Kemal Derviş'in şu sırada siyasetle ilgisinin bulunmadığını, çok önemli bir görevi sürdürdüğünü de dile getiren Ecevit, Derviş'in siyasal senaryoların içine çekilmesinin doğru olmayacağını düşündüğünü kaydetti. 
     Derviş'in, Turgut Özal'a hayranlığını dile getirdiğinin anımsatılarak, bu konudaki değerlendirmesinin sorulması üzerine Ecevit, ekonomik açıdan son derece duyarlı bir aşamadan geçildiğini, bu aşama ortalığı sarsmadan geçilebilirse çok şeyin çözüleceğini vurguladı. Ecevit, bu tür tartışmaları, vatandaşlar ve basının yapabileceğini ancak bu tür tartışmalara çok zorlanmazsa kendisinin girmesinin doğru olmayacağını söyledi. 
     
     FP'nin kapatılması 
     Ecevit, kapatılan FP'de, kapatılan RP'nin Genel Başkanı Necmettin Erbakan'ın genel başkanlık yaptığı dönemdekinden, daha farklı parti yapısının ortaya çıktığını ifade ederek, ''Fakat laiklik konusundaki sıkıntıları ortadan kalkmış değildi'' dedi. 
     
     Toprak reformu 
     Ecevit, toprak reformunun neden yapılamadığını, engel olan baskı gruplarının bulunup bulunmadığına ilişkin soruya, ''Tabii baskı grupları var, o bölgenin geleneksel güçleri var. Onların, her zaman parlamentoda çok sayıda temsilcileri olmuştur. Ama artık o feodal yapının sakıncaları konusunda bir bilinçlenme yaygınlaştı. O konuda da adımlar atabileceğimizi umarım'' karşılığını verdi. 
     
     Siyasi yasaklılar 
     Kapatılan RP'nin Genel Başkanı Necmettin Erbakan ve İstanbul Büyükşehir eski Belediye Başkanı Recep Tayyip Erdoğan'ın yasaklı olduğunun vurgulandığı ancak siyasi faaliyetlerde bulunduğunun görüldüğü, Erdoğan'ın ise yasaklı olmadığını söylediğinin anımsatılması üzerine Ecevit, hukukçu olmadığını söyledi. 
     Ecevit, ''Açıklama gerekmez mi '' sorusu üzerine, ''Gerekir tabii. Onu Adalet Bakanı ile konuşabilirim. Onu hemen halletmemiz lazım'' dedi. 
     
     'IMF'yi ben aradım' 
     IMF Başkanı Kohler'in, dün kendisine telefon açarak, Emlakbank yasasının onaylanmaması ve Telekom yönetim yönetimi konularındaki rahatsızlıklarını ilettiği yönünde çıkan haberin anımsatılması üzerine Ecevit, şunları kaydetti 
     '''Haber genelde doğru ama bir yanlışlığı var. IMF beni aramadı, ben IMF'yi aradım. Nedenim de şuydu Meclis'te çok yoğun bir çalışma yaptık. Bu çalışmalardan bir kısmı IMF ile ilişkilerimizi ilgilendiren yasalardı. Sayın Kohler'i arayıp, bu konuda onun da sevineceğini düşünerek, bilgi verdim. IMF'nin üzerinde durduğu ve bizim de benimsediğimiz yasaların tümü çıktı dedim. Son derece de hızlı bir çalışma yaptı TBMM. Herhalde buna siz de sevinmiş olmalısınız dedim. 
     Bazı kaygıları var, bence yersiz kaygılar. Telekom konusu dillere düşmeseydi bunca zamandır herhalde IMF, üzerinde durma gereği bile duymazdı. Kim Yönetim Kurulu üyesi olacak, kim yetkili durumda olacak, bunlar bir ülkenin içişleri ile ilgili ayrıntılardır. Bunun üstünde durmanın doğru olmadığını kendisine söyledim. Emlakbank'la ilgili kanun hala çıkmadı dedi. Ne yapalım biz çıkardık Cumhurbaşkanı'na arz ettik o da süresi içerisinde bir yanıt verecek. Artık bunun üzerinde durmayın dedim.'' 
     Ecevit, Cumhurbaşkanı ile diyaloğunun nasıl olduğunun sorulması üzerin de ''Cumhurbaşkanı'nı hafta sonu rahatsız etmemek için dün mesaj gönderdiğini ifade etti. Emlakbank ile ilgili yasanın hafta başında çıkmasının iyi olacağını Cumhurbaşkanı'na ilettiğini bildiren Ecevit, böylelikle IMF ile Türkiye arasında bir pürüzün zamanında ortadan kalkacağını söylediğini kaydetti. 
     






</TEXT>
</DOC>
