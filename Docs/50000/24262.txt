<DOC>
<DOCNO> 24262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sondun03.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman'ı rahatsız eden işadamına sanatçıdan uzak durma cezası 
</HEADLINE>
<TEXT>

     Ünlü sinema yıldızı Nicole Kidman'ı rahatsız eden işadamına 3 yıl boyunca sanatçıdan uzak durma cezası verildi. 
     Çok sayıda internet çöpçatan sitesinin sahibi 40 yaşındaki Matthew Hooker, Kidman ile ilişki kurmak amacıyla birçok kez teşebbüste bulunmakla suçlanıyordu. 
     Kidman'ın avukatları, Hooker'ın kendisine ait internet sitesinden,aralarında bir aşk şiirinin de bulunduğu çok sayıda mesaj yayınladığını ve sanatçının evine gelerek Kidman'ı baleye ve dondurma yemeye çağırdığını belirttiler. Hooker'ın ayrıca, Kidmanın yardımcısına, halkla ilişkiler menajerine telefon ettiği ve yazılı olarak sanatçının çocuklarına hocalık etme teklifinde bulunduğu kaydedildi. Mahkemeye gelmeyen, ancak yazılı açıklamada bulunan Kidman ise Hooker'ın hareketlerinin kendisinin ''güvenliği ve emniyeti konusunda korku duymasına neden olduğunu'' belirtti. 
     Santa Monica Üst Mahkemesi Yargıcı Alan Haber, Hooker'un sanatçıyı taciz ettiği ve ciddi şekilde sinirlendirdiği konusunda yeterli delil bulunduğunu belirterek, Matthew Hooker'ı, 3 yıl boyunca Kidman'ın 250 metre yakınında bulunmama cezasına çarptırdı. Karara tepki gösteren Hooker ise Kidman'a karşı her zaman ''bir beyefendi gibi'' davrandığını ileri sürerek, iftirada bulunmak suçundan Kidman'a karşı dava açacağını söyledi. Kidman ile Mart ayında bir kitapçıda tesadüfen tanıştıklarını iddia eden Hooker, ünlü sanatçının kendisiyle ''deli gibi flört ettiğini'' öne sürdü. Kidman'a karşı milyonlarca dolarlık dava açacağını belirten Hooker, ''O burada büyük bir hata yaptı'' dedi. 







</TEXT>
</DOC>
