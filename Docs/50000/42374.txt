<DOC>
<DOCNO> 42374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/guncel/gun03.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
SAVAŞ İLANI 
</HEADLINE>
<TEXT>

ABD, terörist saldırıların faillerini vurmaya hazırlanıyor. Üniformalı herkesi göreve çağıran Başkan Bush’un bir numaralı hedefi USAME BİN LADİN 
     YASEMiN ÇONGAR Washington 

     ABD yönetimi, dün hem kamuoyuna yaptığı açıklamalarda, hem de yürüttüğü diplomatik temaslarda "Savaş halindeyiz" mesajını verirken, Afganistan'daki terörist lider Usame Bin Ladin'i açıkça hedef gösterdi. Arap ülkelerini "Ya bizimlesiniz ya da karşımızdasınız" diye uyaran Washington, Pakistan'a ilettiği bütün taleplerin ise İslamabad tarafından kabul edildiğini duyurdu. 
     Başkan George W. Bush, dün Camp David'de Ulusal Güvenlik Konseyi'ni topladı. Bush gerek toplantı öncesinde basına yaptığı açıklamada, gerek haftalık radyo konuşmasında bugüne kadarkinden daha sert bir üslup kullandı ve "Savaştayız. Bu eylemleri yapanları bulacağız, deliklerinden çıkaracağız, kaçarken yakalayacağız ve adaleti yerine getireceğiz" dedi. 
     Hazırlandıkları mücadeleyi "geniş kapsamlı ve uzun süreli" diye niteleyen Bush, "Sembolik bir eylemle yetinmeyeceğim. Vereceğimiz cevap yaygın, uzun soluklu ve etkili olmalı. Sabırlı olmanızı isteyeceğiz. Çünkü çatışma kısa süreli olmayacak. Kararlı olmanızı isteyeceğiz. Çünkü çatışma kolay olmayacak. Kuvvetli olmanızı isteyeceğiz, çünkü zafere giden yol uzun olabilir" diye konuştu. 
     
     İslamabad’a teşekkür 
     Usame Bin Ladin'i "bir numaralı şüpheli" saydıklarını da kaydeden Bush, Suudi kökenli terörist lideri kastederek, "Eğer ABD'den ve müttefiklerimizden saklanabileceğini düşünüyorsa, fena halde yanılıyor" dedi. Bush yönetiminin Bin Ladin'i resmen hedef göstermesi, dikkatleri Afganistan'a karşı bir harekat olasılığına yöneltirken, ABD diplomatları da, hem Arap ülkelerini, hem Pakistan'ı yanlarına çekmek için çalışıyorlar. ABD Dışişleri Bakanı Colin Powell, İslamabad yönetimine bir talepler listesi sunduklarını ve bu taleplerinin hepsinin kabul edildiğini belirterek, İslamabad yönetimine teşekkür etti. 
     
     Irak ve Ortadoğu 
     Öte yandan Suriye dahil 15 Arap ülkesinin temsilcileri, dün ABD Dışişleri'ne çağrıldı ve teröre karşı Washington ve müttefikleriyle aynı cephede yer almaları istendi. ABD kaynakları, Ortadoğu'da çeşitli nokta hedeflere yönelik operasyonlar ile Irak'a karşı kapsamlı bir harekatın da "gündeme gelebileceğini" ifade ediyorlar. Bu operasyonlarda, Amerikan kara birliklerinin de kullanımı "olasılık dahilinde" sayılıyor. 
     



 GÜNCEL 
























</TEXT>
</DOC>
