<DOC>
<DOCNO> 14977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sonspo04.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Leeds'in ırkçılıkla yargılanan futbolcularından biri beraat etti 
</HEADLINE>
<TEXT>

     Leeds kentinin merkezinde Asya kökenli Sarfraz Najeib adlı öğrenciyi döverek ağır yaralayan 2 futbolcu arkadaşıyla ilgili kanıtları karatmakla suçlanan AFC Leeds United oyuncusu Michael Durberry beraat etti. 
     Yargılamanın başında Sarfraz Najeib'i döven futbolcu arkadaşları Lee Bowyer ve Jonathan Woodgate ile 2 suç ortakları hakkında kanıtların yok edilmesi konusunda ifade vermeyi reddederek bu kanıtların yok edilmesine yardımcı olan Michael Durberry, karar değiştirip arkadaşları aleyhinde konuşunca beraat etmeyi başardı. Mahkeme kararının ardından hiçbir açıklamada bulunmayan Durberry, şimdi futbolcu arkadaşlarıyla ilgili olarak verilecek kararı bekliyor. 
     Davada jürinin AFC Leeds United takımı oyuncuları Lee Bowyer, Jonathan Woodgate ve suç ortakları olan Paul Clifford ve Neale Caveney'in hakkındaki kararını vermesi bekleniyor. 
     AFC Leeds United takımının 3 futbolcusunu yargıç karşısına çıkartan olay geçen yılın Ocak ayında Leeds kent merkezinde yaşanmış ve ünlü futbolcular Lee Bowyer ve Jonathan Woodgate'in bir bar çıkışında tartıştıkları 20 yaşındaki Sarfraz Najeib'i öldüresiye dövdükleri ileri sürülmüştü. Ünlü futbolcular, olay sonrasında kanlı giysilerini değiştirerek kanıtları yok etmekle suçlanırken, Najeib'in dövülmesi olayına karıştıklarını da reddediyorlardı. 




</TEXT>
</DOC>
