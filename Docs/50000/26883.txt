<DOC>
<DOCNO> 26883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sonspo26.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Başkanı Süren'den sitem "Bize kimse sahip çıkmadı" 
</HEADLINE>
<TEXT>

     Galatasaray Kulübü'nün Olağan Divan Kurulu Toplantısı Lütfi Kırdar Uluslararası Kongre Merkezi ve Sergi Sarayı'nda yapılırken, kulüp başkanı Faruk Süren, kurul üyelerine sitemde bulundu. 
     150 kadar üyenin katıldığı yemekli toplantıda üyeler, başkan Süren'den olağanüstü kongreye gidilme nedenlerini anlatmasını istedi. Bunun üzerine söz alan Süren, divan kurulu üyelerini verdikleri oylara sahip çıkmamakla itham ederek, ''Gelecek yönetimlere bunlar yapılmamalı. Oylara sahip çıkılmalı'' dedi. 
     Sırtlarının hiçbir zaman sıvanmadığını ve sürekli eleştirildiklerini belirten Süren, bunların maksatlı yıpratma ve jurnalcilik politikaları olduğunu ileri sürdü. 
     Süren, iki projelerinin bulunduğunu ve bunlara kaynak aktarmaları gerektiğini vurgulayarak, ''İçimizden sürekli 'Bunlar battı, iflas etti' şeklinde eleştiriler yapılırken, kim bize kredi verir '' diye konuştu. 
     Süren, Galatasaray'ın son 5 yılda aldığı başarılarla dünya markası olduğunu da kaydederek, sözlerini şöyle sürdürdü 
     ''1996 yılında göreve geldiğimizde bir tespit yaptık. Futbolun bir endüstri haline geldiğini ve buna layık şekilde yönetilmesi gerektiğini saptadık. Bunun için de öncelikle sportif başarının gerekli olduğuna karar verdik. Başarının ardından da bunların paraya çevrilmesinin gerektiğini gördük. Sportif başarıda bir yere kadar geldik. Ancak paraya çevirmede bazı yerlerde muvaffak olamadık. Ülkenin koşulları da burada önem kazandı. Ancak bir yönetici bunları görmeli. 
     Galatasaray bir dünya markası haline geldi. Dünyada eskiden Türkiye denilince akla, saçma sapan bir film olan 'Geceyarısı Ekspresi' gelirdi. Şimdi ise Galatasaray ve Galatasaray'ın güzellikleri akla geliyor. Bugün dünyada Türkiye'yi temsil eden tek marka Galatasaray.'' 
     Faruk Süren, böyle bir ürün oluştuğunu, ancak bu ürünün Galatasaray'ın içinden aşağıya çekmeye çalışıldığını öne sürerek, bu kişilerin medyada yalan yanlış açıklamalarla bunu gerçekleştirmeye çalıştıklarını ifade etti. 
     
     'Kavga ortamı yaratıldı' 
     Başkan Süren, yönetim kurulu içinde bir güvensizlik ve kavga ortamı yaratıldığını savunarak, ''Güvensizlik ve kavga ortamını bertaraf etmek ve konsensüs sağlanması için kongre kararı aldık'' dedi. 
     Bu şekilde devam edemediklerini belirten Süren, yöneticilerin heyecanlarını kaybettiğini ve kendisine ''Biz bu işi bırakalım. Sen de bırak, yıpranıyorsun'' dediklerini anlattı. 
     Bu kavga ortamından çıkmaları gerektiğini vurgulayan Süren, ''Yoksa beni yıpratmak isteyenler bunu gerçekleştirmek için kurumu da yıpratacaklardı. 'Çekilmemiz gerekiyor' dedik ve çekildik. Bugüne kadar kusurumuz olduysa affınıza sığınıyoruz. Seçime gidiyoruz ve ben adaylığımı koymuyorum'' diyerek sözlerini tamamladı. 
     
     İzzettin Doğan 'Yönetim değişmeli' 
     Galatasaray kulislerinde adı başkan adayları arasında geçen İzzettin Doğan da divanda yaptığı konuşmada, yönetimin hataları yüzünden, elde edilen başarılara sevinemediklerini kaydederek, ''Yönetim değişmelidir'' dedi. 
     Galatasaray'da uzun yıllar çalışmış biri olarak, Galatasaray yönetiminin kendi içinden şüphe eder hale geldiğini görmediğini ifade eden Doğan, Galatasaraylı yöneticilerin önlerine uzatılan her mikrofona konuşursa bozulmalar olacağını söylediğini, bu tespitlerinin doğru çıktığını anlattı. 
     ''Yönetimden 3 kişiye mali konuda sorular soruyorsunuz, 3 ayrı cevap alıyorsunuz'' diyen İzzettin Doğan, şöyle devam etti 
     ''Hata yapılabilir, ancak bu hatanın ne olduğunu bilmek gerekir. Galatasaray'da başkanın tespitinden sonra, kurumun ayakta kalması için alınan olağanüstü genel kurul kararını destekliyorum. Yönetim değişmelidir. Yönetim hataları yüzünden elde edelin başarılara sevinemedik. Sevincimiz kursağımızda kaldı. 
     4-5 futbolcudan elde edebileceğimiz büyük bonservis paralarını alamadık. Kulübü kurumsallaştıramadık. Galatasaray, profesyonel bir hukukçu kadrosuyla çalışmalıdır.'' 
     Aday olması konusundaki isteklerin kulağına geldiğini, bunun, her faniye nasip olmayacak bir onur olduğunu belirten Doğan, adaylık için henüz bir karar vermediğini, ancak Galatasaray'ın kurumsallaşması ve şeffaf olması için hizmet edeceğini bildirdi. İzzettin Doğan, ''Galatasaray'a çok şey borçluyum. İnsanlık, barış ve birleştiricilik benim karakterimdir. Bundan sonra daha şeffaf bir Galatasaray'ın yapılanması için elimden gelen herşeyi yapacağım. 2-3 gün içinde bazı oluşumlar meydana gelebilir'' dedi. 






</TEXT>
</DOC>
