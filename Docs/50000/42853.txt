<DOC>
<DOCNO> 42853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sonspo13.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlara göre Kubilay henüz futbol oynayacak durumda değil 
</HEADLINE>
<TEXT>

     Uludağ Üniversitesi Hematoloji Anabilim Dalı Başkanı Prof. Dr. Ahmet Tunalı, lösemi hastalığını yenen Kubilay Toptaş için ''şu anda tam olarak futbol oynayabilir diyemeyeceklerini'' söyledi. 
     Tunalı, yaptığı açıklamada, löseminin diğer kanser hastalıkları gibi ''tekrarlama'' riski taşıdığını, bu nedenle Kubilay'ın bir süre daha tetkik altında tutulması gerektiğini belirtti. 
     ''Futbol agresif bir oyun. Bu nedenle her an kanamalı yaralanmalar olabiliyor'' diyen Prof. Dr. Tunalı, Kubilay'ın ''trambosit'' kanda pıhtılaşmayı sağlayan hücrelerinin yeterli düzeyde çalışmadığını, bu durumda da maç ve antrenman sırasında olabilecek kanamalı sakatlıkların genç futbolcu için risk oluşturabileceğini anlattı. 
     Tunalı, Kubilay'ın sağlık durumu ile ilgili Uludağ Üniversitesi Spor Hekimliği Anabilim Dalı ile birlikte çalıştıklarını belirterek, şöyle konuştu 
     ''Kubilay'ın bir süre daha tercihen üniversite hastanesi bünyesinde olmak üzere hematoloji uzmanlarının kontrolünde olması gerektiğini düşünüyoruz. Futbol Federasyonu'nun bu oyuncu için istediği, futbol oynamasına engel yoktur raporunu şu anda veremiyoruz. Çünkü, Kubilay için şu anda futbol oynayabilir diyemeyiz.'' 
     Açıklamalarının Kubilay'ın hastalığını yenemediği şeklinde algılanmaması gerektiğine de işaret eden Prof. Dr. Tunalı, profesyonel olarak futbol oynamak dışında Kubilay'ın sağlık durumunun şu anda son derece iyi olduğunu kaydetti. 







</TEXT>
</DOC>
