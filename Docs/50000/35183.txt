<DOC>
<DOCNO> 35183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/guncel/gun08.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa 28 Şubat’ı onayladı mı 
</HEADLINE>
<TEXT>

ÇAPRAZ ATEŞ 
     BELMA AKÇURA İstanbul 

     RP’nin kapatılmasını onaylayan Avrupa İnsan Hakları Mahkemesi’nin AİHM , siyasal İslamı reddeden ve bu yöndeki eğilimlerin hiçbir şekilde Avrupa normlarıyla bağdaşmayacağı yönündeki kararına ilişkin tartışmalar sürüyor. AİHM kararı, RP’nin varlığına "çelme" atan ve postmodern bir darbe olarak değerlendirilen 28 Şubat kararlarını da yeniden gündeme getirdi. AİHM’nin tutumunun, MGK’nın 28 Şubat kararlarını destekleyip desteklemediğini asker, hukukçu ve siyasetçilere sorduk. 
     
     Kemal Yavuz Emekli Orgeneral 
Doğruluğu vurgulandı      AİHM’nin kararı, Türkiye’de aklı başında insanların ve MGK’nın ne derece haklı bir fikir ve tutum içinde olduğunu gösteriyor. AİHM bu kararla, 28 Şubat kararlarının hem milli hukuk açısından hem de milletler hukuku açısından gerekliliğini ve doğruluğunu vurguladı. Ayrıca bundan sonra siyaset yapacak kişilerin ve partilerin bu konudaki tutum ve davranışlarına yön verici olacağı da ortadır. Demokratik laik cumhuriyete sahip çıkmayan ya da en azından saygı göstermeyen siyasetin, hayat hakkı olmadığını bir kez daha kanıtlamıştır. Karar 28 Şubat kararlarının, Avrupa’nın demokrasi anlayışı ile uyum içinde olduğunu göstermiştir. 
     
     Atilla Kıyat Emekli Koramiral 
AİHM darbe mi yaptı      Avrupa 28 Şubat kararlarını onayladı’ demek ne kadar yanlışsa aksini söylemek de o kadar yanlış. Burada önemli olan MGK’da gösterilen gerekçelerin hemen hemen aynılarının, AİHM’de esas alınarak, böyle bir karar verilmesi. Bir kurulun içinde asker olması alınan kararların mutlaka anti demokratik olduğunu göstermez. MGK’nın kararlarını postmodern bir darbe olarak değerlendirenler oldu. Oysa MGK, demokrasinin nimetlerinden faydalanarak demokrasiyi yok edecek bir rejimi tehlike görüyorum’ dedi. Aynı şeyi AİHM de söyledi. Şimdi AİHM’nin kararı da postmodern bir darbedir diyebilir miyiz Önemli olan hukuka saygılı olmaktır. 
     
     Eyüp Aşık ANAP Milletvekili 
Onaylamış sayılmaz      AİHM, RP kararı ile 28 Şubat kararlarını onaylamıştır’ diyemeyiz. Ama demokratik ülkelerin kendini koruma hakkına saygı duymak lazım.Bazen birbirine zıt iki kurum ya da iki zıt görüşün bir noktada birleşmesi fikrin yanlışlığını ortaya koymaz. 28 Şubat kararlarına göre bir partinin kapatılması, Avrupa İnsan Hakları Mahkemesi’nce onaylandıysa bu 28 Şubat kararlarının da onaylanması anlamına gelmez. 28 Şubat kararları kapatmamış ki partiyi, mahkeme kapatmış. 
     
     Y.Güngör Özden Ana. Mah. eski başkanı 
Kimse etkileyemez      AİHM kararlarının doğrudan doğruya 28 Şubat kararlarıyla ya da Türkiye’deki iç oluşumla ilgisi yoktur. AİHM kendi inceleme ve yargılama olanakları ölçüsünde kendi gerçeklerini ortaya koymuştur. 28 Şubat’ı haklı çıkartmak için verilmiş bir karar değildir. 28 Şubat kararlarıyla laiklikten ödün vermeyin, laiklik düşmanlığı yapmayın’ denildi. AİHM de 28 Şubat kararlarının doğruluğunu doğruluyor. Ama bu karar özellikle onu doğrulamak için verilmiş bir karar değil. 
     



 GÜNCEL 














</TEXT>
</DOC>
