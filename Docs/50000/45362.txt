<DOC>
<DOCNO> 45362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/siyaset/asiy.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İbre referanduma dönüyor 
</HEADLINE>
<TEXT>

Cumhurbaşkanı Sezer'in 34 maddelik Anayasa paketi içindeki "milletvekiline zam" maddesini referanduma götüreceği konuşuluyor 
     ANKARA Milliyet 

     Ankara kulislerinde Cumhurbaşkanı Ahmet Necdet Sezer'in 34 maddelik Anayasa değişikliği paketinin üzerine gölge düşüren "milletvekili maaşına sürpriz zam" maddesini referanduma sunabileceği, kalan maddeleri ise onaylayacağı konuşuluyor. 
     Vatandaşların tepkilerine kulak verdiği belirtilen Sezer'in de son anda bir önerge verilerek, "milletvekillerinin ödenek ve yolluklarının en az Genelkurmay Başkanı'nın maaşına endekslenmesinden, bununla da yetinilmeyip üst sınırın açık bırakılmasından ve milletvekillerinin emekliliklerinde de bu paranın yarısını alacak olmasından" rahatsızlık duyduğu bildiriliyor. 
     Konuyu hukukçularıyla da görüşen Sezer'in, yalnızca bu maddeyi referanduma götürerek konuyu halkın onayına sunmayı düşündüğü kaydediliyor. 
     Cumhurbaşkanı'nın, gerekli görmesi halinde istediği maddeyi ya da paketi halkoyuna sunma yetkisi bulunuyor. Bu da halktan tepki çeken "kıyak emeklilik" başta olmak üzere bazı maddelerin halkoyuna sunulmasının yolunu açıyor. 
     Anayasa değişiklik paketinin yürürlük maddesi, halkoyuna sunulması halinde, paketin tümünün referanduma götürülmesini öngörüyor. 
     



 SİYASET 












</TEXT>
</DOC>
