<DOC>
<DOCNO> 13462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/soneko10.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'te ekmek 125 bin lira oldu 
</HEADLINE>
<TEXT>

     Başkent'te 200 gramlık ekmek 125 bin liradan, Halk Ekmek ise 75 bin liradan satılmaya başlandı. 
     Ankara Büyükşehir Belediyesi Halk Ekmek Genel Müdürü Ali İlkbahar, 200 gramlık ekmeğin satış fiyatını 60 bin liradan 75 bin liraya yükselttiklerini bildirdi. 
     Zammı zorunlu kaldıkları için yaptıklarını kaydeden İlkbahar, ekmek ürünü girdilerinde ciddi artışlar olduğunu belirtti. Uzun zaman zamma karşı direndiklerini anlatan İlkbahar, ''Zam yapmak kaçınılmaz oldu. 50 kilo unu 7 milyon 800 bin liradan alırken 14 milyona almaya başladık. Maya fiyatları da yüzde 300'ün üzerinde arttı. Dağıtımda kullandığımız akaryakıta hemen her gün zam geldiğini göz önüne alırsanız, kar bile gözetmeden küçük bir zam yaptık. Ankaralılardan özür diliyoruz'' dedi. 
     Öte yandan Türkiye Fırıncılar Federasyonu da aldığı kararla bugün Ankara'da ekmeğin fiyatını 125 bin liraya yükseltti. Fırıncılar Federasyonu Genel Başkanı Yusuf Ekşi, son ekonomik kriz nedeniyle maliyetlerin yükseldiğini, 100 bin liralık ekmeğe asgari oranda zam yaparak 125 bin liraya çıkardıklarını bildirdi. Ekmek üreticileri ise zammın yetersiz olduğunu savundular. 




</TEXT>
</DOC>
