<DOC>
<DOCNO> 16865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/soneko02.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç "Kemal Bey'i de programı da destekliyorum" 
</HEADLINE>
<TEXT>

     Koç Holding Yönetim Kurulu Başkanı Rahmi Koç, Devlet Bakanı Kemal Derviş'in hazırladığı ekonomik programın Türkiye'nin son şansı olduğunu ve programın başarısının aksatılmasının mümkün olmadığını söyledi. Koç, açıklanan programı ve Kemal Derviş'i desteklediğini de ifade etti. 
     Hilton Oteli'nde Milletlerarası Ticaret Odası ICC Başkanı Richard D. McCormick ve eşi onuruna verilen yemeğe katılan Rahmi Koç, yemek çıkışında gazetecilerin sorularını yanıtladı. Koç, bir gazetecinin, ICC'nin uluslarası finans çevrelerinde Türkiye lehine lobi faaliyetleri yapıp yapamayacağını sorması üzerine, ICC'nin çok büyük gücü olduğunu ve Başkan McCormick'in konuşmasında Türkiye'yi her platformda destekleyeceğini açıkça beyan ettiğini hatırlattı. 
     ''Dediğini de yapan bir arkadaşımızdır. Amerikalı olması bunu daha kuvvetlendiriyor, çünkü Amerika ile Avrupa'nın işbirliğini onun şahsında görüyoruz. Başkan bunların ikisini yanyana getirmeyi başarmıştır. Yumuşaktır, icap ettiği zaman da çok sert olabilen Amerikalı bir işadamıdır'' diyen Koç, McCormick'in sözünün, hem Avrupa Topluluğu'na girilmesi, hem Türkiye'nin savunması, hem de Türkiye'nin ihtiyacı olan dış finansman açısından destek sağlayacağına inandığını aktardı. 
     Koç, şunları kaydetti 
     ''Bu memleket çok program gördü, hepimiz gördük. Dolayısıyla her programın aksayan tarafları oldu, şimdiye kadar tutulan tarafları oldu, tutulmayan tarafları oldu, iyi giden şeyler oldu. Bu program da artık en son şansımız. Bunun şu veya bu sebeple başarısının aksatılması artık mümkün değil. O bakımdan ben programı destekliyorum, Kemal Bey'i destekliyorum, hükümetimizin ona verdiği desteği kabul ediyorum. Dolayısıyla gerek hükümetimiz ve üyeleri gerekse Meclis'teki miletvekillerimiz durumun vehametini anlamışlardır. O bakımdan benim endişem yok, ta ki program aksayıncaya kadar. Aksarsa o zaman benim değil hepimizin endişesi var ve bu defa da dış dünya bir yardım yapacaktır, ama eminim ki bunu bazı performanslara bağlayacaklardır. Yani eskisi gibi ucu açık bir yardımda bulunmayacaklardır, öyle geliyor bana.'' 
     
     



</TEXT>
</DOC>
