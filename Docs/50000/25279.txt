<DOC>
<DOCNO> 25279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/guncel/gun09.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltındakiler’in beşi hamal çıktı 
</HEADLINE>
<TEXT>

Diyarbakır’da Hizbullah militanı denilen 10 kişiden altısı serbest bırakıldı. Bırakılanlardan beşinin, evi taşımaya gelen hamallar olduğu öğrenildi 
     Diyarbakır’da terör örgütü Hizbullah’a yönelik operasyonla yakalanan 10 kişiden altısı serbest bırakıldı. 1 Haziran’da Bağlar beldesinde bir eve düzenlenen operasyonda yakalanan 10 kişiden beşinin, eşyaları taşımak için o sırada eve gelen hamallar olduğu belirlendi. Aynı zamarnda Terörle Mücadele Şubesi ekiplerince operasyon düzenlendiğini ve örgüt mensuplarının evdeki eşyaları taşıyamadan yakalandığını kaydeden emniyet müdürlüğü yetkilileri, şunları söyledi "Terör örgütü Hizbullah mensupları evdeki eşyaları taşıma hazırlığındaydı. Ancak operasyonla örgüt mensupları başka bir yere taşınamayarak yakalandı. Yakalananlardan beşinin, evi taşımak için gelen hamallar olduğu tespit edildi." Terörle Mücadele Şubesi’nde sorgulanan beş hamalla, yakalanan teröristlerden birinin eşi olduğu bildirilen bir kadın, ifadeleri alındıktan sonra serbest bırakıldı. Diğer dört kişinin sorgusunun da sürdüğü kaydedildi. 
     



 GÜNCEL 





















</TEXT>
</DOC>
