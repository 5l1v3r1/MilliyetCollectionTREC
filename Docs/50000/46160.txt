<DOC>
<DOCNO> 46160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/soneko17.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Commerzbank tarihinde ilk kez işçi çıkarmaya hazırlanıyor 
</HEADLINE>
<TEXT>

     Almanya'nın köklü bankalarından Commerzbank, sektördeki yoğun rekabet yüzünden, yüzyılı aşan tarihinde ilk kez personel çıkarma yoluna gidebileceğini bildirdi. 
     Commerzbank Sözcüsü Dennis Phillips, bankanın gelecek hafta yapılacak yönetim kurulu toplantısında işçi çıkarma kararı alınabileceğini söyledi. 
     Bankanın maliyetleri azaltma programı doğrultusunda şube sayısını azlatmayı planladığını belirten sözcü, bankanın 1870'teki kuruluşundan beri ilk kez personel çıkartmayı gündemine almasının ekonominin ve bankacılık sektöründeki kötü durumun göstergesi olduğunu ifade etti. 
     Almanya'nın 4. büyük bankası olan Commerzbank'ın bu yılın ilk altı ayındaki net karı, geçen yılın aynı dönemine göre yüzde 76 oranında gerileyerek 978 milyon dolardan 238 milyon dolara düşmüştü. 
     Sözcü, ne kadar çalışanın işine son verilmesinin planlandığı hakkında bilgi vermedi. Ancak, bankadan geçen ay yapılan açıklamada işten çıkarılacakların 40 bin olan toplam personelinin yüzde 10'una ulaşılabileceği bildirilmişti. 
     






</TEXT>
</DOC>
