<DOC>
<DOCNO> 16111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sonspo12.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor Menajeri "Cesaretli oynayacağız" 
</HEADLINE>
<TEXT>

     Antalyaspor Kulübü Teknik Menajeri Turgay Soyer, bu hafta deplasmanda yapacakları Galatasaray maçından, mutlaka puan almak istediklerini söyledi. 
     Turgay Soyer, bu hafta çok zor bir maça çıktıklarını belirterek, şunları söyledi 
     ''Geçen hafta kendi evimizde yaptığımız Trabzonspor maçını talihsizlik sonucu kaybettik. 4 haftadır puan alamıyoruz. Galatasaray ise şampiyonluk yolunda puan kaybetmek istemiyor. Zor bir maç olacak. Ligin ortalarında kendisine bir yer arayan Antalyaspor, bu maçtan puan veya puanlarla çıkacaktır. Teknik direktörümüz Metin Ünal ve öğrencilerine güveniyoruz. Cesaretli ve tempolu bir futbol ortaya koyacağız'' 
     Kadro dışı kalan 4 futbolcunun dışında herhangi bir eksiği bulunmayan Antalyaspor, bugün yaptığı idmandan sonra akşam saatlerinde uçakla İstanbul'a gidecek. 



</TEXT>
</DOC>
