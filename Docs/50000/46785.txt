<DOC>
<DOCNO> 46785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/spor/ytan.html </URL>
<DATE> 2001/10/14/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Trabzon yine kayıp 
</HEADLINE>
<TEXT>

     Körfez’deki puan savaşının ilk yarısına, her iki takımdaki inanılmaz top kayıpları, pas hataları ve bir dizi acemilikler damgasını vurdu. Onun içindir ki, Kocaeli de Trabzonspor da güvenli ve sağlam bir futbol ortaya koyamadılar. 
     Her iki takımın dün akşamki oyun karekteri, kendi alanlarında kapanıp, rakibin defans güvenliğinin kaybolduğu anlarda ani çıkışlarla sonuca gitmek biçimindeydi. Ve orta alanda büyük boşlular verdiler. Trabzonspor da, Kocaelispor da bu anlayışı karşılıklı top kayıplarıyla uygulama fırsatı yakaladı. Ancak yine karşılıklı top kayıpları, hücum teşebbüslerinin başlamadan erimesine yol açtı. 
     Gökdeniz, Trabzonspor’un oyundaki taktik adamı ve kilit ismiydi. Orta alanda hem top yapacak, bloklar arasında iletişim kuracak ve de ileri ikilinin arkasında gol arayacaktı. Trabzonspor bu oyun anlayışını ilk yarıda dört kez uygulama fırsatı yakaladı. Hemen maçın başında Marco Aurelli, üretilen bu fırsatların ilkini akıllara durgun verecek bir biçimde harcadı. Diğeri üçü ise top kayıpları ve yanlış tercihler sonucu başlamadan bitti. Son dört maçlık periyoddaki sonuçların getirdiği güven kaybı Trabzonspor’un oyununu büyük ölçüde etkilediği görüldü. 
     İkinci yarıda da top kayıpları vardı, yine acemilikler hat safhadaydı. Ancak, her iki takım da kazanmak için daha çok efor sarfettiler. İkinci yarı, ilk yarıya oranla daha seyredilebilir bir haldeydi. Karşılıklı net pozisyonlar buldular, ancak iki Metin de gole izin vermedi. Kaan Dobra’nın golünde Metin Aktaş’ın yapacak bir şeyi yoktu. 
     Son dört haftayı kayıpla kapatan Trabzonspor, maçın bitimine dört dakika kala golü yedi ve beşinci haftaya büyük sorunlarla girdi. 
     Son sözüm Metin Tokat’a. O da kendine olan güvenini yitirmiş. Üç kritik pozisyonda üç fahiş hata yaptı. Golle sonuçlansaydı, ortalık yangın yerine dönmüştü. 
     



 SPOR 

























</TEXT>
</DOC>
