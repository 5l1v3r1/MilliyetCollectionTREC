<DOC>
<DOCNO> 38462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sonspo11.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim "Milan'ın oyun sistemini değiştirmeyeceğim" 
</HEADLINE>
<TEXT>

     AC Milan Teknik Direktörü Fatih Terim, takımın oyun sistemini değiştirmeyeceğini söyledi. 
     İtalya Birinci Futbol Ligi'nin hafta sonunda başlayacak olmasından dolayı hazırlıklarını yoğunlaştıran AC Milan'da, teknik direktör Fatih Terim, lig başlamadan oyuncular ve sistemin oturması hakkında kuşkuların olmasını, ''Endişelenecek hiçbir şey yok. Bunlar saçma. Henüz yargılamak için erken'' olarak yorumladı. Türk teknik adam, antrenmanlarını yaptıkları Milanello'da düzenlediği basın toplantısında, ''Milan her zaman büyüyor. Bazı iyi gitmeyen şeyleri düzeltmek gerekiyor ama başaracağız'' dedi. 
     Terim, özellikle topsuz alanda daha etkin olmaları gerektiğini söyledi. Orta alandaki kopuklukla ilgili eleştiriyi, ''Doğru olabilir ama halen sakat oyuncularımız Albertini, Redondo, Ambrosini var'' biçiminde yanıtlayan Terim, Brezilyalı Serginho'nun en formda futbolculardan biri olduğunu ve kesinlikle takımda yer alacağını kaydetti. Terim, sakatlıktan çıktıktan sonra antrenmanlara başlayan Albertini'nin takıma dündökten sonra savunmada da düzelmenin olacağını, eğer Albertini'ye karşın sorunlar sürerse alternatiflere bakacaklarını bildirdi. Terim son olarak bir gazetecinin, ''Az antreman yaptırdığınız söyleniyor'' biçimindeki sorusuna, ''Lütfen ciddi şeylerden konuşalım'' diye yanıt verdi. 
     Takım kaptanı Paolo Maldini de, ''Hiçbir taktik sorun görmüyorum. Milan dengeyi bulmak zorunda ama şimdiden iyi oynuyoruz'' dedi. Ligde 26 Ağustos Pazar günü Brescia ile deplasmanda ilk maçına çıkacak olan AC Milan'ın, geçen hafta yaptığı FC Juventus maçındaki ilk 11 ile sahaya çıkması bekleniyor. Bu arada basında yer alan iddialarda, Francesco Coco'nun SS Lazio'ya transfer olacağı iddia edildi. AC Fiorentina'dan Fatih Terim ile birlikte ayrılan yönetici Giancarlo Antognoni'nin de AC Milan Kulübü İkinci Başkanı Adriano Galliani'nin önerisine ''evet'' diyerek kırmızı-siyahlı kulübün dış ilişkiler danışmanı olacağı söyleniyor. 







</TEXT>
</DOC>
