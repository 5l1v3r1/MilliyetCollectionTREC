<DOC>
<DOCNO> 5187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sonspo01.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ile Galatasaray kuradan memnun 
</HEADLINE>
<TEXT>

     Futbolda Türkiye Kupası yarı finalinde eşleşen Fenerbahçe ile Galatasaray'ın yöneticileri turdan umutlu konuştular. Fenerbahçe Kulübü Yönetim Kurulu Üyesi Dursun Ekşioğlu, ''18 yıllık kupa hasretimizi sona erdirmek istiyoruz'' derken, Galatasaray Kulübü Genel Sekreteri Celal Gürcan, ''Kuradan memnunuz, hedefimiz final oynamak'' diye konuştu. 
     Kura çekiminin ardından görüşlerini açıklayan Fenerbahçe Kulübü Yönetim Kurulu Üyesi Dursun Ekşioğlu, maçı kendi sahalarında oynayacaklarını belirterek, ''Galatasaray en değerli rakiplerimizden biri. Biz 18 yıldır kupayı olamadık. Bu kez hedefe ulaşmak istiyoruz''dedi. 
     Ekşioğlu, karşılaşmanın tek maç eleminasyon sistemine göre oynanmasının maçın önemini daha da artırdığını kaydederek, ''Amacımız bu zorlu maçtan lehimize bir skorla ayrılarak taraftarlarımızı memnun etmek'' diye konuştu. Dursun Ekşioğlu, ''Bu maç için taraftarlarınıza bir mesajınız olacak mı'' sorusunu da ''Taraftarlarımızı Galatasaray maçlarına davet etmemize gerek yok. Onlar maça en iyi şekilde ilgi gösterecektir'' diye yanıtladı. 
     Türkiye Kupası'nda yarı finale geldiklerini ve bundan sonra oynayacakları her maçın final havasında geçeceğini kaydeden Galatasaray Kulübü Genel Sekreteri Celal Gürcan ise kuradan memnun olduklarını söyledi. Karşılaşmanın oldukça heyecanlı ve çekişmeli geçeceğini ifade eden Gürcan, ''Maçın deplasmanda olması bir dezavantaj teşkil ediyor. Ancak hiç değilse şehir dışında kamp yapmayacağız ve maçı İstanbul'da oynayacağız. İnşallah kazanan da biz oluruz'' dedi. Ligde ilk yarıda Ali Sami Yen Stadı'nda oynanan karşılaşmada yaşanan olayların kamuoyunu günlerce meşgul ettiğini de hatırlatan Gürcan, sözlerini şöyle tamamladı ''Eminim ki İstanbul Valiliği ve Emniyet Müdürlüğü bu maçta en üst düzeyde tedbir alacaklardır. Özellikle tribünlerde hiçbir olaya müsaade etmeyeceklerine inanıyoruz. İnşallah olaysız ve centilmence bir maç geçer.'' 




</TEXT>
</DOC>
