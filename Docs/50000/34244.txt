<DOC>
<DOCNO> 34244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/spor/spo03.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen’de son nokta 
</HEADLINE>
<TEXT>

İstanbul Tıp Fakültesi, Galatasaray’a gönderdiği raporda, yıldız futbolcudaki ritm bozukluğunun, her sporcuda bulunabileceğini, bu nedenle riski olmadığını bildirdi 
     GALATASARAY’da bir süredir kalbinde ritm bozukluğu olduğu iddia edilen Sergen Yalçın’ın sağlam olduğu açıklandı. Sarı - Kırmızılı futbolcu, İstanbul Tıp Fakültesi Kardiyoloji Bölümü’nde hafta içinde bir gece süreyle gözlem altına alındı ve efor testlerinden geçirildi. İstanbul Tıp Fakültesi, Sarı - Kırmızılı kulübe dün gönderdiği yazılı raporda, Sergen’in futbol oynamasında sakınca olmadığını bildirdi. 
     KARDİYOLOJİ Anabilim Dalı Başkanı Prof.Dr. Önal Özsaruhan ve Elektrofizyoloji Laboratuarı ve Aritmi Ünite Sorumlusu Prof.Dr. Kamil Adalet raporda, "Sergen’de organik kalp hastalığı tespit edilmemiş, sporcularda sık rastlanan ve sporcu kalbi’ olarak adlandırılan ritmik değişiklikler belirlenmiştir. Her yönü ile sporcu yaşamına uygun yaşadığı takdirde spor yapması, diğer meslektaşlarından farklı bir risk yaratmayacaktır" ifadelerini kullandılar. 
     
     Jardel’e tehdit 
     GALATASARAY, bu sabah İstanbul’da olmaz ya da İsviçre kampına katılmazsa, Jardel’e ağır para cezası uygulayacak. Brezilyalı futbolcuya, yılda aldığı 2 milyon dolarlık ücret nedeniyle, geciktiği her gün için 50 bin dolar ceza kesilecek. Ayrıca FIFA’ya da şikayet edilecek. Bu arada yeni yönetim, marta kadar olan bütçenin ibrası için bugün kongrede sınav verecek. Galatasaray Lisesi’nde 10.30’da başlayacak kongre sonrası Mehmet Cansun, Porto, Juventus ve Valencia ile yarın pazarlığa oturacak. 
     
     İstanbul’dan çıkamazlar’ 
     1997 - 1999 yılları arasında Glasgow Rangers forması giyen Milanlı Gattuso, Fenerbahçe’yi tura daha yakın gördüğünü iddia etti. Sarı - Lacivertli takımın, İskoçya’daki ilk maçta iyi konsantre olması halinde Şampiyonlar Ligi’ne rahatlıkla gireceğini kaydeden İtalyan futbolcu, "Deplasmanda işi bitirmeliler" dedi. 
     GLASGOW’un İstanbul’da hiç şansı bulunmadığını söyleyen Gattuso, "Türkiye’deki ateşli seyirciyi çok iyi biliyorum. Fenerbahçe’yi sahasında yenmek zor olacaktır. İskoçlar’ın oradan çıkacağını zannetmiyorum" diye konuştu. Milanlı oyuncu, Dick Advocaat’ın takımda fazla sevilmediğini, bunun da avantaj olduğunu vurguladı. 
     
     Zorunlu dönüş 
     Galatasaray kamp programını değiştirdi. Futbolcuların sıkılması üzerine, İsviçre’den Arnavutluk’a gitmekten vazgeçen Cim - Bom yarın İstanbul’a gelecek, daha sonra Arnavutluk’a gidecek. Galatasaray bugün İspanya’nın Villareal takımı ile özel bir maç daha yapacak. 
     



 SPOR 




















</TEXT>
</DOC>
