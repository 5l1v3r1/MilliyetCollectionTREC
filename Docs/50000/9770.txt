<DOC>
<DOCNO> 9770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/dunya/dun02.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazi savaş suçlusuna hapis 
</HEADLINE>
<TEXT>

     Fransız adaleti, Nazi savaş suçlusu Alois Brunner’i, 345 Yahudi çocuğu Fransa’dan Auschwitz ölüm kampına göndermek suçundan gıyabında bir kez daha ömür boyu hapse mahkum etti. Yahudi soykırımı sırasında binlerce Yahudiyi ölüme gönderen Avusturya doğumlu Brunner, söz konusu çocukları Auschwitz’e göndermekten yargılandı. 
     Almanya’nın Nazi dönemindeki gizli polisi Gestapo’nun "ölüm teknisyeni" Adolf Eichmann’nın sağ kolu Brunner, İkinci Dünya Savaşı’nın bitiminden sonra Suriye’ye kaçmıştı. Fransız mahkemeleri, Fransız Nazi avcısı Serge Klarsfeld’in 345 çocuğun ölümü nedeniyle yargı önüne çıkarmak için büyük çaba gösterdiği Brunner’e, 1953 ve 1954 yıllarında da savaş suçundan ölüm cezası vermişti. 
     Bu arada, davanın görüldüğü başkent Paris’teki Adalet Sarayı önünde toplanan göstericiler, yaşayıp yaşamadığı kesin olarak bilinmeyen Brunner’i sakladığı öne sürülen Suriye’nin Devlet Başkanı Beşşar Esad’ı suçlayan pankartlarla, ölüme giden çocukların fotoğraflarını taşıdılar. Suriye yönetimi, bu hafta yaptığı açıklamada, Brunner’i sakladığı yolundaki açıklamaları bir kez daha reddetmişti. Yahudi haklarını savunan Simon Wiesenthal Merkezi uluslararası irtibat müdürü Shimon Samuels, önceki gün Suriye’yi "gerçekleri gizlemekle" suçlamış, Şam yönetimi bu kişinin yaşadığı ya da öldüğüne dair bir kanıt sunmadıkça, Brunner’in kurbanlarının ailelerinin üzüntüsünün sona ermeyeceğini açıklamıştı. Fransa’da yayımlanan bir gazetenin, Aralık 1999’da yayımladığı habere göre, Beşşar Esad’a yakın üst düzey bir yetkili, Brunner’in üç yıl önce öldüğünü ve Şam’da gömüldüğünü kaydetmişti. Brunner, 1943 ve 1944 yıllarında, Auschwitz’e gönderilmeden önce Fransa’daki Yahudilerin toplandığı Paris’in dışında bulunan Drancy temerküz kampının komutanıydı. 
     


 DÜNYA 













</TEXT>
</DOC>
