<DOC>
<DOCNO> 40036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/dunya/adun.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman’a DUR Türk’e GEÇ 
</HEADLINE>
<TEXT>

NATO’nun Esas Hasat Operasyonu’ Makedonya’da Türkiye’nin prestijinin hayli yüksek olduğunu gösterdi. Türk birliklerini sevgi gösterileriyle karşılayan Makedonlar, İngilizlerin ardından Alman birliklerinin geçişini de engelledi 
     DIŞ HABERLER SERVİSİ 

     NATO’nun Makedonya’daki ayrılıkçı Arnavut militanları silahsızlandırmak başlattığı "Esas Hasat Operasyonu", yüzyıllarca Osmanlı hakimiyetinde yaşamış ülkede çoğunluğu oluşturan Hıristiyan ve Slav Makedonların Türkiye’ye duydukları sempatiyi bir kez daha gösterdi. 
     NATO’yu Arnavut militanları bir yandan silahsızlandırırken diğer yandan yeniden silahlanmalarına göz yummakla suçlayan Makedonlar, öfkelerini ülkeye giren ittifak birliklerinin yollarını kesmekle gösterirken, aynı ittifakın üyesi Türk birliklerini sevgi gösterileriyle karşıladı. 
     İki hafta önce İngiliz birliklerinin geçişini engelleyen ve bu arada taşlı saldırıyla bir İngiliz askerini öldüren Makedonlar, önceki gün de Kosova sınırından giriş yapan 350 kişilik, 150 araçlı Alman birliğinin yolunu Blaçe’de kesti. Kadınlı - çocuklu Makedonlar, yola yerleştirdikleri taş, toprak ve dikenli telleri kaldırmadığı gibi, ellerindeki taş ve sopalarla Alman askerlerine saldırdılar. 
     
     Dağ yoluna saptılar 
     24 saat süren direniş üzerine pes eden Alman konvoyu çareyi, ana yoldan çıkıp dağlara sapmakta buldu. Alman konvoyu birkaç saatte varacağı Üsküp’e bu yüzden ancak dün sabah saatlerinde ulaşabildi. 
     Önce İngilizlerin, daha sonra da Almanların yolunu kesen Blaçe’deki aynı Makedon eylemciler, geçen salı günü yine Kosova sınırından giriş yapan 150 kişilik Türk birliğini coşkulu bir şekilde karşılamıştı. Blaçe’den geçişte Türk birliği de kısa bir gecikmeye uğramıştı. Ancak bu gecikme Almanlara olduğu gibi öfke selinden değil, tersine, sevgi gösterilerinden dolayı olmuştu. 
     Makedonlar, kendi olanaklarıyla Arnavut militanları ezebileceklerini, ancak NATO’nun bunu Esas Hasat Operasyonu ile engellediğini düşünüyor. 
     



 DÜNYA 











</TEXT>
</DOC>
