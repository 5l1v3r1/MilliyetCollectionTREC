<DOC>
<DOCNO> 11548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sontur09.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu bankalarının özelleştirilmesi Anayasa Mahkemesi'nde 
</HEADLINE>
<TEXT>

     Anayasa Mahkemesi, 4603 sayılı Ziraat,Halk ve Emlak bankalarının önce özerkleştirilip sonra da özelleştirilmesini öngören yasanın iptali ve yürürlüğünün durdurulması istemiyle açılan davayı, esastan görüşmeye karar verdi. 
     Yüksek Mahkeme, FP'nin açtığı davada, bugün ikinci kez ilk incelemeyi yaptı. Mahkeme, dosyada herhangi bir eksiklik tespit etmedi ve başvurunun esastan görüşülmesini kararlaştırdı. Anayasa Mahkemesi, daha önce dosyadaki eksiklik nedeniyle başvuruyu FP'ye iade etmişti. Anayasa Mahkemesi, bugün ayrıca, 4611 sayılı 2001 Mali Yılı Bütçe Kanunu'nun 41. maddesi b bendinin iptali ve yürürlüğünün durdurulması istemiyle FP'nin açtığı davada da ilk incelemeyi yaptı. Yüksek Mahkeme, bu başvurunun da esastan görüşülmesine karar verdi. FP, petrol ithalatında kur farkı konusunda düzenleme içeren hükmün, ''ayrı bir kanunla düzenlenmesi gerekirken Bütçe Kanunu içine alınmasının'' Anayasa'ya aykırı olduğunu savunuyor. 




</TEXT>
</DOC>
