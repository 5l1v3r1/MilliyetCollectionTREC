<DOC>
<DOCNO> 41478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/ekonomi/eko08.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Vodafone’a teknoloji sattık’ 
</HEADLINE>
<TEXT>

     ŞÜKRÜ ANDAÇ 

     Başta ABD olmak üzere, bilişimde önde gelen bütün ülkelerde olduğu gibi Türkiye’de de gençler sektörde öne çıkmaya başladı. Ericsson’un, fikri olup parası olmayan gençlerin projelerini geliştirmeleri için kurduğu Crea - World’da üretilen bir projeye İngiliz telekom devi Vodafone müşteri oldu. 
     Ericsson Crea - World Yöneticisi Cenk Kırbaş, cep telefonu üzerinden, internetteki sohbet chat benzeri bir uygulama olan ChatWalk projesinin de bitirildiğini ve bunun satışı içinde dünyanın sayılı GSM operatörlerinden İngiliz Vodafone ile görüşmelerin anlaşma safhasında olduğunu açıkladı. Kırbaş, genç bir grup tarafından üretilen chatwalk’ teknolojisinin cepte chat dönemini açtığını söyledi. 
     Şu an hazır olar bazı projelerle ilgili de İsrail’de faaliyet gösteren GSM operatörleriyle görüşmelerin devam ettiğini de açıklayan Kırbaş, mobil iletişim sistemleriyle ilgili fikirleri olan gençlerin, karşılıksız olarak her türlü desteği alarak gerçekleştirdikleri projelere, yerli yabancı birçok şirketin ilgi gösterdiğini belirtti. 
     
     Proje satışı 
     Şimdiye kadar üretilen bazı projelerin de satıldığını belirten Kırbaş’ın verdiği bilgilere göre, Crea - World’de gerçekleştirilen projelerden Wapkkart’ın Turkcell’e Veripark’ın Show TV’ye Nemesis Okul Yönetimi Sitemleri’nin de Bahçeşehir Koleji’ne satıldı. Kırbaş, bunun haricinde Türkiye’de faaliyet gösteren bir kargo firmasına elektronik takip sistemi satıldığını söyledi. 
     
     5 milyon dolar 
     Kırbaş, bu projeye Ericsson’un bugüne kadar yaklaşık 5 milyon dolar harcama yaptığını ve 48 projenin gerçekleştirildiğini ve satışı için çeşitli firmalarla görüşüldüğünü söyledi. Şu an üzerinde çalışılan proje sayısının ise 20 olduğunu söyleyen Kırbaş, bu projenin beklendiğinden de çok ilgi gördüğünü ve fikirlerin projeye dönüşmesinin meyvelerinin alınmaya başlandığını belirtti. 
     



 EKONOMİ 




















</TEXT>
</DOC>
