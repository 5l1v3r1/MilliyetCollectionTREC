<DOC>
<DOCNO> 2660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sontur24.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Selim Edes'in 'hileli iflas'tan bulunan gıyabi tutukluluğu kaldırıldı 
</HEADLINE>
<TEXT>

     Türkiye'ye giriş yaptığı Atatürk Havalimanı'nda gözlem altına alınan işadamı Selim Edes hakkında ''Hileli iflas'' suçundan bulunan gıyabi tutuklama kararı, mahkemede ifade verince kaldırıldı. 
     İstanbul Adalet Sarayı'na getirildikten sonra İnfaz Savcılığı'na çıkartılan Selim Edes, ''Emlak Bankası eski Genel Müdürü Engin Civan'ı etkili eylem suçuna azmettirmek''ten aldığı 1 yıl 8 aylık hapis cezasının eksik kalan 47 günü için, şartla salıverilme ve cezaların ertelenmesine ilişkin yasadan yararlanmak istediğine dair dilekçe verdi. 
     Bu istem, Edes hakkında ''Rüşvet vermek'' suçundan 111 milyar 111 milyon 111 bin 111 lira ağır para ve ''Etkili eylem suçuna azmettirmek''ten 1 yıl 8 ay hapis cezası uygulayan İstanbul 2. Ağır Ceza Mahkemesi'ne bildirildi. İstemi incelemeye alan mahkeme heyeti, henüz bu konuda bir karar açıklamadı. 
     Edes, İnfaz Savcılığı'ndaki işlemlerin ardından, daha önce yargılanarak Kemal Ayyıldız'la birlikte beraat ettiği, ancak Ayyıldız'ın beraatini onayan Yargıtay'ın kendisi hakkındaki kararı bozması üzerine gıyabi tutuklama kararı verilerek ''Hileli iflas'' suçundan dosyasının ayrıldığı İstanbul 2. Ağır Ceza Mahkemesi'ne çıkarıldı. 
     Burada, önce kimlik tespiti yapılan Edes, mesleğini ''inşaat mühendisi'' olarak açıkladı. Heyet Başkanı Ahmet Ulucak, sanık hakkında 21 Nisan 1998 tarihinde gıyabi tevkif kararı alındığını tutanağa geçirdi. 
     Başkan Ulucak daha sonra, Kemal Ayyıldız ile ''hileli iflas'' suçunu işledikleri iddia edilen Edes'e, bu konuda diyeceklerini sordu. Konuya ilişkin daha önce ifade verdiğini belirten Selim Edes, bu ifadesini tekrar ettiğini belirterek, ilave olarak söyleyecek bir şeyi olmadığını bildirdi. 
     Gıyabi tutukluluk hakkında görüşü sorulan İstanbul Cumhuriyet Savcısı Nurten Altınok da sanık hakkında CMUK'un 223. maddesine göre ifadesinin alınması amacıyla gıyabi tutuklama kararı çıkarıldığını hatırlatarak, sanığın ifadesi alındığı için bu kararın kaldırılmasını istedi. 
     Gıyabi tutuklama kararının, sanığın sorgusunun temini yönünden olduğunu belirten Başkan Ulucak, heyetin, sanığın ifadesi alındığı için gıyabi tutuklama kararının kaldırılması yolunda karar aldığını söyledi. 
     Görülmekte olan dava dosyasının, Şişli Asliye Ceza Mahkemesi'nce istendiği için oraya gönderildiğini belirten Başkan Ulucak, bu dosyanın akıbetinin sorulması ve diğer eksikliklerin giderilmesi amacıyla duruşmayı erteledi. 
     Davada, Selim Edes'in, sahibi olduğu Eska Şirketi'nin Pamukbank'a olan 25 milyar liralık borcundan kurtulmak amacıyla Eksan adlı paravan bir şirket kurduğu ve Eska'dan bu şirkete mal kaçırarak ''hileli iflas'' suçunu işlediği öne sürülüyor. 
     Duruşma bittikten sonra önce İstanbul 2. Ağır Ceza Mahkemesi Kalemi'ne götürülen Edes, bir süre sonra tekrar İnfaz Savcılığı'na çıkarıldı. Edes'in burada, 47 günlük hapis cezasına ilişkin, İstanbul 2. Ağır Ceza Mahkemesi'nin vereceği kararı beklediği öğrenildi. 




</TEXT>
</DOC>
