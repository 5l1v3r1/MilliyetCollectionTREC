<DOC>
<DOCNO> 36425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sonspo11.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor umutlandı 
</HEADLINE>
<TEXT>

     Gaziantepspor Kulübü Basın Sözcüsü Kamil Gereçci, UEFA Kupası ön eleme turunda, Moldova'nın FC Zimbru Kişinev takımıyla deplasmanda yaptıkları ve golsüz sona eren karşılaşmanın kendileri için umut olduğunu belirterek, ''Her ne kadar istediğimiz gibi bir oyun ortaya koyamadıysak da tur için avantaj oluşturacak bir skorla döndük'' dedi. 
     Kamil Gereçci, FC Zimbru Kişinev'i Gaziantep Kamil Ocak Stadı'nda yenerek turu geçeceklerine inandığını söyledi. Sezon başı olması ve sahanın olumsuz koşullarının, takımın gerçek oyununu sergilemesine engel olduğunu savunan Gereçci, ''Ama en azından beraberlikle döndük ve tur şansını Kamil Ocak Stadı'na taşıdık. Ayrıca, rakip bizim için kapalı kutuydu, bu karşılaşmada rakibi de tanıdık. Turu sahamızda geçeceğimize inanıyorum'' diye konuştu. Gereçci, Birinci Süper Lig'de sezonun ilk karşılaşmasını, 12 Ağustos Pazar günü Galatasaray ile yapacaklarını hatırlatarak, şöyle devam etti 
     ''Sezonun ilk karşılaşmasını, sahamızda, taraftarımızın önünde, güçlü bir takımla yapacağız. Üst sıraları hedefliyor, en az geçen sezonki kadar başarılı olmak istiyorsak, Galatasaray'ı yenerek sezona 3 puanla başlamak zorundayız. Bu karşılaşmanın, haftanın en zorlu karşılaşmalarından birisi olacağına inanıyorum. Karşılaşmada, taraftarın piknikten erken dönerek, sıcak demeden takımı 90 dakika boyunca desteklemesini bekliyoruz. Çünkü, buna ihtiyacımız olacak.'' 







</TEXT>
</DOC>
