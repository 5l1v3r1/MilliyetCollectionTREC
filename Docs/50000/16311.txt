<DOC>
<DOCNO> 16311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/sontur12.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da Emek Platformu'nun mitingi sönük geçti... 
</HEADLINE>
<TEXT>

     Emek Platformu İstanbul Bileşenleri dönem Sözcüsü Münür Aydın, krizlerden çalışanların fakirleşerek çıktığını belirterek, zarar görmeyen tek kesimin ise rant kesimi ve uluslararası şirketler ile ortaklık kuran büyük holdingler olduğunu söyledi. 
     Aydın, Abide-i Hürriyet Meydanı'nda düzenlenen ''Yolsuzluğa ve Yoksulluğa Hayır'' mitinginde yaptığı konuşmada, Türkiye'nin son 50 yıldır krizlerle yaşadığını belirterek, son 4 ay içerisindeki yaşanan 2 büyük krizin ülkeyi yoksullaştırdığını söyledi. 
     Son 50 yıllık süreç içinde hazırlanan programlarda sürekli çalışanlardan fedakarlık istendiğini belirten Aydın, şunları söyledi 
     ''Artık bu düzen böyle gitmemeli, Türkiye'de her olayda karşılaştığımız gibi çarpık düzen, vergi sistemimizde de karşımıza çıkıyor. Son 20 yıldır Türkiye çalışmadan para kazanan bir rant kesimi yarattı. Bu rant kesimi vergilendirilmezken, çalışanlar üzerinde sürekli baskı ve vergi yugulaması yapıldı.'' 
     Aydın, son günlerde hükümetin işçi sendikalarına ''sıfır zam'' önerisinde bulunduğunu da hatırlatarak, son krizle Türk lirasının değer kaybının yüzde 70'ler düzeyinde bulunduğunu, zamların her alanda yağmur gibi yağdını hatırlattı. 
     Yapılan konuşmaların ardından, mitingin sona erdiğine yönelik anons yapıldı. Bunun üzerine, meydanda bulunan işçiler, Türk-İş Başkanı Bayram Meral'i konuşma yapmak için kürsüye davet etti. Bayram Meral ise, mitingi organize eden komitenin kendisinin konuşmasını öngörmediğini hatırlatarak, bu talebi kabul etmedi. Bunun üzerine işçiler, Meral'in konuşma yapmamasını ıslıkla protesto ettiler. 
     Emniyet Müdürlüğü kayıtlarına göre, yaklaşık 30 bin kişinin katıldığı miting, kortejlerin Şişli Abide-i Hürriyet Meydanı'na hareket ettiği saatten sonra yaklaşık 1 saat sürdü. Mitingin ardından katılımcılar olaysız olarak dağılırken, çok geniş güvenlik önlemlerinin yanısıra, alanda ambulans, itfaiye ve gözlem altına alınan kişilerin taşınması için İETT otobüslerinin bekletildiği görüldü. 
     Bir polis helikopteri de havadan grupların hareketlerini takip ederken, miting, İstanbul Emniyet Müdürlüğü'nde oluşturulan Kriz Merkezi'nden canlı olarak izlendi. Miting nedeniyle, Çağlayan ve çevresinde trafiğe kapatılan güzergahlar, caddeler ve sokaklar, dağılımın tamamlanmasının ardından trafiğe açıldı. 
     
     




</TEXT>
</DOC>
