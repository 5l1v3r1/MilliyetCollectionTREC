<DOC>
<DOCNO> 28267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/soneko15.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Borsası Başkanı'nın ziyareti iptal edildi 
</HEADLINE>
<TEXT>

     New York Borsası Başkanı Richard Grasso'nun İstanbul ziyaretinin, özel uçağının arızası nedeniyle iptal edildiği bildirildi. 
     Grasso'yu Atina'dan İstanbul'a getirecek özel uçağında arıza meydana geldi. Arıza giderilemeyince, ziyaret iptal edildi. New York Borsası Başkanı Grasso, Avrupa'nın önde gelen borsalarını ziyaret programı çerçevesinde İMKB Başkanı Osman Birsen'i ziyaret edecekti. Sermaye piyasalarının küreselleşmesi sürecinde, New York Borsası'nın uluslararası yatırımcıların her piyasaya ulaşabilmelerine imkan sağlayacak ortak bir listenin oluşturulmasına yönelik çalışmaları konusunda Avrupa borsaları ile işbirliği temaslarını sürdüren Grasso'nun, bu alanda İMKB'nin daha önceki temaslarına da cevaben işbirliği önerileri getirmesi ve ziyaretin ardından Birsen ile birlikte basın açıklaması yapması bekleniyordu. 







</TEXT>
</DOC>
