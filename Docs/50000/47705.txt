<DOC>
<DOCNO> 47705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/sondun17.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlüler, şarbon korkusu yüzünden New York'tan kaçıyor 
</HEADLINE>
<TEXT>

     New York'ta görülen şarbon vakaları, pek çok ünlünün New York'tan kaçmasına yol açtı ya da bu kente gelmesini engelledi. Bu arada bazı sanatçıların da kaçırılacak korkusuyla uçağa binmekten çekindikleri görülüyor. 
     ''Austin Powers'' filmlerinin yıldızı Heather Graham, gece geç saatlerde yayımlanan ve TV'lerin en çok izlenen programlarından biri olan ''David Letterman Show''a çıkacağı açıklanmasına rağmen, bu randevuyu iptal etti ve New York'u terkederek Los Angeles'e gitti. 
     Drew Barrymore'un da New York'ta gösterime girecek son filminin galasına katılmayı son anda iptal ederek, California'ya kaçtığı bildirildi. 
     Bu arada valilik binasında şarbon tozuna rastlandığı gerekçesiyle, kendisine bulaşmadığı ve doktorlar aksini tavsiye ettiği halde ''Cipro'' adlı antibiyotikten almaya başladığını açıklayan New York Valisi'nin bu tutumu eleştirilere sebep oldu. Bazı kaynaklar, Vali'nin bu davranışıyla halktaki paniği körüklediğini öne sürdüler. 
     Gazeteler ise Kongre'ye gönderilen şarbonlu mektuplar üzerine senatör ve temsilcilerin, ''İngilizler saldırmış gibi'' Washington'dan kaçtığını yazdı. 
     
     Uçak korkusu 
     Öte yandan New York'ta yaşayan Liza Minelli, bir hayır kurumu yararına düzenlenen galada şarkı söylemek üzere Los Angeles'a gidecekken, bu projeyi son anda durdurdu. Washington'daki dostlarının kendisine uçağa binmemesini tavsiye ettiklerini söyleyen Minelli, ''Bir şarkı için hayatımı tehlikeye mi atayım '' dedi. 
     Uçaktan korkan yıldızlar arasında manken Naomi Campbell ile Elizabeth Hurley de bulunuyor. Campbell yolculuklarını tur otobüsleriyle yapmaya başlarken, Hurley'in New York'tan Boston'a limuzinle 4 saatte gittiği belirtildi. Michael Fox ve tenor Placido Domingo'nun da sadece özel uçaklarla yolculuk yapmayı kabul ettiği bildiriliyor. Julia Roberts'ın ise 11 Eylül'den bu yana uçağa binmediği kaydedildi. 
     






</TEXT>
</DOC>
