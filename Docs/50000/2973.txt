<DOC>
<DOCNO> 2973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/soneko08.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ÜSİAD'ın yeni başkanı Özilhan "'Önümüzdeki dönemde üretim ve istihdam üzerinde yoğunlaşacağız" 
</HEADLINE>
<TEXT>

     Türk Sanayicileri ve İşadamları Derneği TÜSİAD yeni Yönetim Kurulu Başkanı Tuncay Özilhan, TÜSİAD'ı bugün varmış olduğu noktadan daha ileri götürmek için çalışacaklarını söyledi. 
     TÜSİAD 31. Olağan Genel Kurulu'nda yapılan seçimlerin ardından kürsüye gelerek bir konuşma yapan Özilhan, TÜSİAD üyelerine kendilerine göstermiş oldukları güvenden dolayı teşekkür etti. Özilhan, TÜSİAD Başkanlığı'nın sorumlulukları ağır ve önemli bir görev olduğunu, Türk ekonomisine yön verenlerin sözcülüğünü yapmanın, görüşlerini doğru zamanlarda doğru yerlerde dile getirmenin, TÜSİAD'ı saygın bir kurum olarak kamuoyunda temsil etmenin yoğun bir çalışma temposu gerektirdiğini vurguladı. 
     Özilhan, şunları söyledi 
     'TÜSİAD'ın 30 yıllık tarihinde başkanlık yapan 10 başkan bu görevi Türkiye'nin değişken koşullarında ve çoğu zaman zor dönemlerinde başarıyla yürüttüler. Ülkemizin gelişmesi ve dünyada hak ettiği yerlere gelmesi için çalıştılar. Hiç kuşkusuz bizim de çabamız bu yönde olacaktır. 
     Önümüzdeki dönemde Yönetim Kurulu'ndaki arkadaşlarım ve Genel Sekreterliğimiz ile birlikte siz Sayın üyelerimizin destek ve katkılarıyla Türkiye'nin önemli sorunlarını dile getiren ve çözüm önerileri sunan bir kurum olan TÜSİAD'ı bugün varmış olduğu noktadan daha da ileri götürmek için çalışacağız.'' Tuncay Özilhan, geçen dönemde son derece başarılı ve yoğun bir başkanlık dönemi geçiren Bülent Eczacıbaşı ve Erkut Yücaoğlu'na da çabalarından dolayı teşekkür etti. 
     Özilhan, ''Kendilerinden devraldığımız bayrağı en iyi şekilde taşımaya gayret edeceğiz. Sizlere de Yönetim Kurulumuz adına bize göstermiş olduğunuz teveccüh ve güvenden dolayı teşekkür ediyorum'' diye konuştu. 
     Genel Kurul sırasında gazetecilerin sorularını da yanıtlayan Özilhan, yeni dönemde AB ile olan ilişkilere ağırlık vermeye devam edeceklerini belirterek, ''Önümüzdeki dönemde üretim ve istihdam üzerine yoğunlaşacağımız inancındayım'' dedi. 
     Fransa Ulusal Meclisi'nde kabul edilen sözde Ermeni soykırım yasa tasarısına ilişkin olarak da Tuncay Özilhan, ani bir reaksiyondan ziyade soğukkanlı davranılması gerektiğini belirtti. 
     Herhangi bir çağrıdan ziyade kamouyunun yönlendirmesiyle hareket etmek gerektiğini ifade eden Özilhan, ''Burada biraz da kabahati kendimizde aramamız lazım. Bu uzun zamandır gündemde olan bir maddeydi ve Türkiye de bu mevzuda aktif bir davranış içine girmedi ve seyirci kaldı'' dedi. Fransız mallarını boykot edip etmeme konusuna ilişkin olarak da Özilhan, şu anda değerlendirilmemesi kanaatinde olduğunu, Dışişleri Bakanlığı'nın atacağı adımlardan sonra inceleyip ona göre bakmak gerektiğini vurguladı. 




</TEXT>
</DOC>
