<DOC>
<DOCNO> 15706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sondun06.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk uzay turistinin yolculuğu 28 Nisan'da 
</HEADLINE>
<TEXT>

     Dünyanın ilk ücretli uzay yolcusu, seyahatine 28 Nisan'da başlıyor. 
     Amerikalı Denis Tito, ABD'nin tüm itirazlarına karşın, Rusya tarafından, Uluslararası Uzay İstasyonu ISS'e götürülecek. Amerikalı bir milyoner işadamı olan, eski NASA mensubu Tito, bu yolculuğu için yaklaşık 20 milyon dolar ödemişti. 
     Seyahatte, kozmonot Talgat Musabayev ile Yuri Baturin de bulunacak. Kozmonot Baturin, Rusya'nın eski devlet başkanı Boris Yeltsin'in danışmanları arasındaydı ve bir hükümet yetkilisinin uzaya gönderilmesi kararının alınmasından sonra, bir süre önce düşürülen Mir uzay istasyonuna gitmişti. 
     Tito'nun yolculuğunun tarihi, Moskova yakınlarındaki Rus uzay kontrol istasyonunun bulunduğu Yıldız Kenti'nde toplanan, ilgili resmi kuruluşların, uzaya gönderilecek ekipleri belirleyen ortak komisyonunun toplantısında alındı. 
     Ekibi götürecek uzay aracı, Kazakistan'daki Baykonur uzay üssünden fırlatılacak. ABD, ortak olduğu ISS'e gönderilecek ekiplerin oluşturulması sırasında kendilerine de danışılması gerektiği için bu yolculuğa itiraz ediyordu. Rusya ise başlangıça bu ilk uzay turistini Mir uzay istasyonuna göndermeyi tasarlıyordu. Yolculuğun ücreti daha önceden tahsil edildi, Tito'ya, Mir'e yolculuk için gerekli tüm eğitim de verildi. Ancak Mir'in düşürülme kararı üzerine, tüm hazırlıkları bitirilen bu yolculuk Rusya tarafından ISS'e kaydırıldı. 




</TEXT>
</DOC>
