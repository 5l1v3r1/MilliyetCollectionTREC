<DOC>
<DOCNO> 41617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sontur02.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim'deki canlı bomba afla dışarı çıkmış 
</HEADLINE>
<TEXT>

     Taksim'deki bombalı saldırıyı gerçekleştiren Uğur Bülbül adlı erkek teröristin DHKP C üyesi olduğu ve afla serbest bırakıldığı kesinlik kazandı. 
     Gerçekleştirdiği bombalı saldırıda parçalanarak ölen Bülbül'ün tutuklu bulunduğu Bartın Özel Tip Kapalı Cezaevi'nde ölüm orucundayken ''Hayata Dönüş Operasyonu'' sonrasında hastaneye kaldırılan 26 kişi arasında yer aldığı, daha sonra getirildiği Sincan F Tipi Cezaevi'nden tahliye edildiği bildirildi. 
     Karısı da terketmiş 
     Taksim'de, Çevik Kuvvet Şube Müdürlüğü'nde görevli 2 polisin şehit olduğu, 13'ü polis 20 kişinin yaralandığı bombalı saldırı olayını gerçekleştiren Uğur Bülbül'ün amcasının oğlu, eşinin, siyasi görüşü nedeniyle Bülbül'ü terkettiğini söyledi. 
     Uğur Bülbül'ün annesinin Bartın Cumhuriyet İlköğretim Okulu'nda aşçı, kardeşi Murat Bülbül'ün de aynı okulda hizmetli olarak çalıştığını anlatan amcasının oğlu Ümit Bülbül, şöyle konuştu 
     ''Uğur'un patlattığı bombayla hayatını kaybeden polislere ve yaralılara çok üzüldüm. Hiçbir günahı olmayan insanların canı yandı. Uğur'un ölmesine üzülmedim. Çünkü ölümü hak etti. Bu tür siyasi düşüncelere sahip olanların ne yapmak istediklerini anlayamıyorum. Bunların tümü zavallılar. Kendilerine yazık ediyorlar.'' 
     Ümit Bülbül, Uğur ile uzun yıllardır görüşmediğini belirterek, siyasi görüşünden dolayı eşi tarafından da terk edildiğini söyledi. 
     Bu arada, Uğur Bülbül'ün ailesinin komşuları, Taksim'deki olayın ardından, polislerin Bülbül ailesini evlerinden alarak götürdüklerini söylediler. 







</TEXT>
</DOC>
