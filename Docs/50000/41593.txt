<DOC>
<DOCNO> 41593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/soneko09.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Compaq HP birleşmesi tehlikede... 
</HEADLINE>
<TEXT>

     Dev bir bilgisayar firması oluşturmak amacıyla başlatılan Hewlett Packard HP ve Compaq arasındaki birleşme girişiminin her 2 şirkette de beklenmedik bir krize yol açtığı öne sürüldü. 
     Amerikan finans çevrelerinin gazetesi Wall Street Journal'in WSJ haberine göre, birleşmeye olumsuz yaklaşan HP hissedarlarının tepkisinden şok olan şirket yöneticileri, yatırımcılar ve şirket çalışanlarını e-mail, telefon ve üst düzeyli ziyaretler yoluyla ''yapılan işin doğru olduğu'' konusunda ikna etmeye çalışıyorlar. Compaq sirketinin de benzeri bir kampanya başlatarak yatırımcıları teskin yoluna gideceği ifade edildi. Bu arada Compaq sözcülerinden biri, ''her iki şirketin, birleşmeyle ilgili olarak ayrı ayrı yeni detaylar açıklayacaklarını'' bildirdi. 
     Haberde, HP yöneticilerinin geçen hafta 40 ayrı yatırımcı grupla biraraya gelerek şirketler arasındaki birleşmenin ne kadar yararlı olacağını izaha çalıştıkları kaydediliyor. Yöneticiler, 2 şirketin birleşmesi halinde ortaya çıkacak yeni kuruluşun gerek bilgisayar, gerek yazıcı printer , gerekse depolama storage alanlarında öncü bir kuruluş olacağına yatırımcıları inandırma gayreti içindeler. Bu arada her 2 şirketin sözcüleri, ''ortaya çıkan olumsuz tepkiler yüzünden birleşmeden vazgeçilmesinin söz konusu olmadığını'' ısrarla belirtmelerine rağmen, yatırımcılar, öngörülen birleşmenin şimdiden ciddi yara aldığını savunuyorlar. 
     Uzmanlar ise, yatırımcılar arasında başgösteren olumsuz duyguların yanı sıra, ABD ve Avrupa'daki tröst aleyhtarı yasaların yarattığı güçlükler ve düşen hisse senedi fiyatlarının, birleşmenin başarılı olma olasılığını daha şimdiden ortadan kaldırdığını öne sürüyorlar. Bu kaynaklara göre, piyasanın tepkisi nedeniyle, birleşme projesinin gerçekleşme ya da terkedilme şansı yüzde 50-50. Ayrıca projenin başarısızlığa uğraması, gerek Compaq, gerekse HP açısından yıkıcı sonuçlar doğuracak. Uzmanlar bu durumda müşterilerin her 2 şirkete olan güvenlerini kaybedeceklerini, yatırımcıların ise kendilerini ihanete uğramış sayacaklarını ifade ediyorlar. 
     Başarısızlık halinde her iki şirketin üst düzey yöneticilerinin görevde kalmalarına imkan bulunmadığına dikkat çeken uzman çevreler, geçmişte yaşanan bu tür başarısız birleşme girişimleri sonucu yöneticileri görevini kaybeden şirketler arasında ''Honeywell International'', ''General Electric'' ve ''Corel'' gibi şirketlerin bulunduğunu ifade ettiler. Birleşmenin başarısız olması halinde Compaq'ın İcra Direktörü Michael Capellas ile HP'nin Başkanı Carleton Fiorina'nın koltukları tehlikeye girecek. Birleşme kararının açıklanmasından sonra Hewlett Packard'ın New York borsasındaki hisseleri son bir hafta içinde yüzde 22 değer kaybederek 18.08 dolara, Compaq'in hisse senetleri ise yüzde 14 değer yitirerek 10.59 dolara düştü. 







</TEXT>
</DOC>
