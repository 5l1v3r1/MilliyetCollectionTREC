<DOC>
<DOCNO> 18133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/spor/yuru.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Motive olamadık 
</HEADLINE>
<TEXT>

     ÖMER ÜRÜNDÜL 

     Milli Takımımız’ın hazırlık maçlarındaki başarısızlığı dün gece de tekrarlandı. Arnavutluk karşısında üstün oynamamıza rağmen istediğimiz tempoyu sahaya yansıtamadık. Ve de basit goller yiyerek, yenildik. İlk yarıda oyunu karşı alana yıktık. Orta sahada hareketli ve çabuktuk. Ayrıca presle rakibe organize olma şansı verilmedi. Ancak baskılı futbolda üretkenlik sağlanamadı. İleri uçta Oktay ve Hasan, hem kişisel adam eksiltemediler, hem de yüzlerini geriye dönüp, orta saha arkadaşlarını devreye sokacak aksiyonları yapamadılar. Sağ kulvar hiç çalışmadı. Fatih alışılmış bindirmelerini yapamazken, önündeki Nihat da yetersiz kaldı. 
     Şenol Güneş, bu maçta da dörtlü defans uygulamasını tekrar denedi. İlk yarıda orta saha defans bütünleşmesi iyi sağlandığından, Ümit Davala da ön libero görevinde başarılı olduğundan takım savunması hiç arıza göstermedi. 
     İkinci yarıya da hızlı başladık. Ancak kısa süre sonra tempo düştü, oyun disiplini kayboldu. İlk yarının aksine tehlikeli Arnavutluk atakları başladı. Sonra çok basit bir gol yedik. Ondan sonra kaçan penaltı ve ardından yine yenen bir kolay golle maç orada bitti. 
     Bu karşılaşma bir kere daha gösterdi ki, bu tip maçlara motive olamıyoruz. Bizim güçlü ekoller gibi oturmuş bir sistemimiz yok. Yüreğimizi ortaya koymadığımız zaman istenilen futbol şekillenmiyor. Bu maçtan ders çıkarmalıyız. Öncelikle takım kurgusunu analiz edersek, dün gece en büyük sıkıntıyı ileri uçta yaşadık. Her zaman söylediğimiz gibi Hakan Şükür’ün alternatifi yok. İlk kez arkadaşlarıyla bir arada olan, uyum sıkıntısı yaşasa da Yıldıray’ı beğendik. Nihat, kesinlikle 4 - 4 - 2 sisteminde orta sahanın sağında başarılı olamaz. Çünkü sırtı dönük oynamayı bilmiyor. 
     Şimdiden kırk gün sonrasını düşünmek zorundayız. Azerbaycan ve Makedonya sınavlarımız var. Yine mevsim sonu yorgunluğunda yapılacak karşılaşmalar. Bu açıdan önlemlerimizi almalıyız. Çünkü grubumuzda zirve mücadelesi yapan hangi takım küçük maçlarda kazaya uğrarsa çok şey kaybedecek. 
     



 SPOR 

























</TEXT>
</DOC>
