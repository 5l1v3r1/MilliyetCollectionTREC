<DOC>
<DOCNO> 48193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sondun31.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail -Washington arasında ciddi kriz... 
</HEADLINE>
<TEXT>

     İsrail'in, ''geri çekileceğim'' güvencesi vermesine karşın Filistin yönetimi altındaki bölgelerde yürüttüğü operasyonun, Washington ile ilişkilerinde çok ciddi bir kriz yarattığı belirtildi. 
     Ma'ariv gazetesi, İsrail'in böylesine kritik bir dönemde düzenlediği operasyon ile ABD çıkarlarına büyük zarar verdiğine inanan Washington ile Şaron yönetiminin ilişkilerinin ''klinik olarak öldüğünü'' yazdı. 
     Gazete, üst düzey diplomatik kaynaklara dayandırarak, Washington'da İsrail Başbakanı Ariel Şaron için son derece sert ifadeler kullanıldığını ve ''Onunla sonra hesaplaşacağız'' dendiğini belirtti. 
     Haberde, Washington'un, şu anda yeni barış planını açıklamama karşılığında Şaron ile Filistin bölgelerinden çekilmesini ve Filistin yönetimini yok etmemesini öngören bir anlaşmaya varmaya çalıştığı kaydedildi. 
     Haberde, görüşlerine yer verilen başbakanlık yetkilileri ise ''ABD bize 'dur ya da çekil' değil, sadece 'dikkatli ol' diyor'' dediler. 
     Ma'ariv, ABD'nin Filistin yönetimine de teröre karşı mücadele etmesi için baskı yaptığını belirtti. Gazeteye göre, Amerikan Dışişleri Bakanı Colin Powell dün Filistin Lideri Yaser Arafat ile yaptığı telefon görüşmesinde ''Büyük tehlikedesin. Bir şeyler yapsan iyi olur'' dedi. 
     Ancak Arafat'ın attığı adımların İsrail tarafından kesinlikle yeterli görülmediği belirtiliyor. Arafat'ın Filistin Kurtuluş Örgütü'ne FKÖ bağlı bazı silahlı grupları daha yasadışı ilan etmesine, Genelkurmay Başkanı Şaul Mofaz'ın ''Bu bir şaka. Arafat bizimle alay ediyor'' tepkisini verdiği belirtiliyor. 
     Yediot Ahronot gazetesine göre, Şaron da dünkü kabine toplantısında ''Teröristlerin liderleri tutuklanıncaya kadar Filistin bölgelerinden çekilmeyeceğiz'' dedi. 
     Savunma Bakanı Binyamin Ben Eliezer ise operasyonu ''Arafat istediğimizi yapmadı. Bizim bu adımları atmaktan başka çaremiz yoktu'' diyerek savundu. 
     İsrail, Arafat'ın, Turizm Bakanı Rehavam Zeevi'nin katillerini ve onları gönderenleri İsrail'e iade etmesini istemişti. Filistinli yetkililer ise yakaladıkları takdirde bu kişileri yargılayacaklarını ancak İsrail'e iade etmeyeceklerini vurguluyorlar. 
     İsrail radyosu, bu sabah üst düzey askeri kaynaklara dayandırarak verdiği haberde, İsrail ordusunun Filistin bölgelerindeki güçlerini artırdığını ve operasyonun çapını genişletmeye hazırlandığını duyurdu. 
     Radyo, özel birliklerin Filistin Halk Kurtuluş Cephesi FHKC 
     üyelerini tutuklamak için operasyonlar düzenleyeceklerini, bu arada Hamas ve İslami Cihad militanlarının da tutuklanacağını belirtti. 
     Bu arada, İsrail ordu radyosuna göre, Filistin yönetimi Batı Şeria Güvenlik Şefi Cibril Rajub, Zeevi'nin suikastını üstlenen FHKC lideri Ahmet Sedat'a bir ültimatom vererek teslim olmasını, aksi takdirde tutuklanacağını bildirdi. 
     Haberde, İsrail çıkarlarını koruduğu gerekçesiyle Filistin sokaklarında Rajub'a karşı duyulan tepkinin giderek arttığı belirtildi. 
     İsrail radyosu, Dışişleri Bakanı Şimon Peres'in ABD'de Arafat'ı yeterli adımları atmamakla suçlamakla birlikte halen ''barış ortağı'' olarak nitelemesinin Şaron yönetiminde huzursuzluk yarattığını da duyurdu. 
     Haberde, Peres bu şekilde konuşurken Şaron'un ABD'ye gönderdiği diğer yetkililerin ''Arafat Talibandır'' dediklerini belirterek, ''Bu iki başlılığın Washington'un kafasını karıştırdığı'' kaydedildi. 
     Haberde, başbakanlık kaynaklarına dayandırılarak, Şaron'un Peres'den bir an önce İsrail'in dış temsilciliklerine, ''Arafat eşittir Taliban'' şeklinde görüş belirtmeleri için talimat vermesini istediği, ancak Peres'in bunu yerine getirmediği ifade edildi. 
     






</TEXT>
</DOC>
