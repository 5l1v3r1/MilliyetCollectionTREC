<DOC>
<DOCNO> 42793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sondun14.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya ABD misillemesine katılmak için formül arıyor... 
</HEADLINE>
<TEXT>

     Japon yönetimi, AB'nin geçen haftaki saldırılara yapacağı misillemeye lojistik destek sağlamaya imkan verecek yeni bir yasanın çıkarılması konusunu ele alıyor. 
     Amerikan yanlısı tutumuyla bilinen Japonya Başbakanı Juniçiro Koizumi, koalisyon liderleriyle yaptığı toplantıda, ''Uluslararası terörizme cevap vermeliyiz. Japonya'nın ne yapacağını ve ne yapması gerektiğini düşünmeliyiz. Yeni bir yasa da dahil, alınacak kapsamlı tedbirleri tartışmak istiyoruz'' dedi. 
     Koizumi, ordunun belirsiz statüsünü ortadan kaldırmak için anayasada değişiklik yapmak istiyor. 
     Ancak, savaş dönemindeki tutumu nedeniyle, Japonya'nın ordusunun rolünü artırma yönündeki girişimi Asya'da tedirginlik yaratıyor. 
     Güvenlik uzmanı Haruo Fujii, Japonya, ordusunun rolünü artırmaya çalışırsa, başta Çin olmak üzere Japon militarizminden çok çekmiş olan Asyalı komşularının buna şiddetle cevap vereceğini söyledi. 
     Japon anayasası, uluslararası tartışmaları çözme yöntemi olarak savaşı reddediyor ve Japon yönetimi bunu, müttefikleri saldırıya uğradığında yardımına gitmesine anayasanın imkan vermediği şekilde yorumluyor. 
     Körfez savaşı tecrübesinden sonra Japonya 1999'da, ''Japonya'yı çevreleyen bölgelerde'' kriz çıkması durumunda ordunun ABD askerlerine daha çok destek vermesine izin veren bir yasa çıkarmıştı. Hükümet sözcüsü ve Koizumi'nin sağ kolu Yasuo Fukada, dün yaptığı açıklamada, bu yasanın şu anki krize uygulanamayacağını söylemişti. Japon yetkililer, şimdi bu yasanın ABD'ye destek olmada kullanılıp kullanılamayacağını tartışıyorlar. 
     Bu arada bir Japon yetkili, ABD'nin Suudi terörist Usame Bin Ladin'i yakalamasına destek vermelerini teşvik için, Japonya'nın Pakistan ve Hindistan'a uygulanan yaptırımları kaldırabileceğini söyledi. Japonya, 1998'deki nükleer denemeleri yüzünden bu iki ülkeye yaptırım uygulamaya başlamıştı. 






</TEXT>
</DOC>
