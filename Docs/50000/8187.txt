<DOC>
<DOCNO> 8187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/son/soneko11.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar yeniden dövize yöneldi 
</HEADLINE>
<TEXT>

     Türk lirasına talebin artıp repo ve interbank faizlerinin yüksek seyrettiği ortamda, bankaların yeniden dövize yöneldikleri bildirildi. 
     Edinilen bilgiye göre, Hazine'nin 3.9 katrilyon liralık geri ödeme gerçekleştirdiği bugün, bankaların Merkez Bankası'ndan aldıkları döviz tutarı 1.2 milyar doları buldu. Bankacılık sisteminin dün kapanmayarak açık kalmasının, ödemeler sisteminde aksaklıklara yol açtığına işaret eden bankacılık çevreleri, bu durumun bugün piyasa oluşumunu olumsuz yönde etkilediğini, Türk lirası gecelik işlemlerin geç başlamasına neden olduğunu söylediler. 
     Bu arada, ekonomik program gereği ''sisteme giren döviz kadar Türk lirası vermeyi'' hedefleyen Merkez Bankası'nın, repo ihalesi açmayıp piyasaya ilave Türk lirası vermemesi ile döviz almak isteyen ya da taahhütlerini yerine getirmeye çalışan bankaların TL bulmaya çalışmaları da, Türk lirasını kıymetli hale getirdiği belirtiliyor. 




</TEXT>
</DOC>
