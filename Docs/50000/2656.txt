<DOC>
<DOCNO> 2656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sontur20.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM İçtüzüğü'nün değiştirilmesine ilişkin teklif Anayasa Komisyonu'nda kabul edildi 
</HEADLINE>
<TEXT>

     TBMM İçtüzüğü'nün bazı maddelerinin değişitirilmesini öngören teklif Anayasa Komisyonu'nda kabul edildi. 
     İçtüzük değişikliği teklifi üzerinde söz alan DYP Amasya Milletvekili Ahmet İyimaya, getirilen teklifin Komisyon için bir ''tuzak'' olduğunu savunarak, ''Bu teklifi hazırlayan bürokrat zatın teşhirini istiyorum'' dedi. 
     Teklifin yasalaşması için anayasal imkansızlıklar bulunduğunu kaydeden İyimaya, Anayasa Mahkemesi'nin bazı üyelerinin TBMM'den çıkarılan yasaların ''iptali'' değil, ''yok sayılması'' yönününde görüş bildirdiklerini öne sürerek, çalışmaların Anayasa'ya uygun yürütülmesini istedi. 
     İyimaya, milletvekillerinin ''liderin'' ya da ''partinin'' milletvekili gibi davranmaktan çıkarılmaları gerektiğini de sözlerine ekledi. DYP Erzurum Milletvekili Ayvaz Gökdemir, getirilen düzenlemenin milletvekillerinin yasalar üzerinde konuşma yapmasını engellemeye yönelik olduğunu iddia etti. Gökdemir, milletvekillerinin bu değişiklik teklifini kabul etmeyeceklerini ifade etti. FP Trabzon Milletvekili Şeref Malkoç da, teklifin amacınının ''muhalefetin sesini kısmak olduğunu'' söyledi. Malkoç, getirilen teklifin gereksiz olduğunu belirterek, önemli yasaların muhalefetle işbirliği yapılarak çıkarılabileceğini kaydetti. 
     ANAP İstanbul Milletvekili Cavit Kavak da yaptığı konuşmada, getirilen değişiklik teklifi ile Medeni Kanun, Türk Ceza Kanunu ve Türk Ticaret Kanunu değişikliklerinin kolayca çıkarılmasının amaçlandığını bildirdi. Kavak, Birleşmiş Milletlere üye 140 ülkenin üye olduğu Parlamentolararası Birlik Türk Grubu Başkanlığı dolayısıyla birçok ülkenin parlamentosunu yakından gözlediğini ifade ederek, ''Bugün bizim parlamento kadar hantal çalışan bir parlamento yok'' dedi. 
     Daha sonra teklifin maddeleri üzerindeki görüşmelere geçildi.''soru ve cevap süresini 10 dakika ile sınırlandıran'' maddenin değiştirilmesini isteyen muhalefet milletvekilleri, önerilerinin kabul görmemesi üzerine toplantıyı terk ettiler. Daha sonra teklifin redaksiyonu da yapılarak, tümü kabul edildi. Komisyon, teklifin Genel Kurul'da öncelikle ele alınmasını da kararlaştırdı. 




</TEXT>
</DOC>
