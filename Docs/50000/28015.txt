<DOC>
<DOCNO> 28015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/yazar/bila.html </URL>
<DATE> 2001/06/21/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit'ten üç öneri 
</HEADLINE>
<TEXT>

     Gözler Anayasa Mahkemesi'nde. Yüksek Mahkeme'nin Fazilet Partisi hakkında vereceği karar bekleniyor. Bu arada dün de vurguladığımız gibi Anayasa değişikliği paketinin özellikle partilerin kapatılmasını zorlaştıran maddesi, Fazilet davasıyla birlikte tartışılıyor. 
     Başbakan Ecevit, dünkü görüşmemizde bu konuda üç öneride bulundu 
     1- Anayasa Mahkemesi'nin Anayasa değişikliği nedeniyle davayı ertelemesi, 
     2- Meclis'in tatile girmeyip, temmuz ayında Anayasa değişikliğini gerçekleştirmesi, 
     3- Meclis tatile girerse, eylül ayında erken toplanıp Anayasa değişikliğini gerçekleştirmesi ve yeni yasama yılına böyle başlaması. 
     Ecevit, Anayasa Mahkemesi'nin davayı ertelemesinin faydalı olacağı şeklindeki görüşünü şöyle gerekçelendiriyor 
     "Elbette, karar, Yüksek Mahkeme'nindir. Ancak, Anayasa değişikliği gerçekleşirse, parti kapatılmasına ilişkin yeni hüküm karşısında parti kapatılması yeni kurallara bağlanıyor ve önemli ölçüde zorlaştırılıyor. Anayasa bu yönde bir veya birkaç ay içinde değişirse, az bir zaman farkıyla Anayasa Mahkemesi karar vermiş olacak. Bu nedenle davanın bir süre sonraya bırakılması faydalı olabilir." 
     Başbakan, Meclis'in Anayasa değişikliğini temmuz veya eylül ayında görüşmesi yönündeki önerilerini de şöyle açıyor 
     "Anayasa değişikliği paketi hem Türkiye'de, hem de dış dünyada çok olumlu yankı buldu. Demokratikleşme yolunda önemli bir adım olarak görüldü. Uzun ve titiz bir çalışma sonrasında Meclis'te her partinin temsil edildiği bir komisyonda sağlanan uzlaşıyla ortaya çıkan bu değişiklik paketinin bir an önce yasalaşması yararlı olacaktır. Henüz bu konuyu liderler zirvesinde ele alamadık. Sayın Yılmaz Türkiye'ye döndüğünde ele alacağız. Meclis'in bu konuda bir iradesi oluşmadı. Eğer Meclis'in çalışma süresinin uzatılması yönünde karar alınırsa, temmuz ayında bu paket yasalaşabilir. Ancak, tatil kararı alınırsa bu kez de belki Meclis'i eylül ayında biraz erken toplayıp, Anayasa değişikliği gerçekleştirilebilir ve yeni yasama yılına böyle girilir." 
     Ecevit, bu önerilerini liderler zirvesinde Bahçeli ve Yılmaz'a götürecek. Beklentisi, koalisyon ortağı liderlerin de bu yaklaşımı paylaşacağı yönünde. Başbakan, Anayasa değişikliğine, muhalefet partilerinin de destek vereceği düşüncesinde. 
     
     







Fazilet davası 


Unvan maçı 


Ecevit'ten üç öneri 


Altı kaval 


Faziletli papatya falıyla istikrar 


Bizi kaz gibi yoluyorlar 


FP'ye borsa ipoteği 


Oğlan bizim, kız bizim 


Makedon Türkleri diken üstünde 


Derviş'in yolsuzlukla sınavı 


Tahtakuşlar müzesi... 


Fazilet davası ve seçim 


"Hayatta ortada durmak yok, ya ileri ya geri" 


Bankamatik hırsızına beş yıl hapis 


Avantaj Kart’ı ile "ödemede taksit" 


Erbakan bu serveti saklayamaz 


</TEXT>
</DOC>
