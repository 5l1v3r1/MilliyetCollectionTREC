<DOC>
<DOCNO> 11625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/spor/yfbsen.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şımarıklar 
</HEADLINE>
<TEXT>

     ERDOĞAN ŞENAY 

     Fenerbahçe’nin özellikle ligin ikinci yarısındaki puan toplama tırmanışı bazı gözü ve gönlü doymamış "şampiyonluk şımarıklarını" hayli üzmüşe benziyor. 
     Dört yıldır Türkiye’de ve Avrupa’da neredeyse iki günde bir resmi müsabaka oynamanın nedenli yıpratıcı bir uğraş olduğunu hiç anlamıyor anlaşılan bazı futbol özürlüsü kafalar... UEFA şampiyonluğuna kadar uzanan bir başarı zincirinin her halkası incelir bu kadar uzun ve streslerle dolu adale yolculuklarında... Ayrıca iç şampiyonluklar serisinin heyecan ve fizik temposunu da beraber taşımak nasıl ağır bir futbol işçiliğidir bilir misiniz siz tabela ve sonuç şakşakcıları .. Hagi’nin Milan’a karşı kazanılan zafer sonrasının hemen arkasından gelen Gençlerbirliği oyunundaki kendini kaybedişini sadece "Erol Ersoy - Hagi hesaplaşması" na mı bağlıyor olayları sizin daracık futbol görüşleriniz .. Milan’a attığı enfes golle Cim - Bom’a yine tarih yazan Hagi gibi "altın kramponları" Gençlerbirliği maçında dinlendirip, Paris’teki oyunda kullanmak varken, o gün Hagi’ye forma vermek ne denli bir teknik kulübe yanlışıdır Lucescu adına... Hiç meseleye bu taraftan bakabildiniz mi .. Hagi, Milan maçının adale yorgunlukları ve psikolojik baskıları içinde diye Erol Ersoy görmezlikten mi gelmeliydi Rumen yıldızın futbol adına tam 50 yıldır hiçbir yerde görmediğimiz yüz kızartıcı "çılgınca kabahatlerini"... Futbolda her 90 dakika ayrı bir maçtır ve hakemler sadece yönettikleri 90 dakikaların sağlıklı kararları için koşarlar sahada... 
     Yani bu yıl Fenerbahçe, derlendi toplandı diye, yıllardır uzağında kaldığı "komple takım" havasına tekrar ulaştı diye, şeytan çatlatırcasına üst üste üç puanları topluyor diye kıskançlık ve isteri nöbetleriyle laf atmak var mı yani bu geçmiş ve geleceğin ölümsüz ve saygın rekabetine .. 
     Hem de yıllardır Cim - Bom seyredip, dış başarılarına buğulu gözlerle ve elleri kızarıncaya kadar alkış tutan Fenerbahçe camiasının var olduğunu bile bile. 
     


 SPOR 


























</TEXT>
</DOC>
