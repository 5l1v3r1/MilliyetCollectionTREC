<DOC>
<DOCNO> 48938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sondun16.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin yıldızı parlıyor... 
</HEADLINE>
<TEXT>

     Cumhurbaşkanı Ahmet Necdet Sezer'in Pakistan ziyareti dahil olmak üzere Türkiye'nin Afganistan ile ilgili girişimlerini değerlendiren Rus gazetesi Kommersant, bu girişimleri, ''Batı'nın Türkiye'ye Afganistan konusunda ne kadar büyük önem verdiğinin göstergesi'' şeklinde yorumladı. 
     Rusya'nın saygın gazetelerinden Kommersant, ''Türkler Afganistan'da Yararlı Oldu'' başlıklı yazısında, ''Batı, Ankara'nın arabuluculuk rolüne güveniyor'' alt başlığını kullandı. 
     Cumhurbaşkanı Sezer'in Pakistan ziyaretini ve Ankara'da düzenlenmesi planlanan Taliban muhalifleri toplantısına ilişkin hazırlıkları değerlendiren gazete, ''Türk yönetiminin Afgan sorununun çözüm çabalarındaki etkin durumu, Batı'nın Müslüman tek NATO ülkesi olan Türkiye'ye ne kadar önem verdiğini gösteriyor'' ifadesini kullandı. 
     ''Taliban rejiminin çökertilmesinden sonra Afganistan sorununun çözümünde Türkiye'nin anahtar rol oynayacağı zaten daha ABD askeri harekatının başlangıcında belli olmuştu'' diyen gazete, bu durumun bir hafta önce, özellikle İngiltere Dışişleri Bakanı Jack Straw'un Türkiye ziyaretinden sonra daha da açık hale geldiğini belirtti. 
     Dışişleri Bakanı İsmail Cem'in BDT'nin Müslüman ülkelerinden Azerbaycan, Türkmenistan ve Özbekistan'ı ziyaret etmesi ve Cumhurbaşkanı Sezer'in Pakistan gezisine çıkmasını, ''belirli bir ortak hedef'' çerçevesinde değerlendiren gazete, bu hedefin, ''Afganistan'da savaş sonrasındaki yapıya etkin katılımda bulunabilen, muhtemelen de BM çerçevesinde faaliyette bulunabilen bir İslam ülkeleri koalisyonunun kurulması'' olduğunu savundu. 
     Gazete, yorumunu şöyle sürdürdü 
     ''Şimdiden belli ki Batı, bombardımanın ardından özel birliklerini Afganistan'a indirmesinden sonra ülkede iç istikrarı nasıl koruyacağını düşünüyor. ABD, İngiltere veya herhangi bir Batılı ülkenin ordularını Afganistan'a sokması, bu ülkeler için intihar demektir. Ancak Müslüman ülkelerin ortak barış kuvvetlerine Afgan halkı daha az karşı çıkar. Batı ayrıca, Müslüman ülkelerin en azından bir kısmının, Taliban'ın karşısında olduğunu göstermek de istiyor.'' 
     






</TEXT>
</DOC>
