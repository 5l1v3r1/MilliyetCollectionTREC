<DOC>
<DOCNO> 13790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sondun17.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kerem Lawton'un öldürülmesi terörist propaganda" 
</HEADLINE>
<TEXT>

     Makedonya hükümet sözcüsü Antonio Milosovksi, İçişleri Bakanlığı sözcüsü Stevo Pendarovski ve Savunma Bakanlığı sözcüsü George Terendefilov, ''AP'nin Priştine sorumlusu Kerem Lawton'un ölümünün bir terörist propaganda olduğunu'' öne sürdüler. 
     Sözcüler, Başbakanlık'ta düzenledikleri ortak basın toplantısında, bu saldırıyı Makedon güçlerin düzenlediği iddialarını kesinlikle reddederek, ''Eldeki kanıtlar olayın meydana geldiği yerle kuvvetlerimizin bulunduğu yer arasındaki mesafe nedeniyle teknik olarak Makedon güvenlik güçleri tarafından ateş açılmasının mümkün olmadığını göstermektedir'' dediler. 
     Bir basın mensubunun ''Sınırın öteki tarafında Kosova 30'a yakın Makedon askerinin varolduğu iddia ediliyor, buna ne diyorsunuz '' sorusu üzerine Savunma Bakanlığı sözcüsü Terendefilov, ''Hiçbir zaman sınır ötesine asker göndermedik, Kosova'daki Barış Gücü KFOR yetkilileri de bunu sordu, onlara da oraya asker göndermediğimizi söyledik. Ayrıca bu olayın araştırılması için Cumhurbaşkanımız Boris Traykovksi bir komisyon kurulmasını önerdi'' diye konuştu. 
     Ölü ve yaralı sayısının sorulması üzerine İçişleri Bakanlığı sözcüsü Pendarovski, ''Şu anda bunu verebilecek konumda değiliz'' dedi. 
     Başka bir gazetecinin ''Politik çözüm olabilir mi '' sorusuna hükümet sözcüsü Milosovksi, ''Önce silahlar susmalı, önce teröristleri etkisiz hale getirmeliyiz'' yanıtını verdi. 
     Hükümet sözcüsü, şu ana kadar 17 kişinin ''terörist faaliyetlere katılmaktan'', 58 kişinin ''silah bulundurmaktan'' gözaltına alındığını, ayrıca 396 kişinin de sorgusunun sürdüğünü söyledi. Sözcü Milosovksi, 6 kişinin de şu anda karakolda bulunduğunu sözlerine ekledi. 
     Hükümet sözcüsü, AB Ortak Savunma ve Dış Politika Yüksek Temsilcisi Javier Solana'nın anayasanın değiştirilmesi için hiçbir zaman istekte bulunmadığını belirterek, ''Basında çıkan bu tür haberler gerçek dışıdır'' dedi. Basında çıkan haberlerde, Solana'nın ülkedeki temasları sırasında anayasa değişikliği konusunun gündeme geldiği ileri sürülmüş, Solana bir gazetecinin, ''Anayasa değişecek mi '' sorusunu, ''Bilmiyorum. Buna Makedon hükümeti karar verecek'' yanıtını vermişti. 




</TEXT>
</DOC>
