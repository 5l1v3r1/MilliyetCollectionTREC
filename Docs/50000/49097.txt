<DOC>
<DOCNO> 49097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sondun09.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılhaç ''Ambarlarımız vurulduğu için gıda yardımı yapamayacağız'' 
</HEADLINE>
<TEXT>

     Uluslararası Kızılhaç Komitesi, Amerikan uçakları tarafından üç ambarının vurulmasından bir gün sonra, Afganistan'ın başkenti Kabil'de gıda yardımını dağıtamayacağını bildirdi. 
     Komite sözcüsü Mario Musa, Kızılhaç'a ait beş ambardan birinin daha önce, üçünün de dün yok edildiğini, sadece bir ambarın kaldığını belirtti. 
     Ambarlarda bulunan yüklü kamyonların bombardımanda ciddi hasar gördüğünü belirten Musa, ambarlarda Kızılhaç'ın yardımına muhtaç 55 bin kişi için gıda ve battaniye bulunduğunu söyledi. 
     Merkezi İsviçre'nin Cenevre kentinde bulunan Uluslararası Kızılhaç Komitesi, ambarların çatışında Kızılhaç ambleminin bulunduğunu, bu saldırıların insan haklarının ihlali olduğunu açıklamıştı. 
     ABD Savunma Bakanlığı Pentagon , savaş uçaklarının Kabil'deki Kızılhaç ambarlarını ve yakınlardaki bir yerleşim birimini yanlışlıkla bombaladığını doğrulamıştı. 
     Uluslararası yardım kuruluşlarına göre, 20 yıldan fazla bir süredir devam eden savaş ve üç yıldır süren kuraklık nedeniyle ülkedeki 20 milyon kişinin dörtte biri insani yardıma muhtaç durumda bulunuyor. 
     

     
</TEXT>
</DOC>
