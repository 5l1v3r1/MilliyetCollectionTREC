<DOC>
<DOCNO> 41035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/ekonomi/eko03.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı’nı göreve çağırıyoruz’ 
</HEADLINE>
<TEXT>

VAVEK Başkanı Kılıçdaroğlu, Uzanların, Maliye’ye aktarmadığı 10 trilyonluk vergi için Maliye Bakanı’nı göreve çağırdı 
     EKONOMİ SERVİSİ 

     Deprem felaketlerinin yarasını sarmak amacıyla cep telefonu abonelerinden toplanan 10 trilyon liralık Özel İletişim Vergisi’nin, Telsim tarafından Maliye’ye yatırılmadığının ortaya çıkması tepki yarattı. Vatandaşın Vergisini Koruma Derneği VAVEK Başkanı Kemal Kılıçdaroğlu, Maliye Bakanı Oral’ı göreve çağırdı. Kılıçdaroğlu, "Bu vergilerin bir an önce tahsil edilmesi için Maliye Bakanı’nı göreve davet ediyoruz" dedi. 
     
     Banka hesaplarına el konabilir’ 
     Kemal Kılıçdaroğlu, şunları söyledi 
     "Özel İletişim Vergisi de KDV gibidir. Şirketler vatandaşın ödediği KDV’yi devlete aktarmakla yükümlüdür. Aracının bu vergileri zamanında devlete vermesi gerekir. Vermezse, kasasında tuttuğu sürece sıfır faizli kredi kullanması anlamına gelir. Ödemeyenler için Amme Alacaklarının Tahsili Hakkındaki Kanun’a göre belirlenen faiz oranı uygulanır. Vergi dairesi yarım saat içinde borçlunun banka hesabına tedbir koydurabilir. Maliye Bakanlığı’nın kararlı olmasını bekliyoruz." 
     
     Dernekler tepki gösterdi 
     Yedi depremzede derneği, toplanan paraların kendilerine aktarılmasındaki aksamalar nedeniyle yapacakları toplantının gündemine, özel iletişim vergisi olarak toplanan, ancak Maliye’ye aktarılmayan deprem vergilerini de aldı. İzmit Bekirpaşa Depremzedeler Derneği yetkilileri, "Uzanların topladıkları verginin üzerine yatması normal. Genel olarak aksama var" dediler. Adapazarı Depremzedeler Derneği Kurucu Üyesi Necdet Hayırlı, "Vurdumduymazlık var, bizim için toplanan paralar bize dönmüyor" dedi. Avcılar Gümüşpala Dayanışma Derneği Başkanı Yurdakul Şamiloğlu da "Tüm haksızlıkları hukuk açısından çözüme götürmek istiyoruz. Yedi dernek toplanarak gereken tepkiyi ortak bir biçimde verecek" dedi. 
     



 EKONOMİ 
























</TEXT>
</DOC>
