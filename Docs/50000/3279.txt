<DOC>
<DOCNO> 3279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/ekonomi/eko08.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
BP, istasyonlarını satışa çıkardı 
</HEADLINE>
<TEXT>

     Petrol devi BP Amoco beş bine yakın petrol istasyonunu satacağını açıkladı. Firma İngiltere'deki varlığını bu şekilde azaltarak köklü bir değişime gitmeyi ve yeni bir yapı oluşturmayı düşünüyor. Şirketin genel yöneticisi John Browne "değişen piyasa koşullarına ayak uydurduklarını" belirtirken, beş bin istasyonun büyük bir rakam olmadığını söyledi. Ayrıca şirket bu satıştan 1 milyar dolar gelir bekliyor. 
     Elde edilecek fon ile şirketin 70 yıllık logosu da değiştirilecek. 
     Halen firmanın 28 bine yakın petrol istasyonu bulunuyor. Bunların 18 bin adedi ABD'de, sekiz bini Avrupa'da, bin 500'ü ise İngiltere'de yer alıyor. Şirket bir yandan petrol istasyonlarını satarak küçülmeyi hedeflerken diğer taraftan da son üç yıldır 120 milyar dolar değerindeki Amoco, Arco ve Burmah Castrol evlilikleriyle dünyaya yayılıyor. 
     


 EKONOMİ 

















</TEXT>
</DOC>
