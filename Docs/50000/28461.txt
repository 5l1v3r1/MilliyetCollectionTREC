<DOC>
<DOCNO> 28461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/sontur15.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Parti kapatılınca FP'liler bugün otelde toplandı 
</HEADLINE>
<TEXT>

     Kapatılan FP'nin Genel İdare Kurulu GİK üyeleri, İçkale Otel'de biraraya geldi. 
     GİK üyeleri, Anayasa Mahkemesi'nin verdiği kapatma kararının ardından, kapatılan FP'nin Genel Başkanı Recai Kutan başkanlığında saat 14.00'te toplandılar. 
     Kutan, toplantı salonuna gelişinde gazetecilerin sorularını ''Söylenecek her şeyi söyledik'' diyerek geri çevirirken, Genel Başkan Yardımcılarından Mehmet Bekaroğlu ve Grup Başkanvekili Yasin Hatipoğlu, Anayasa Mahkemesi'nin kararını eleştirdiler. 
     Bekaroğlu, yüce mahkemenin verdiği kararın 65 milyon Türk vatandaşının içine sinmediğini savunarak, kararı hukuk tarihine geçecek ''kötü bir örnek'' olarak değerlendirdi. Türkiye'nin Avrupa'ya verdiği demokrasi sözlerini tutmadığını ileri süren Bekaroğlu, şöyle devam etti 
     ''FP'nin kapatılmasına üzülüyoruz. Ancak, bazı şeyler FP'nin üzerinden anlaşılıyor. FP'nin verdiği hak, hukuk mücadelesi, kapatılma pahasına sürdürülmüştür ve millete gösterilen demokrasi oyunudur. FP feda olsun, milletimizin başı sağolsun. Bu düşünce öteden beri geliyor ve bir siyasi hareket olarak devam edecektir. Kimsenin şüphesiolmasın, hak, hukuk mücadelesinin bir siyasi partisi olacaktır. Bu, bugüne kadar FP idi, bundan sonra başka bir parti olarak yola devam eder.'' 
     Bekaroğlu, bir soru üzerine Anayasa Mahkemesi üyelerinin ''demokrat bir yorum yaparak Türkiye'de bir devrim gerçekleştirme fırsatını kaçırdığını'', ancak Meclis'in önüne bir fırsat çıktığını ve Anayasa değişikliğini en kısa sürede gerçekleştirerek, bunun değerlendirilebileceğini ifade etti. 
     Kapatılan FP'nin Grup Başkanvekili ve Çorum Milletvekili Yasin Hatipoğlu da kararı değerlendirirken, ''Kaderimizde hep tıkalı yollar var. Biz bu engelleri aşarız'' diye konuştu. Toplantıda, geleceğe dönük izlenecek stratejiler ve kurulması planlanan partiyle ilgili çalışmalar ele alınacak. 
     

</TEXT>
</DOC>
