<DOC>
<DOCNO> 18237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sontur21.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Afyonlular "Sezer'i sindiremiyorum" diyen Miras'a soda gönderdiler 
</HEADLINE>
<TEXT>

     Türkiye Odalar ve Borsalar Birliği TOBB Başkanı Fuat Miras'ın, Antalya Ticaret ve Sanayi Odası'nın 115. kuruluş yıldönümü nedeniyle yaptığı konuşmada, Cumhurbaşkanı Ahmet Necdet Sezer'in seçilmesini içine sindiremediğine ilişkin sözlerine Afyon'dan tepki geldi. 
     Afyon Gazeteciler Cemiyet Başkanı Hüseyin Sarıaltın, Fuat Miras'ın açıklamalarını ve sözlerini talihsizlik olarak değerlendirdiklerini belirterek, Miras'a bir kasa Afyon Kızılay Maden Suyu gönderdiklerini söyledi. 
     Sarıaltın, ''Sayın Miras, Cumhurbaşkanımız Ahmet Necdet Sezer'in seçilmesini ve o makamda oturmasını içine sindirememiş olabilir. Ülke insanının yüzde 80'ini aşan bir kısmı Sezer'i sevip, sindiriyorsa, Fuat Miras'a sindirmesi için dünyaca ünlü Afyon Maden Suyu gönderiyoruz. Bunları içince iyi hazmeder ve sindirir'' dedi. 
     Afyon Ticaret ve Sanayi Odası Yönetim Kurulu Başkanı Münir Özsoy da, Miras'ın sözlerini, Cumhurbaşkanı Sezer'e haksızlık olarak gördüklerini bildirdi. Özsoy, açıklamasında şunları kaydetti 
     'Sayın Cumhurbaşkanımız Ahmet Necdet Sezer, Türkiye'nin içinde bulunduğu kriz ortamında vatandaşlarımızın siyaset üstü görerek güvendikleri tek devlet adamıdır. Cumhurbaşkanımızın halktan aldığı yüzde 80 destek, Fuat Miras'a verilecek en güzel cevaptır. Halk Sezer'e verdiği yüzde 80'lik desteği ile Cumhurbaşkanını ben seçtim ve güveniyorum demektedir.'' 
     Afyon Esnaf ve Sanatkarlar Kredi ve Kefalet Kooperatifi Başkanı M. Emin Birliktir ise Türkiye'nin içinde bulunduğu bu dönemde, mevkii ve makamı ne olursa olsun her kişi ve kurumun itidal içerisinde ve uzlaştırıcı olması gerektiğini vurguladı. Sandıklı Belediye Başkanı Mustafa Baştuğ, Sandıklı Ticaret ve Sanayi Odası Başkanı Mustafa Özer, Sandıklı Esnaf ve Sanatkarlar Odası Başkanı Yusuf Akdoğan ile Sandıklı Esnaf ve Sanatkarlar Kredi ve Kefalet Kooperatif Başkanı Mevlüt Özçınar'ın ortaklaşa yaptığı yazılı açıklamada, TOBB Başkanı Fuat Miras, kınandı. 
     Antalya Ticaret Ve Sanayi Odası'nın 115. kuruluş yıldönümü nedeniyle, ATSO Meclis toplantısına katılan Fuat Miras, burada yaptığı konuşmada, Türkiye'nin iki küs lider ile yönetildiğini belirterek, birbirlerine ağır ithamlar eden, birbirlerine kitap atanların hala makamlarında oturdurduklarını söylemişti. 
     Miras, kendisine birilerinin ''Bu Cumhurbaşkanını tasvip ediyor musunuz '' dediğini hatırlatarak, ''Bu soruya cevap vermek için düşündüm. Suç unsuru olmasın istedim. Cumhurbaşkanını ben seçmedim. Cumhurbaşkanı, TBMM'nin içinden de çıkmamış ve bu olaylara sebebiyet verdiği için sayın Cumhurbaşkanının o kürsüde oturmasını içime sindiremiyorum. Bunu demekle vatandaşlık görevimi yaptım. Millet Meclisi'nin seçtiği bir milletvekili o makamda otursaydı bu sözleri sarfetmezdim'' diye konuşmuştu. 







</TEXT>
</DOC>
