<DOC>
<DOCNO> 29683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/son/sontur16.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı "şimdilik" susuyormuş... 
</HEADLINE>
<TEXT>

     Ulaştırma Bakanı Enis Öksüz, bazı konularda suskun kalmalarının bir nedeni olduğunu, konuşmayı başka zamana bıraktıklarını belirterek, ''Türkiye'nin geleceği için susuyorsak, bu ebediyen susacağız anlamına gelmez'' dedi. 
     Öksüz, MHP Kütahya İl Başkanlığı'nca düzenlenen ''1. Ana Sultan Kurultayı''nda, Türkiye'nin bugüne kadar iyi idare edilmediğini, içerden ve dışardan bazı güçlerin ülkeyi bunalıma sokmaya çalıştığını söyledi. 
     Seçimlerde, ülke meselelerine müdahale etmek için halktan yetki aldıklarını anlatan Öksüz, şöyle konuştu 
     ''Hadi gözünüz aydın. Eşkıyalar yakalanmıştır, defterlerini dürme zamanı gelmiştir. MHP problem çıkarmada değil, çözmede vardır. Hoşgörüyle her türlü meseleyi çözmeye hazırız. Ancak, bu anlayışı kader haline getireceğimiz anlaşılmasın. Zamanı geldiğinde her şeyi yapacağız.'' 
     Hükümeti içerden ve dışardan bozmak isteyenlerin başarılı olamayacağını dile getiren Öksüz, ''Türkiye'nin geleceği için susuyorsak, bu ebediyen susacağız anlamına gelmez. Her şeyin bir zamanı var'' dedi. 
     Sağlık Bakanı Osman Durmuş da günümüz şartlarına uygun olmayan bazı kanunların ellerini kollarını bağladığını söyledi. 
     21. Dönem Meclis çalışmalarında kanunların çok güç çıkarıldığını belirten Durmuş, doktor ve sağlık personelinin ilçeler bazında atamalarını yapabilmek için çıkarmaya çalıştıkları yasanın bir bakana takıldığını kaydetti. 
     Durmuş, MHP'nin bu gibi zorlukları yaşamaması için tek başına iktidar olması gerektiğini belirterek, tüm teşkilat ve üyelerden ufukta seçim görünmemesine rağmen çalışma yapmalarını istedi. 
     Bu arada, MHP Genel Başkanı Devlet Bakanı ve Başbakan Yardımcısı Devlet Bahçeli'nin Ankara'daki programı nedeniyle ''1. Ana Sultan Kurultayı''na katılamadığı bildirildi. 
     
     






</TEXT>
</DOC>
