<DOC>
<DOCNO> 35073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sondun09.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüzle suçlanan Mike Tyson "Masumum" 
</HEADLINE>
<TEXT>

     Tecavüzle suçlanan eski dünya ağır sıklet boks şampiyonu Mike Tyson, masum olduğunu söyledi. 
     Polisin, geçen hafta California eyaletinin tatil beldesi Big Bear'da Tyson'ın bir kadına tecavüz ettiği yönündeki iddiaları soruşturduğunun açıklanmasının ardından ilk defa kamuoyuna Phoenix'deki KTVK-TV kanalı aracılığıyla açıklama yapan 35 yaşındaki eski şampiyon, ''Her şey sonunda benim masum olduğumu kanıtlayacaktır, sadece bunu umuyorum'' dedi. 
     Polis, adını açıklamadığı bir kadının, ''Tyson'ın, 16 Temmuz'da Los Angeles kentinin doğusundaki Big Bear'da kiralanan bir evde kendisine tecavüz ettiği'' iddiasında bulunduğunu bildirmişti. İddialardan sonra Tyson'un avukatı Darrow Soll, savcılarla biraraya gelerek, davayla ilgili bazı bilgileri yetkililere sunmuştu. Polis, konuyla ilgili olarak, 8 Eylül'de Danimarkalı boksör Brian Nielsen ile Kopenhag'da yapacağı maç için çalışmalarını Phoenix'de sürdüren Tyson'ın ifadesini almayı istediğini bildirmişti. Tyson, güzellik yarışması adaylarından 18 yaşındaki bir kıza tecavüz ettiği gerekçesiyle 1992'de 3 yıl hapis cezasına çarptırılmıştı. 







</TEXT>
</DOC>
