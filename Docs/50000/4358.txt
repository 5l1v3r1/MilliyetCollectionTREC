<DOC>
<DOCNO> 4358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/son/sonspo02.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula-1'in Türkiye'ye getirilmesi için ilk toplantı Antalya'da yapıldı 
</HEADLINE>
<TEXT>

     Milyonlarca kişinin izlediği dünyanın en büyük spor organizasyonlarından Formula-1 otomobil yarışlarının Türkiye'ye de getirilmesi için ilk toplantı, Antalya'da yapıldı. 
     Otomobil ve Motor Sporları Federasyonu'nun önderliğinde, Antalya Falez Otel'de düzenlenen toplantıda biraraya gelen turizmciler ve işadamları ile Antalya milletvekilleri Mehmet Baysarı ve Zeki Okudan, Formula 1'in Türkiye'ye getirilmesi konusunu görüştüler. 
     Olimpiyatlar ve Dünya Kupası'nın ardından en çok izleyici çeken organizasyonun Formula-1 olduğunu dile getiren federasyon genel koordinatörü Banu Başaran, ''Olimpiyatlar ve Dünya Kupası 4 yılda bir gerçekleşir. Formula-1 ise her yıl. Burada görülüyor ki, Formula-1 en çok izlenen organizasyondur'' diye konuştu. 
     Formula-1'in ekonomik yönünün önemine dikkati çeken Başaran, şunları söyledi 
     'Formula-1 organizasyonu, her yıl yaklaşık 2 milyon 200 bin kişi tarafından, düzenlendiği yerlerde izleniyor. 11 ülkede düzenlenen ve bu ülkelerde yıllık toplam 500 milyon dolar izleyici geliri getiren yarışları izlemeye gelen turistler, yalnızca pist çevresinde, günde 229 dolar harcıyor. Bu dev organizasyonu izlemeye gelenlerin yüzde 70-80'inin yurtdışından geldiği de anketlerde ortaya çıkmıştır. Formula-1, her yıl 133 ülkede naklen olmak üzere, toplam 206 ülkede yayınlanıyor.'' 
     Formula-1 organizasyonuna son katılan Malezya pistinin 80 milyon dolara mal olduğunu dile getiren Başaran, Türkiye'de bu organizasyonun yapılması durumunda, 70 milyon doların özel sektörce karşılanacağını bildirdi. Tütün reklamları nedeniyle Formula-1'in Türkiye'ye getirilmek istenmeyişine de değinen Başaran, ''Yarışlarda, 2004 yılından itibaren tütün reklamı yapılmayacak. Biz bugün kolları sıvayıp işe koyulursak, ancak 3 yılda Formula-1'e katılabiliriz, bu da 2004 yılıdır'' dedi. 
     Toplantıda konuşan Türkiye Seyahat Acentaları Birliği TÜRSAB Yönetim Kurulu Üyesi Talha Görgülü de, Formula-1'in Türkiye'ye gelmesi gerektiğini, Antalya'nın bu iş için hazır olduğunu söyledi. Formula-1 için gerekli turistik kapasitenin ve pistin yapımı için düşünülen arazinin Antalya'da mevcut olduğunu belirten Görgülü, ''Formula-1, Türkiye'ye ve Antalya'ya gelmeli. Bu organizasyonun ülke tanıtımına olan katkısı tartışılamaz'' diye konuştu. 
     Toplantıda son olarak söz alan Antalya Milletvekili Mehmet Baysarı ise Formula-1'in yapıldığı ülkelerde de tütün reklamının yasak olduğuna dikkati çekti. 
     Baysarı, ''ABD ve Avrupa Birliği ülkelerinde de tütün reklamı yasak. Ancak bu dev organizasyon her yıl düzenleniyor. Bu konuyla ilgili yasaların uygulanışında organizasyonun düzenlendiği ülkeler bize örnektir. Yasalarımızı bu ülkelerdeki gibi yumuşatabiliriz. Ekonomik getirisi, ülke tanıtımına etkisi düşünülürse bu yarışlar yapılmalıdır'' dedi. 




</TEXT>
</DOC>
