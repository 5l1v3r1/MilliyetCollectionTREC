<DOC>
<DOCNO> 42039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/ekonomi/eko05.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya, durgunluğa karşı önlem alıyor 
</HEADLINE>
<TEXT>

     ABD’de yaşanan terör saldırılarının, tüm dünyada varolan ekonomik durgunluğu daha da artırması bekleniyor. Gelişmiş ülkelerin Merkez Bankaları, IMF, G - 7 gibi örgütler durgunluğun bir global krize dönüşmemesi için çeşitli önlemler alıyor. 
     
     FED faiz indirimi planlıyor 
     ABD Merkez Bankası’nın FED Dünya Ticaret Merkezi’ne gerçekleştirilen saldırılar nedeniyle bir sonraki olağan toplantısını beklemeden faizleri düşürmeyi planladığı belirtildi. FED’in düşüreceği faiz oranı yarım puan olarak tahmin ediliyor. ABD’deki merkez bankaları ile Avrupa ve Japonya merkez bankaları piyasalardaki istikrarı korumak için yaklaşık 120 milyar doları piyasalara süreceklerini açıkladılar. New York’taki Wrightson Associates’in baş ekonomisti olan Lou Crandall ise FED’in faiz oranlarından daha çok bankacılık sisteminde yeterli para olması ve ekonominin işler durumda olması ile ilgilendiğini söyledi. Yatırımcılar, bono piyasalarındaki açılışta özellikle FED’in yılın başından bu yana 8. kez faiz kısıntısına gitme olasılığı ile birlikte önemli artış olmasını bekliyorlar. Banka’nın indirime gitmesiyle yılın başında yüzde 6 olan faiz oranları yüzde 3.5’a inmiş olacak. 
     
     Avrupa’ya dolar takviyesi 
     ABD’deki terörist saldırıların dünya ekonomisini nasıl etkileyeceği ve global ekonomiyi canlandırmak için yeni bir uyarıcı gerekip gerekmeyeceği tartışılırken, Avrupa Merkez Bankası ECB , faiz oranını değiştirmeden yüzde 4.25’de tuttu. 
     ECB Başkanı Wim Duisenberg, Avrupa Parlamentosu’nun konuyla ilgili komitesinde dün yaptığı konuşmada, felaket karşısında faiz oranını çabucak düşürmenin, istikrar ve sükunetten ziyade panik tepkisi olacağını söylemişti. 
     Bu arada FED, dünya ekonomisinin istikrarı için Avrupa bankacılık sistemine 50 milyar dolarlık Swap döviz değiş - tokuşu desteği sunacağını açıkladı. 
     Yapılan açıklamada dolar cinsinden likidite ihtiyacının karşılanması için bunun yapıldığı vurgulandı. Bu işlemin 30 gün içerisinde sona ereceği açıklandı. 
     
     Petrol piyasası sakinleşti 
     Uluslararası piyasalarda petrol arzı garantilenip güven altına alınınca, fiyatlar ABD’deki saldırıların öncesindeki düzeyine geriledi. Avrupa borsalarında Ekim ayı teslimatı Brent petrolünün varil fiyatı 12 sent düşüşle 27 dolar 90 sente geriledi. Bu arada, Amerikan ham petrolünün vadeli işlemlerle alınıpsatıldığı New York Ticaret Borsası bugün kapalıydı. 
     New York ve Washington’daki terörist saldırılar sonrasında ham 
     petrolün varil fiyatı 3 dolar birden artmıştı. ABD ve Avrupa’da tüketiciler petrol stoklamaya kalkışmazken, Filipinler ve Tayvan gibi, bazı AsyaPasifik ülkelerinde benzin gibi bazı rafine petrol ürünlerinin ihracatı, herhangibir bir darlık ihtimaline karşı durduruldu. Asya’nın en büyük petrol tüketicileri, Çin ve Japonya ise bu konuda tedbir almadı. 
     



 EKONOMİ 




















</TEXT>
</DOC>
