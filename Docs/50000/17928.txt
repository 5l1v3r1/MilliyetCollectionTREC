<DOC>
<DOCNO> 17928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/siyaset/siy12.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Zimmetçi müdür teslim oldu 
     Zimmetine 7 trilyon lira geçirerek ortadan kaybolan Türk Ticaret Bankası Şube Müdürü Mustafa Cüneyt Ongun 46 , kendisine telefonla ulaşan dedektifler tarafından ikna edildi. Dün sabah avukatı Özkan Yücel ile birlikte savcılığa teslim olan Ongun, yaptığından pişmanlık duyduğunu söyledi. 
     
     Çağlar belgesi bekleniyor 
     Türkiye'ye iade edilmek üzere ABD'de tutuklanan Devlet eski Bakanı, Egebank soruşturması sanığı Cavit Çağlar'ın, resmen istenmesi için Adalet Bakanlığı'nın ABD'den belge beklediği bildirildi. Çağlar'ın Manhattan Mahkemesi'ne yaptığı, "Türkiye'ye dönme isteğini" içeren başvurusu resmi kanallardan Türkiye'ye ulaşmadı. 
     
     İnsan hakları iyi yolda 
     İnsan Haklarından Sorumlu Devlet Bakanı Rüştü Kazım Yücelen, terörün üstesinden gelindiğinden beri insan hakları ihlallerinde gözle görülür bir azalma olduğunu belirterek, "Amacım ihlalleri dünya ortalamasının altına indirmektir" dedi. Yücelen, insan haklarını korumanın temelinde eğitimin yattığını söyledi. 
     
     Tahliye yerine idam 
     Ankara 1 No'lu DGM'ce " ideolojik amaçla tasarlayarak öldürmek ve anayasal düzeni yıkmak için kurulan silahlı çete mensubu olmak"tan idama çarptırılan, ancak 1991'de çıkarılan Terörle Mücadele Yasası'yla TMY tahliyesi gündeme gelen Erol Özbolat'ın dosyasının yanlışlıkla TBMM'ye gönderildiği ortaya çıktı. 
     
     Gebze Başkanı gözaltında 
     Gebze Belediye Başkanı Ahmet Penbegüllü, yardımcılarının da aralarında bulunduğu yedi kişiyle birlikte, belediye ihalelerinde yolsuzluk yaptığı iddiasıyla gözaltına alındı. Polis dün saat 14.00 sıralarında Penbegüllü'nün makamına giderek, İstanbul DGM'nin gözaltıyla ilgili talimatını iletti. 
     



 SİYASET 


















</TEXT>
</DOC>
