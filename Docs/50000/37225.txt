<DOC>
<DOCNO> 37225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sondun05.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Angola'da gerillalar trene saldırı düzenledi 252 ölü 
</HEADLINE>
<TEXT>

     Angola'da, geçen Cuma günü yüzlerce mülteci taşıyan bir trene, Angola'nın Tam Bağımsızlığı İçin Ulusal Birlik UNITA gerillaları tarafından düzenlenen saldırıda ölenlerin sayısının 252 olduğu açıklandı. 
     Portekiz'in Lusa ajansının Angolalı yetkililere dayanarak verdiği haberde, saldırıda 165 kişinin de yaralandığı belirtildi. Habere göre, Angola'nın BM Büyükelçisi İsmail Martins, BM Genel Sekreteri Kofi Annan'a gönderdiği mektupta, trenin UNITA gerillalarının saldırısına uğradığını ve saldırıda 252 kişinin öldüğünün belirlendiğini yazdı. Martins'in mektubunda, gerillaların raylara yerleştirdikleri mayınlarla lokomotifi durdurdukları ve panik içinde kaçışan yolculara ateş açtıkları belirtildi. UNITA, başkent Luanda'dan Dondo'ya giden ve yaklaşık 500 mülteciyi taşıyan trene düzenlenen saldırının sorumluluğunu üstlenmişti. 







</TEXT>
</DOC>
