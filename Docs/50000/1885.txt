<DOC>
<DOCNO> 1885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/soneko06.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Bankalar Birliği Başkanı Tunaboylu "Ziraat Bankası'nın görev zararı 8 katrilyon" 
</HEADLINE>
<TEXT>

     Türkiye Bankalar Birliği Başkanı ve Ziraat Bankası Genel Müdürü Osman Tunaboylu, Ziraat Bankası'nın görev zararının 8 katrilyon lira civarında olduğunu bildirdi. Osman Tunaboylu, İstanbul'da ekonomi basını yöneticileri ile düzenlediği sohbet toplantısında, kamu bankaları için kurulan yeniden yapılandırma kurullarının sağlıklı yürüyeceğine inandığını söyledi. Görev zararlarının karşılanmasına yönelik olarak Ziraat Bankası'na 2 katrilyonluk TL, 500 milyon dolarlık da döviz kağıdı verildiğini hatırlatan Tunaboylu, son alınan kağıtlarla kamu bankalarının önemli ölçüde likidite rahatlığına kavuştuğunu, bunun da daha az borçlanma ile faiz oranlarının düşmesine imkan verdiğini vurguladı. 
     BDDK'nin banka sahipliği konusunda belirlediği kriterlerin yeni olmadığını ifade eden Tunaboylu, bankası Fon'a devredilen bir kişinin bir yabancı ortakla tekrar aynı bankayı alması yönünde pazarlıklar bulunduğunun belirtilerek, ''Denerse sağlıklı olur mu '' sorusu üzerine, olasılıklar üzerinde görüş belirtmek istemediğini, yasalar ne ise onun uygulanacağını vurguladı. 
     Tunaboylu, bir başka soru üzerine de, mevduat munzam karşılıkları ve disponibilite oranlarının düşürülmesi veya faiz verilmesiyle ilgili taleplerini sürekli yinelediklerini ve bunda ısrarlı olduklarını bildirdi. 
     Osman Tunaboylu, 1 Ocak'dan itibaren uygulanan sigortalı mevduat tutarıyla ilgili belirsizlikler bulunduğunun ifade edilmesi üzerine de, ''Sigortalı mevduat tutarı ile ilgili kararname geçerlidir. Bu da,1 Ocak 2001'den itibaren 50 milyar liradır'' dedi. 
     Tunaboylu, Fon'a alınan bankaların hisse senetlerinin borsadan alan yatırımcıların gerçekten mağdur olduklarını söyledi. TMSF tarafından üstlenilen bir bankanın mevduatı ile her türlü taahhütünün Fon'un garantisi altına girdiğine işaret eden Tunaboylu, ancak bu bankaların hisseleri alanların, Aralık 1999'da yapılan bir değişiklikle bunun dışında kaldığını kaydetti. 
     Osman Tunaboylu, bazı bankaların Demirbank'ın Fon'a devredilmesine giden süreç içinde rolleri bulunduğu iddiaları hatırlatılarak, Bankalar Birliği'nin bu konuda bir incelemesi bulunup bulunmadığının sorulması üzerine de, Bankalar Birliği'nin inceleme yapma gibi bir görevi olmadığını ifade etti. 
     Tunaboylu, ''Kriz bitti. Diliyorum ki bundan sonra böyle bir krizle karşılaşmayalım. Maalesef o tabii, bir musibet bin nasihata bedeldir , bir bakıma böyle de mütalaa edilebilir'' dedi. Son 10 yılda bankacılığın çok yüksek faiz-kur riski ortamında çalıştığını belirten Tunaboylu, ''1994 krizinde büyük yaralar aldık. O yaraların onarılması gecikti'' dedi. 
     Osman Tunaboylu, son bankacılık olaylarında 4 bankanın sahip veya yöneticilerinin ellerinin kelepçelenerek hapise atıldığının hatırlatılarak, bunun banka yöneticisi istihdamında sorun yaratıp yaratmadığının sorulması üzerine de, şunları söyledi. ''Hayır, olayları genelleştirmemek lazım. Yanlış yapan, yasalar karşısında cezasını alır. Hadiseler bütün bankacılar açısından ibret vericidir. Keşke yaşanmasaydı.'' 



</TEXT>
</DOC>
