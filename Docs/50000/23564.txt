<DOC>
<DOCNO> 23564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sontur01.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Ecevit yarın 77 yaşına giriyor... 
</HEADLINE>
<TEXT>

     DSP Genel Başkanı ve Başbakan Bülent Ecevit, yarın 77 yaşına giriyor. 
     Ecevit'in 1999'daki doğum günü, şu anda başında bulunduğu 57. Hükümet'in kuruluşuna rastlamış, Ecevit 75 yaşına girdiği gün 5. kez Başbakan olmuştu. 
     Bülent Ecevit, 1925 yılında İstanbul'da doğdu. İstanbul Amerikan Koleji'nden 1944 yılında mezun olan Ecevit, 1946 yılında, aynı okuldan sınıf arkadaşı Rahşan Ecevit Aral ile evlendi. 
     Bülent Ecevit, 1944'de Basın-Yayın Genel Müdürlüğü'nde İngilizce çevirmeni olarak çalışma yaşamına girdi. 1946-50 arasında Londra'da basın ataşeliği yapan Ecevit, çeşitli dönemlerde ''Ulus'', ''Yeni Ulus'' ve ''Halkçı'' gazetelerinde yazar ve yazıişleri müdürü olarak çalıştı. Milliyet gazetesinde günlük yazılar yazan Ecevit, Forum dergisinin yazı işleri kadrosunda yer aldı. Bülent Ecevit, 1972'de aylık ''Özgür İnsan'', 1981'de haftalık ''Arayış'' dergilerini çıkardı. 
     1959 yılında CHP Ankara Milletvekili olarak Meclis'e giren Ecevit,11. dönemde yine Ankara 2,3,4,5 ve 19. dönemde Zonguldak Milletvekili olarak parlamentoda görev aldı. Temsilciler Meclisi üyeliği yapan Ecevit, son seçimde TBMM'ye İstanbul Milletvekili olarak girdi. Ecevit, 1966 yılında CHP Genel Sekreterliği'ne, 1972'de ise Genel Başkanlığı'na seçildi. 12 Eylül 1980 askeri müdahalesi sonrasında Genel Başkanlık'tan ayrılan Ecevit, 1987 yılında siyasi yasakların kalkmasıyla eşi Rahşan Ecevit'in yerine Demokratik Sol Parti Genel Başkanı oldu. Kısa bir süre sonra yapılan genel seçimlerde partisinin iyi sonuç alamaması üzerine görevinden ayrılan Ecevit, 1989 yılında yapılan olağanüstü kurultayda yeniden Genel Başkan seçildi. 
     1961-1965 arasında İsmet İnönü hükümetlerinde Çalışma Bakanı olan Ecevit, 1974'te kurulan Cumhuriyet Halk Partisi-Milli Selamet Partisi hükümetinin başkanlığını yaptı. 
     1977'de azınlık hükümeti kuran fakat güvenoyu alamayan Ecevit, 1978'de bazı bağımsız milletvekillerinin katkılarıyla kurduğu hükümette 21 ay başbakanlık görevinde bulundu. 
     Şiir ve siyasi nitelikte kitapları yayımlanan Ecevit, ünlü yazarlardan bazılarının kitaplarını Türkçe'ye çevirdi. Ecevit'in şiirleri, Federal Almanya, Sovyetler Birliği, Romanya, Yugoslavya, Danimarka ve İsveç'te de yayınlandı. 
     Ankara Üniversitesi'nde İngiliz Dil ve Edebiyatı, Londra Üniversitesi'nde Sanskrikt, Bengalce, Sanat tarihi bölümlerine devam eden ve 1957'de de ABD'de Harvard Üniversitesi'nde sekiz ay incelemelerde bulunan Bülent Ecevit, 1985 yılında Hamburg Üniversitesi'nde bir sömestr ders verdi. Ecevit, yasaklı olduğu dönemde ve daha sonra başka Avrupa üniversitelerinde, 1988 yılında ise çeşitli Amerikan üniversitelerinde konferanslar verdi. 
     
     






</TEXT>
</DOC>
