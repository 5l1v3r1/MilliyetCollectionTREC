<DOC>
<DOCNO> 42491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/son/sontur12.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğazlardan tanker geçişine protesto... 
</HEADLINE>
<TEXT>

     Doğa Savaşçıları Çevre Örgütü üyeleri, tehlikeli madde taşıyan tankerlerin boğazlardan geçişini protesto etti. 
     Beşiktaş İskelesi'nde toplanan çevreciler, ''Boğazlarda tehlikeli yük ve nükleer atık taşıyan gemileri istemiyoruz'' yazılı bir pankart açarak, sloganlar attı. 
     Başlarında kask bulunan grup adına bir basın açıklaması yapan Doğa Savaşçıları Çevre Örgütü Başkanı Zafer Murat Çetintaş, Mısır Çarşısı'nda ''LPG tüpünün patlaması sonucu 7 kişinin hayatını kaybettiğini'' belirterek, ''Yaklaşık 1 milyon sıkıştırılmış tüp taşıyan LPG yüklü bir geminin infilak etmesi halinde 25 kilometrelik alanda canlı kalmayacaktır'' dedi. ABD'deki olayların ardından herhangi bir saldırı durumunda, bu gemilerin infilak etme ihtimalinin de düşünülmesi gerektiğini ifade eden Çetintaş, şunları söyledi ''Bu nedenle, İnsan Hakları Evrensel Beyannamesi, Anayasa'nın 56. maddesi ve UNESCO kararlarına dayanarak, Türk boğazlarından LPG, petrol ve nükleer atık taşıyan gemilerin geçmesini istemiyoruz. Düşünebilen her insanı uyanmaya davet ediyoruz.'' 







</TEXT>
</DOC>
