<DOC>
<DOCNO> 27866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sondun10.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tom Cruise, Spielberg için saçlarından vazgeçti 
</HEADLINE>
<TEXT>

     Hollywood'un en çok kazanan aktörü Tom Cruise, yeni filmi için saçlarını kazıttı. 
     Ünlü oyuncunun çekimleri başlayan dev bütçeli ''Minority Report'' adlı filmin final sahnesinde sıfır numara saçlarıyla izleyici karşısına çıkacağı belirtildi. 
     Internetteki ''cinescape'' sitesinin haberine göre, ''sinemanın harika çocuğu'' Steven Spielberg'ün yeni projesiyle ilgili bilgiler basına sızmaya başladı. 
     Bütçesi 100 milyon dolar olarak belirlenen filmin en büyük kozu Tom Cruise. Film için aldığı ücreti ''sır gibi saklayan'' aktörün, suçluları daha suçu işlemeden önce yakalayıp yargılayan, zamanda seyahat eden bir polisi canlandırdığı filmin senaryosunu ''Get Shorty'' ve ''Out of Sight'' filmlerinin senaristi Scott Frank kaleme aldı. 
     Steven Spielberg'ün üvey kızı Jessica Capshaw'ın da kadrosunda yer aldığı filmin finali diğer sahnelerin önüne alındı ve Cruise bu sahneler için saçlarını kazıttı. 
     Filmin yapımcılardan Bonnie Curtis, Spielberg'ün şu an üzerinde çalıştığı filmin mükemmel bir şekilde ilerlediğini ifade etti. 
     Spielberg'ün bu yapım üzerinde çalışmaktan ''şimdiye kadar olmadığı derecede zevk aldığını'' belirten Curtis, filmin, gösterildiği yıllarda büyük ilgi gören ''Kutsal Hazine Avcıları-Raiders of the Lost Ark'' adlı aksiyon ile paralellik gösterdiği açıklamasında bulundu. Yapımcı Curtis, ekip olarak seyircinin ''Indiana Jones'' tipi aksiyonun yer aldığı gerilim-macera filminden hoşnut kalacağına inandıklarını söyledi. 
     Çekimleri devam eden ''Minority Report'' filminin 2002 yılında gösterime girmesi planlanıyor. 






</TEXT>
</DOC>
