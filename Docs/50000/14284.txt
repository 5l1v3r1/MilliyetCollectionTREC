<DOC>
<DOCNO> 14284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/dunya/adun.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Casus uçağı krizi 
</HEADLINE>
<TEXT>

Bir Amerikan casus uçağı, Güney Çin Denizi üzerinde görev yaparken yolunu kesen Çin jeti ile çarpıştı jet düştü, uçak bir Çin adasına zorunlu iniş yaptı. ABD üç savaş gemisini bölgeye yolluyor 
     DIŞ Haberler ServİSİ 

     Soğuk Savaş yıllarında U - 2 casus uçakları yüzünden, dağılan Sovyetler Birliği ile sık sık sorun yaşayan ABD’nin başı, şimdi de deniz kuvvetleri envanterindeki en gelişmiş izleme ve dinleme uçağı EP - 3 yüzünden Çin’le belaya girdi. 
     Önceki gün Japonya’nın Okinawa adasındaki Kadena Hava Üssü’nden havalanan ABD Deniz Kuvvetleri’ne ait bir EP - 3 casus uçağı, Güney Çin Denizi üzerinde yolunu kesen 2 adet Çin F - 8 savaş uçağından birine sol kanat ve burnuyla çarptı. 
     Eski Sovyet Mig - 23’lerinin Çin versiyonu olan savaş uçağı denize çakılırken, hasar gören ABD casus uçağı Çin’in Haynan adasına acil iniş yaptı. EP - 3’teki 24 kişilik Amerikalı mürettebattan yaralanan olmadı, Çinli pilot ise kayboldu. 
     
İki taraf da birbirini suçladı      Başkan Bush’un yakından takip ettiği çarpışmadan sonra her iki taraf da, birbirlerini şiddetle protesto etti. Washington, kaza olarak nitelediği olayın, uluslararası hava sahasında meydana geldiğini, sorumluluğun Çin’e ait olduğunu ileri sürdü. Çarpışmanın meydana geldiği bölgeyi kendi hava sahası ilan eden Pekin ise, ABD uçağının yön değiştirerek kendi uçaklarına çarptığını ileri sürdü ve ABD’yi suçladı. 
     
Mürettebatla temas yok      ABD’ye göre, Boeing 737 büyüklüğündeki EP - 3 uçağı rutin devriye sırasında normal rotasında seyrederken, hız ve manevra yeteneği sınırlı olduğu için önüne çıkan Çin savaş uçaklarından kaçamadı. 
     Dün uçağı iade etmeyen Çin, Amerikalı mürettebatın sağ ve güvende olduğunu açıklarken ABD, hem personelin, hem de uçağın bir an önce iade edilmesini istedi. Çin’in, mürettebatla iletişim kurulmasına izin vermediğini açıklayan Pentagon kaynakları, Çin uçaklarının son zamanlarda tacizleri artırdığına dikkat çektiler. ABD Çin’e gözdağı vermek amacıyla bölgeye üç savaş gemisi yolladı. 
     Olay, 1999’da bir Amerikan uçağının Belgrad’daki Çin büyükelçiliğini bombalamasının ardından henüz tam olarak onarılamayan ABD - Çin ilişkilerinde, yeni bir gerginlik döneminin habercisi olarak yorumlandı. Çin’in "stratejik bir düşman" olduğuna inanan Bush yönetimi, Tayvan’a silah satılmasına sıcak bakıyor. 
     
Kanatlı koca kulak      U - 2 casus uçaklarının kurşun kalem biçimindeki gövdesinin aksine Boeing 737 büyüklüğündeki EP - 3 dört motorlu pervaneli bir uçak. Kanat arası açıklığı 30, boyu 32 metre. 24 kişilik mürettebat taşıma kapasitesine sahip. 3 bin deniz mili menzile sahip uçak, yaklaşık 12 saat havada kalabiliyor. ABD’nin yaygın olarak kullandığı EP-3, yüz milyonlarca dolarlık elektronik donanımı sayesinde uçtuğu bölgedeki tüm radyo, radar, telefon, e - mail ve faks trafiğini izliyor ve gerekirse elektronik iletişimi kesiyor. 
     


 DÜNYA 












</TEXT>
</DOC>
