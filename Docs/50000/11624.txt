<DOC>
<DOCNO> 11624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/spor/spo15.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

'Utanmaz Fransızlar'      Mehmet Çiftçi - Barcelona 

     İSPANYOL TV'si PSG - Galatasaray maçındaki detaylı bir şekilde yayınlarken, Türk seyircilerin Fransız fanatikleri tarafından öldüresiye dövüldügünü belirttiler. Yorumcu, Türkler'in Avrupa'da sürekli ırkçı saldırılara mağdur kaldığını, bazı ülkelerin de buna çanak tuttuğunu söyledi ve "Bu olaylar Fransa'nın ayıbıdır. Türk seyircileri İsapanya'da sürekli dostça karşılaşma izlemiştir. Utanmaz Fransızlar" dedi. 
     
Güneş kararsız      DÜNYA Kupası Grup Elemeleri'nde 24 mart tarihinde Slovakya ile karşılaşacak olan A Milli Takım aday kadrosu bugün açıklanacak. Teknik Direktör Şenol Güneş tarafından açıklanacak kadro 22 oyuncudan oluşacak. Bu arada Güneş'in, Trabzonspor'da kadro dışı bırakılan Sergen konusunda kararsız kaldığı belirtildi. Ayrıca açıklanacak kadroya Gaziantepspor'un son haftalardaki formdaki futbolcularından Hasan Özer'in da çağrılabileceği kaydedildi. 
     
Ottey'e yetişemedik      Murat Ağca 

     PİSTİN "süper teyzesi" Merlene Ottey, 41 yaşına merdiven dayadığı şu günlerde Türk atletizmine adeta tur bindiriyor. Jamaikalı yıldızın kızı yaşındaki Bulgar asıllı atletimiz Nora Güner'in Türkiye rekorları bile Ottey'in yanına yaklaşamıyor. Madrid'te önceki gün 60 metreyi 7.12 ile kazanarak bu sezon kendisinin en iyi derecesini yapan Ottey'e karşı Güner'in kırdığı Türkiye rekoru 7.21. 100 metrede de Ottey 11.21 ile sezonun en iyi derecesine sahip. Güner'e ait bizim 100 metre rekorumuz ise 11.35. 
     
Haftanın hakemleri      Antalyaspor - Ankargücü 
     İsmet Arzuman 
     Gençlerbirliği - Erzurum 
     Şahin Taşkınsoy 
     Çaykur Rize - Fenerbahçe 
     Metin Tokat 
     İstanbulspor - Bursaspor 
     Zafer Önder İpek 
     Siirt Jetpa - Galatasaray 
     Cem Tosyalı 
     Y.Yozgat - Gaziantep 
     Musa Eryılmaz 
     Denizlispor - Adanaspor 
     Sadık İlhan 
     
Kocaeli - Samsun      BİRİNCİ Lig’de 25. hafta müsabakaları bugünkü Kocaelispor - Samsunspor maçıyla start alacak. İzmit İsmetpaşa Stadı’nda saat 20.00’de başlayacak karşılaşmayı Orhan Erdemir yönetecek. Maç Digitürk’ten naklen yayınlanacak. Körfez ekibinde sakat Telat, Samsunspor’da cezalı Müslüm ve Ali forma giyemeyecek. 
     
Kaur’u kaybettik      GAZETEMİZİN eski yazarlarından Saim Kaur’u kaybettik. Gazeteciliğe 1952 yılında başlayan Kaur, İstanbul, Dünya, Yeni Sabah, Cumhuriyet, Türkiye Spor, Tercüman, Milliyet ve Türk Spor Ajansı’nda görev yaptı. İstanbulspor ve Galatasaray’da futbol oynayan Kaur, 37 kez milli oldu. Evli ve iki çocuk babası olan Kaur’un cenazesi yarın toprağa verilecek. 
     
Follis, çığ altında kaldı      İTALYA’nın önde gelen kayakçılarından Leonardo Follis, çığ altında kalarak, yaşamını yitirdi. İtalyan televizyonunun haberinde, 34 yaşındaki kayakçının, Fransa sınırındaki İtalya Alpleri’nde antrenman yaparken, çığ altında kalarak can verdiği bildirildi. Follis’in cesedinin Monte Rosa’nın yanındaki 2 bin 300 metre yüksekliğinde bir vadide bulunduğu kaydedildi. 
     
Nijerya için öldü      DÜNYA Kupası grup eleme maçında Nijerya’nın, Gana ile berabere kalması bir Nijeryalı’nın hayatına mal oldu. Nijerya’nın Gana’yı yenememesi durumunda kendisini öldüreceğini söyleyen orta yaşlı kişi, maçın bitiş düdüğü ile birlikte bir şişe zehir içerek intihar etti. 
     
UEFA’da olaylı gece      UEFA Kupası’nda dün gece oynanan karşılaşmalar sonunda yarı finalisler belirlenirken PSV Eindhoven - Kaiserslautern çeyrek final maçında olaylar çıktı. Hollanda’daki karşılaşmada PSV Eindhoven 72. dakikada penaltıdan gol yiyip, Van Bommel de kırmızı kartla oyun dışı kalınca bir taraftar sahaya atladı. Ardından da çok sayıda seyirci taşkınlık yaptı ve güvenlik güçleri kale arkasındaki tribün kapısını açmak zorunda kaldı. Maçın İspanyol hakemi Lopez Nieto ise maçı durdurdu. 20 dakika verilen aradan sonra oynanan maçı Kaiserslautern 1 - 0 galip bitirdi ve yarı finale adını yazdırdı. Diğer sonuçlar ise şöyle C.Vigo - Barcelona 3 - 2 , Liverpool - Porto 2 - 0, R.Vallecano - Alaves 2 - 1. 
     


 SPOR 


























</TEXT>
</DOC>
