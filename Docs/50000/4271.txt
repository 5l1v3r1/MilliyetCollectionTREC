<DOC>
<DOCNO> 4271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/guncel/gun02.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşvetçiye suçüstü 
</HEADLINE>
<TEXT>

     ÖMER ERDEM İstanbul 

     Sultanbeyli'de bir tekstil firmasının genel müdürü olan Eren Arslan, İlçe Asayiş Şube Müdürlüğü Başkomiseri Taner Soylu'ya emniyette rüşvet teklif edince tutuklandı. 
     Sultanbeyli'de bir tekstil firmasında işçilerle, yöneticiler arasında maaşların ödenmemesi nedeniyle tartışma çıktı. Bunun üzerine genel müdür Eren Arslan'ın koruması Abbas Safir çalışanlara silahla tehditte bulundu. Olayın büyümesi üzerine polis işyerine gelerek firmanın genel müdürü Arslan ve Abbas Safir'i gözaltına aldı. 
     İfadesi alınan Eren Arslan, emniyette 15 gün önce Büyükada'dan atanan Başkomiser Soylu'ya olayı kapatması için rüşvet teklif etti. Teklifi biraz düşüneceğini söyleyen Soylu, odasına geçti ve durumu Sultanbeyli İlçe Emniyet Müdürü Mehmet Altun'a bildirdi. 
     Savcısıyla görüşen Altun, suçüstü yapılması için başkomisere talimat verdi. Daha sonra ifade almak için zanlıların yanına giden başkomiser Soylu, üzerindeki 120 milyonu veren ve daha ne kadar vermesi gerektiğini soran Arslan'ı "görevli memura rüşvet vermekten" gözaltına aldırdı. 
     İfadeleri alınan zanlılar daha sonra Kartal Adliyesi'ne çıkarıldı. Arslan "polise rüşvet vermek", Safir de "silahla tehdit" suçlarından tutuklanarak Kartal Cezaevi'ne gönderildi. 
     Arslan'ın ruhsatsız silah bulundurmak ve çek kanununa muhalefetten sabıkası olduğu da iddia edildi. 
     


 GÜNCEL 




















</TEXT>
</DOC>
