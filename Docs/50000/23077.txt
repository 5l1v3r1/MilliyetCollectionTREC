<DOC>
<DOCNO> 23077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/siyaset/siy05.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdür ortada kaldı 
</HEADLINE>
<TEXT>

Tantan’ın "Kocaeli’ne gidecek" dediği, Yılmaz’ın karşı çıktığı, Mali Şube Müdürü’nün atanma kararının geri alınabileceği söyleniyor. 
     TOLGA ŞARDAN Ankara 

     İstanbul Mali Şube Müdürü Ayhan Mimaroğlu’nun görevinden alınıp, Kocaeli Emniyet Müdürlüğü kadrosuna atanması krize dönüştü. Emniyet Genel Müdürlüğü, Mimaroğlu’nun tayininde ısrar ederken, tayin yazısının İstanbul Valiliği’nde bekletildiği öğrenildi. Son yılların en büyük yolsuzluk operasyonlarına imza atan Mimaroğlu’nun tayin yazısı, geçen hafta ortasında Emniyet Genel Müdürlüğü Personel Daire Başkanlığı’ndan İstanbul Emniyet Müdürlüğü’ne gönderildi. Sessiz sedasız gerçekleştirilen tayin yazısı, uygulama gereği Emniyet Müdürlüğü’nden valiliğe ulaştırıldı. 
     ANAP Genel Başkanı Mesut Yılmaz’ın, Tantan’la görüşerek sözkonusu atamayı durdurduğu belirtilirken, Milliyet’e "Mimaroğlu önümüzdeki hafta Kocaeli’ne gidecek" diyen İçişleri Bakanı’nın açıklamasının üzerinden bir hafta geçmesine karşın, tayin yazısı Mimaroğlu’na tebliğ edilmedi. 
     
Emniyet diretiyor      Emniyet Genel Müdürlüğü, Mimaroğlu’nun tayini valilikçe "askıya" alınmasına karşın, atama yazısını geriye çekmedi. Ancak, Tantan’ın emrinden sonra yazının geriye çekilebileceği öğrenildi. Tantan, bu konuda henüz bir talimat vermedi. Mimaroğlu da, valinin onayıyla eski görevine devam ediyor. 
     Mimaroğlu’nun Kocaeli’ne tayini için Emniyet Genel Müdürlüğü yetkilileri iki ayrı gerekçe öne sürmüştü. Milliyet’e bilgi veren bir yetkili, Emniyet Teşkilatı Personel Yasası gereği, Mimaroğlu’nun İstanbul’da yasal görev süresi olan 8 yılı aşmasının, gerekçelerden biri olduğunu söyledi. Diğeri ise, Kocaeli’deki kadronun güçlendirilmeye çalışılması. 
     



 SİYASET 














</TEXT>
</DOC>
