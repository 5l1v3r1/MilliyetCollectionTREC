<DOC>
<DOCNO> 42222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/ekonomi/eko04.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Misilleme korkusu 
</HEADLINE>
<TEXT>

ABD’nin misilleme yapacağı beklentisi ile Türk ordusunun teyakkuza geçmesi endeksi yüzde 6.2 düşürdü ve beş ay aradan sonra 8.000 puanın altına indirdi 
     ORHAN TEKEOĞLU 

     ABD’ye yapılan terörist saldırısından sonra dünya borsaları gibi şok bir düşüş yaşayan İMKB, ABD’nin misilleme yapacağı beklentisi ile yeni bir şok daha yaşadı. İstanbul Borsası önceki günkü yüzde 8.9’luk düşüşün ardından dün de yüzde 6.2’lik kayba uğradı. İMKB - 100 Endeksi 527 puanlık düşüşle 7.937’ye geriledi. Borsanın düşüşünde orduda izinlerin kaldırıldığı ve teyakkuza geçtiği haberi de etkili oldu. 
     Endeks TL bazında 3 Nisan’dan sonra ilk defa 8.000 puanın altına inerken, hisselerin son iki günlük değer kaybı da yüzde 15 olarak gerçekleşti. Endeksin dolar bazındaki değeri 0.53 Sent’e inerken, 17 Ocak 2000’de çıktığı 3.58 Sent düzeyine göre değer kaybı yüzde 85’e ulaştı. Bu kayıp 21 Ağustos 1987 - 24 Ocak 1989 tarihleri arasında yaşanan yüzde 87.3’lük kayıptan sonra borsa tarihinin ikinci en büyük düşüşü oldu. Pazartesi New York Borsası’nın açılmasıyla piyasaların yön bulması bekleniyor. 
     
     Dolar 1 milyon 500 bine dayandı 
     Bu arada, dolar dünyada değer kaybederken, Türkiye’de yükselişini sürdürüyor. Dolar bankalararası piyasada 1 milyon 495 bin liraya kadar yükseldi. Serbest piyasada ise 20 bin liralık artışla 1 milyon 493 bin liraya yükseldi. Mark da 20 bin lira artarak 703 bin liraya ulaştı. Bono faizi ise yüzde 93.1’e çıktı. 
     
     Avrupa borsaları da korktu 
     Afganistan’daki Taliban yönetiminin, ABD’deki saldırların ardından, bir "Amerikan saldırısı" beklediklerini ve böyle bir durumda intikam almaya hazır olduklarını açıklaması borsaları endişelendirdi. Frankfurt yüzde 5.19 ve Paris ve Londra Borsası da yüzde 2.11 düşüş kaydetti. Avrupa ülkelerinin diğer borsaları da yüzde 3 ile 6 arasında kayba uğradılar. 
     
Üs endişesi turizm hisselerini vurdu      Türkiye’nin ABD misillemeleri için üs olarak kullanılabileceği endişesi turizm hisselerini adeta çökertti. Turizm hisseleri saldırıdan bu yana ortalama yüzde 34 oranında değer kaybetti. En yüksek oranlı kayıp yüzde 37.77 ile Marmaris Martı hisselerinde gerçekleşti. 
     Dün, Amerikalı turistlerin Türkiye rezervasyonlarını iptal etmeye başladıkları yönündeki haberler de turizm hisselerinin düşüşünde etkili oldu. Türkiye Seyahat Acentaları Birliği TURSAB iptallerin devam etmesi durumunda kampanya açmayı planladığını bildirdi. İptallerin Amerika’daki panik havasından kaynaklandığını vurgulandı. 
     
Kayıp büyük oldu Hisse Düşüş Marmaris Martı -37.77 Altınyunus Ç. -34.48 Tekart Turizm -34.21 Net Turizm -33.87 Favori Dinl. T. -31.30 Marmaris A. Yunus -28.57 Petrokent T. -26.96      
     



 EKONOMİ 




















</TEXT>
</DOC>
