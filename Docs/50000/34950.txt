<DOC>
<DOCNO> 34950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sontur07.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehirlerarası yolcu otobüsünü soydular 
</HEADLINE>
<TEXT>

     Bursa'da, Zonguldak-İzmir seferini yapan otobüsün yolcuları, silahlı bir kişi karafından soyuldu. 
     İzmir-Zonguldak seferini yapan, Erdoğan Üçüncü'nün kullandığı ''Üstün Erçelik'' firmasına ait 31 AE 955 plakalı yolcu otobüsüne Bursa Şehirlerarası Otobüs Terminali yakınlarında binen bir kişi, daha sonra silah zoruyla otobüsü durdurdu. 
     Yolculardan paralarını ve değerli eşyalarını vermelerini isteyen soyguncu, otobüs sürücüsü Erdoğan Üçüncü'nün ''Yolculara dokunma, bendeki 250 milyon lirayı al'' şeklindeki teklifini, ''Benim 1 Milyar liraya ihtiyacım var'' diyerek reddetti. 
     Otobüste bulunan 40 yolcudan 4'ünün para ve değerli eşyalarını gaspeden soyguncu, daha sonra İzmir'den Bursa yönüne gelen bir süt firmasına ait kamyona silah zoruyla binerek olay yerinden kaçtı. Güvenlik kuvvetleri yolcuların ifadesi doğrultusunda eşgali belirlenen soyguncunun yakalanması için geniş çaplı operasyon başlattı. 
     
     







</TEXT>
</DOC>
