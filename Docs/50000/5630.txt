<DOC>
<DOCNO> 5630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/soneko17.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erçel "Enflasyonda sona yaklaştık" 
</HEADLINE>
<TEXT>

     Merkez Bankası Başkanı Gazi Erçel, enflasyonda Ocak ayında gerçekleşen rakamların programa olan güveni tazelerken 2001 yılı enflasyon hedeflerinin erişilebilir olduğuna işaret ettiğini bildirdi. 
     Erçel, ''Enflasyondaki Gelişmeler ve 2001 Yılına Bakış'' başlıklı yazılı açıklamasında, enflasyonda gelinen nokta konusundaki görüşlerini dile getirdi. 
     ''Çeyrek yüzyıldır muzdarip olduğumuz yüksek enflasyonda sona hızla yaklaştığımıza inanıyorum'' diyen Erçel, şöyle devam etti 
     ''Elimize geçirdiğimiz bu tarihi fırsatı iyi kullanmak zorunda olduğumuzun bilincinin, toplumun tüm kesimleri tarafından iyi anlaşılması gerekliliğini özellikle ve özenle vurgulamak isterim. Yapılan fedekarlığın boşa gitmemesi, programa olan inancımızın artarak sürmesi gerekliliği ile yakından ilgilidir.'' Ocak ayında mevsimsel olarak enflasyon oranlarının yüksekliği göz önüne alındığında mevsimsellikten arındırılmış verileri incelemenin daha anlamlı olacağına dikkat çeken Erçel, mevsimsellikten arındırılmış verilere göre Ocak ayında Tüketici Fiyatları Endeksi'nin TÜFE yüzde 1.7, Toptan Eşya Fiyatları Endeksi'nin TEFE ise yüzde 1.1 arttığını bildirdi. 




</TEXT>
</DOC>
