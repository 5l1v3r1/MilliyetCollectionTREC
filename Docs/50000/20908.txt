<DOC>
<DOCNO> 20908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sontur18.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Manisalı gençlerin davası AİHM'ye gidiyor 
</HEADLINE>
<TEXT>

     Kamuoyunda ''Manisalı Gençler Davası'' olarak bilinen ve 16 gence gözaltında işkence yaptıkları gerekçesiyle yargılanan polislere verilen cezanın Yargıtay tarafından bozulması üzerine, gençlerin avukatları, konuyu Avrupa İnsan Hakları Mahkemesi'ne AİHM taşıma kararı aldıklarını açıkladılar. 
     Manisalı Gençlerin avukatlarından Pelin Erda, Sema Pekdaş, Mehmet Nur Terzi ve Taner Kılıç, konuyla ilgili yaptıkları açıklamada, 26 Aralık 1995 yılında meydana gelen olayla ilgili olarak polislere yönelik yapılan yargılamada, olay tarihinden 5,5 yıl sonra ceza kararının verildiğini ve bu kararın da Yargıtay 8. Ceza Dairesi tarafından bozulduğunu anımsattılar. Kararın bozulma nedeninin, son savunmalarını yapmak isteyen sanıkların bu istemlerinin mahkeme tarafından kabul edilmemesi olduğunu anlatan Pelin Erda, davanın zaman aşımına gittiğini öne sürdü. Erda, şunları söyledi 
     ''Davanın zaman aşımı süresi olan 7,5 yıldan, 5,5 yılı geride kaldı. Davanın, bugüne kadar olan seyri nedeniyle iki yıl içerisinde bitirilebileceğinden kuşku duyuyoruz. Davanın, ya zaman aşımına uğrama ya da af kapsamına alınma olasılığı nedeniyle sonuçsuz kalacağını düşünüyoruz.'' 
     Bu gerekçelerle Manisa'da yeniden devam edilecek olan davanın duruşmalarına girmeme kararı aldıklarını belirten Erda, Türkiye'de işkencenin sistematik olduğunu ve cezalandırılamadığını öne sürerek, ''Çok azı yargılanmakta, yargılananların çoğu ceza almamakta, verilen cezalar ise infaz edilmemektedir. Yargılamanın makul sürede yapılmaması ve işkencenin cezalandırılamamasından yola çıkarak, iç hukuk yollarının tükendiğine inanıp, davayı Avrupa İnsan Hakları Mahkemesi'ne götürme kararını aldık'' dedi. 
     AİHM'ne ''işkencenin ispatı'' için gitmediklerini kaydeden Erda, ''Konumuz işkencenin cezalandırılmaması. AİHM, bu gerekçelerle, Türkiye'ye çeşitli yaptırımlar uygulayabilir'' dedi. 






</TEXT>
</DOC>
