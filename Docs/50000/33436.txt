<DOC>
<DOCNO> 33436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/yazar/congar.html </URL>
<DATE> 2001/07/23/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Bush'un dünyası ve dünyamız 
</HEADLINE>
<TEXT>

     Görevde altı ayını yeni dolduran Başkan George W. Bush'un, doğal olarak kendisinin bizzat belirlemediği, bu alanda, hayatı boyunca ilgisiz ve bilgisiz kalmış olmaktan kaynaklı açıklarını da, muhataplarına göz kırpıp sırtlarını sıvazlamayı da içeren teklifsiz Texas üslubuyla örtmeye çalıştığı dış politikası, dünyamızın kaderini nasıl etkileyecek 
     ABD'nin, uluslararası arenadaki baskın iktisadi - askeri gücüne dayalı nüfuzu, "Bush dış politikasının" temel hedeflerinin aynen hayata geçmesini sağlayabilecek mi 
     Bu hedeflerin, Washington ile diğer nüfuzlu başkentler arasında yolaçtığı sürtüşme, iktisadi zaaf içindeki Türkiye'nin dış ilişkileri açısından nasıl sonuçlar doğuracak 
     Bu soruların hazırlop yanıtları yok. Dünyanın işleyişine meraklıysak eğer, önümüzdeki dönemi, bu yanıtları belirleyecek olan dinamiklerin teşhisi ve takibiyle geçireceğiz demektir. 
     
     Aya ikinci ayak basış 
     Bush, haziranda ilk Avrupa gezisine çıkarken, Londra merkezli "The Economist" dergisinin o haftaki sayısına seçtiği kapak, durumu gayet iyi özetliyordu. "Bay Bush Avrupa'ya gidiyor" yazısının altında, aya Amerikan bayrağı diktikten sonra selam duran astronot vardı. 
     şimdi Avrupa'ya ikinci gezisini yapan ve Cenova'da, kendisinin ilk G - 8 zirvesine katılan Bush'un, zamanla "ayda yürümeye" alışacağı, dış politika birikimleri ve bakışları ile kendisinden ayrılan Avrupalı liderlerle daha kolay diyalog kuracağı kesin. 
     Kesin olmayan, bu diyaloğun neyi, nasıl etkileyeceği. 
     G - 8 Zirvesi ile Bush'un son ikili temaslarının süzgecinden geçenler bir kez daha gösterdi ki, ABD ile Avrupa arasında ciddi bir siyasi mesafe var. ABD'nin nükleer kalkan projesindeki ısrarı ve iklim Sözleşmesi'ne muhalefeti, bu mesafeyi şu anda en fazla tanımlayan konular. 
     Ancak ABD'yi ve Avrupa Birliği'ni yakından takip edenlere göre, Irak'tan Makedonya'ya, israil - Filistin ateşinden Avrupa güvenliğine, NATO'nun genişlemesinden ticari korumacılığa kadar birçok başka alanda da, müttefikler arasında önemli ayrılıklar var. 
     Avrupa, özellikle Washington'un tek taraflı hareket imkanına sahip olduğu konulardaki nükleer kalkan gibi "Ben yaparım olur" tavrından rahatsız. ABD ise, tek taraflı hareket etmesinin olanaksızlığını gördüğü meselelerde Irak yaptırımları gibi , Avrupalı müttefiklerden destek bulamamanın sıkıntısında. 
     Bush Amerikası, bu konularda asıl rakibi olan Putin Rusyası'nın yanısıra, Chirac - Schröder liderliğindeki Avrupa'nın ve Chretien Kanadası'nın muhalefetini de aşabilmiş değil. 
     
     İklim deyip geçmeyin 
     ABD Senatosu çoğunluk Lideri Tom Daschle, Cumhuriyetçiler'in, "Vay efendim, Başkan Avrupa yolundayken dış politikası nasıl eleştirilebilir" diye kıyameti koparmaları üzerine, zamanlamasına ilişkin eleştirileri sonradan kabullendi ama, açıklamasının özünden geri adım atmadı. 
     Bu açıklama, Bush dış politikasındaki zaafların altını çiziyordu. 
     2004'te Demokratlar'ın başkan adayları arasına katılması muhtemel sayılan Daschle, Cumhuriyetçiler'i "izolasyona" tecrit dayalı dış politika izlemekle suçladı. Daha da çarpıcı olanı, Bush yönetimi ile Avrupalı müttefikler arasında, Britanya Başbakanı Tony Blair'in arabuluculuk üstlendiğini hatırlattı ve "Ne zamandan beri, Avrupa ile ilişkilerimizde irtibat subayına ihtiyaç duyuyoruz" diye sordu. 
     Aslında, uluslararası politika konularına Daschle'dan daha yakın olan Demokratlar da kabul ediyor ki, Bush yönetiminin dış politikasını "izolasyonculuk" yerine "tek taraflılık" unilateralism tanımlamak daha doğru. Ancak Blair'in arabuluculuğuna başvurulması da kanıtlıyor ki, Bush yönetimi ile Avrupa arasında, bir tecrit duvarının en azından gölgesi var. 
     Bu gölgeyi, iklim tartışmasında gayet net görüyoruz. Global ısınmaya yolaçan karbondioksit ve diğer gazların havaya karışan miktarlarını aşağıya çekme esasına dayanan 1997 Kyoto Sözleşmesi'nin ABD'den sadece Bush yönetiminden değil, Senato'nun Demokrat üyelerinden de gördüğü muhalefet, bakın son günlerde nasıl sürtüşmeleri ön plana çıkardı. 
     önce Blair ile yaptığı ikili görüşmede, Kyoto konusundaki yaklaşımını yumuşatması konusunda yoğun telkinler dinledi Bush. Ardından Cenova'da buluşan liderler, "ABD'yi dışlama pahasına ilerleme" kararı aldılar. Japonya, Fransa ve Almanya bu konuda üçlü telefon trafiğindeyken, ABD devre dışıydı. Kanada Başbakanı Jean Chretien, kendi pozisyonlarını, "Biz Japonya ile, Avrupa ile, Rusya ile hemfikiriz" diye özetlerken aslında ABD'den bahsediyordu. italya Dışişleri Bakanı Renato Ruggiero'ya göre, "Avrupa ile ABD ayrı kafada" idi. Bush, global ısınmaya yolaçan gazlara karşı alternatif mücadele stratejisi geliştirmeye söz verirken, Fransa Cumhurbaşkanı Jacques Chirac, Kanadalı ve Japon muadillerini köşeye çekip "Siz ABD'ye bakmayın, gemiden inmeyin" diye uyardı. 
     
     Nükleer kalkanda taviz 
     Cumhuriyetçi yönetimin, "ulusal füze savunma sistemi" adıyla, düşman füzelerini havada vuracak bir nükleer kalkan kurabilmek için, başta Anti - Balistik Füze Antlaşması olmak üzere bir dizi silah denetimi düzenlemesini tek taraflı olarak delebileceğini bildirmesi, en azından kısa vadeli sonuçları bakımından dünyamız için global ısınmadan daha ciddi bir tehdit oluşturabilir. 
     Washington'un nükleer kalkan konusunda, Moskova'nın gönüllü rızasını, Pekin'in sessiz onayını kazanmadan atacağı tek taraflı adımlar, yeni bir silahlanma yarışı için yeşil ışık yakacaktır. Kaynakların daha iyi bir hayat uğruna kullanımı daha da sınırlanacak Soğuk Savaş'ın kendisi olmasa da, rüzgarları içimize işleyecektir. 
     Londra dahil Avrupa başkentleri, nükleer kalkan konusunda Bush yönetiminden istedikleri tavizi koparırlarsa, belki bu gidiş önlenebilir. istenen taviz, füze savunma sisteminin havada, karada, denizde ve hatta uzayda bileşenleri olacak, dev bir "nükleer gökkubbe" gibi planlanmamasını öngörüyor. Uzayın askerileştirilmesine karşı, nükleer silahsızlanmadan yana yeni anlaşmaları şart koşuyor. Nükleer kalkanın, ABD'nin sadece müttefikleri için değil, Rusya için de şeffaf bir proje olarak kalmasını öngörüyor. 
     Pazarlığın nasıl ilerleyeceğini önümüzdeki aylarda izleyeceğiz. 
     izlerken, umutmamamız gereken şey, Türkiye'nin iktisadi ve diplomatik çıkarlarının salt Washington'un eline bakmadığı. Sadece Avrupa güvenlik politikasında, Kıbrıs'ta, AB'ye katılım sürecinde vesaire değil, Türkiye'yle ilgili mali kararların şekillenmesinde de, Londra'nın, Berlin'in, Paris'in ciddi bir nüfuzu var. 
     Bu nüfuzun farkında olmak, ABD ile Avrupa'nın birbirinden uzaklaştığı dönemlerde daha bir önem kazanıyor. 
     
     







Küreselleşme ve uçurum 


Bush'un dünyası ve dünyamız 


Merkez Bankası, Trinity veya trilemma 


Hortumcu siyaset 


Büyükada iskelesi ve Tayyip Erdoğan 


Fogg'la AB turu 


Dolar bir iktidar aracı mı 


Turistin 100 markının 40'ı bize kalıyor 


</TEXT>
</DOC>
