<DOC>
<DOCNO> 47052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/ekonomi/aeko.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlette izin uygulaması 
</HEADLINE>
<TEXT>

Bugün liderler zirvesine bütçe ile birlikte sunulacak tasarruf paketinde, bazı kamu kuruluşlarındaki personelin ücretli veya yarı ücretli izine çıkartılması da bulunuyor 
     ZÜLFİKAR DOĞAN Ankara 

     2002 bütçe tasarısında, dolar kuru bu yıl sonu için 1 milyon 592 bin lira, 2002 yılı için de ortalama 1 milyon 972 bin lira olarak hesaplamaya alındı. 
     Geçen hafta yapılan Yüksek Planlama Kurulu’nda YPK enflasyon beklentisinin bu yıl sonunda toptan eşyada yüzde 65, tüketici fiyatlarında yüzde 80 olarak revize edilmesinin ardından, yeni yılda uygulamaya konulması öngörülen "enflasyon hedeflemesi"nin ise ertelenmesi düşünülüyor. 
     
     Bütçe 98 katrilyon 
     Maliye ve DPT’nin yaptığı hazırlıklarda 98 katrilyon lira olarak belirlenen bütçe toplamına karşın Hazine’nin IMF ve Dünya Bankası’nın "garantili borçlar, şeffaf biçimde bütçede görünsün" isteği çerçevesinde belirlediği 103 katrilyon liralık bütçe rakamının yarattığı ikilik de noktalandı. Bugünkü liderler zirvesine 98.3 katrilyon liralık bütçe sunulacak. 
     Bütçe tasarısı ile birlikte "kapsamlı" bir kamuda tasarruf paketi de hazırlandı. Sosyal güvenlik kuruluşlarının gelecek yıl 7 katrilyon lira olması beklenen açıklarının azaltılması için sağlık giderlerinin kısılması, "tane ile ilaç", ameliyat giderleri gibi konularda önlemler görüşülüyor. 
     Lojman kiralarının yüksek oranda artırılması, ortak giderlerin ikamet edenlerden gerçek rakamlar üzerinden tahsili, kamu taşıtlarının kullanımı konularında bütçe yasasına kısıtlamalar konulması da planlanıyor. 
     Devletin küçültülmesi amacıyla, bazı KİT’lerin kapatılması ve personelin ücretli veya "yarım ücretli" izinli sayılması, bazı bakanlıklar ile kamu kuruluşlarının taşra teşkilatlarının birleştirilmesi, kapatılması gibi önlemler üzerinde çalışılıyor. 
     Ayrıca, devletin küçültülmesi programının 2002’den itibaren uygulamaya konulması doğrultusunda, bazı KİT’lerin kapatılması ve personelin ücretli veya "yarım ücretli" izinli sayılması, bazı bakanlıklar ile kamu kuruluşlarının taşra teşkilatlarının birleştirilmesi, kapatılması gibi önlemler üzerinde çalışılıyor. 
     
     Artık dört ikramiye yok 
     Bakanlık sayısının da 25’e indirilmesi düşünülüyor ancak, bu konuda MHP kanadının YPK toplantısında itirazda bulunduğu öğrenildi. 
     Başbakanlık ve bağlı kuruluşlar Hazine, DPT, ÖİB, Diyanet, DTM vb. ile TRT ve benzeri özel statülü kuruluşlarda ödenen dört ikramiyenin azaltılması da gündemde. 
     
Program desteğe bağlı’      ANKARA Milliyet 

     Başbakan Yardımcısı Mesut Yılmaz, Türkiye’nin 2002 programını gerçekleştirebilmesi için ek desteğe ihtiyacı olduğunu belirterek, "Sanıyorum bu ay sonuna kadar desteğin miktarı ortaya çıkabilir" dedi. ANAP lideri, dün parti genel merkezinde gazetecilerin konuyla ilgili sorusu üzerine, şu açıklamayı yaptı 
     "AB’den destek talebimiz olmadı. IMF ile yapılan bir anlaşmamız var. Bu anlaşma çerçevesinde bir ek destek söz konusu olabilir. Dünya Bankası ile yapılan anlaşmada da ek destek söz konusu olabilir. Dünya Bankası yetkilileri bunun olabileceğini geçen hafta açıkladılar. Bunun yanında ikili olarak da çeşitli devletlerle ayrıca mali yardım sağlanabilir. Sayın Başbakan’ın ifade ettiği gibi Türkiye’nin 2002 programını gerçekleştirebilmesi için çeşitli kaynaklardan, bu üç kaynaktan sağlanacak, böyle bir ek desteği ihtiyacı var. Bu konuda henüz daha durum netleşmedi. Ama sanıyorum bu ay sonuna kadar desteğin miktarı ortaya çıkabilir." 
     



 EKONOMİ 





















</TEXT>
</DOC>
