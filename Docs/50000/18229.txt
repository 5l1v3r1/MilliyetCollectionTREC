<DOC>
<DOCNO> 18229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sontur13.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş sıfır zam önerisine öfkeli "Ağır bedel öderler" 
</HEADLINE>
<TEXT>

     Türk-İş Genel Başkanı Bayram Meral, kamu kesimi toplu iş sözleşmesi görüşmelerinde işçilere sıfır zam önerisinde bulunan siyasetçilerin bunun bedelini ağır ödeyeceklerini söyledi. 
     Tarım-İş Sendikası'nın Antalya Eğitim ve Dinlenme Tesisleri'nde düzenlediği ''15. Dönem 3. Olağan Başkanlar Kurulu'' toplantısına katılan Meral, devlet bakanları Kemal Derviş ile Mehmet Keçeciler'i eleştirdi. 
     Ülkedeki sorunları ve ekonomik krizi çalışanların yaratmadığını, buna karşılık bu sorunların ve krizin faturasının çalışanlara kesilmek istendiğini savunan Meral, Hükümet tarafından hazırlanan yeni ''Ulusal Ekonomik Program''ın eski IMF programından farklı olmadığını öne sürdü. 
     Meral, şöyle konuştu 
     ''IMF'nin programı, Türkiye'de yatırım yapılmasın, üretim olmasın, hayvancılık yapılmasın şeklindedir. IMF'nin programı işsizlik demektir, yoksulluk demektir. Türkiye'de işsizlik ve yoksulluk artmıştır. Üretim yoksa, işsizlik artıyorsa, dışardan ithal edilenler tüketiliyorsa o ülkede ne huzur olur, ne sıkıntı biter. Kriz kapıya geldi dayandı. IMF'nin eski programı ile yeni program arasında bir fark yok.'' 
     Kamuda sürdürülen toplu iş sözleşmesi görüşmelerinde hükümetin ''sıfır'' zam dayatmasında bulunduğunu anlatan Meral, Devlet Bakanı Mehmet Keçeciler ile dün görüştüğünü, ancak sonuç alınamadığını kaydetti. 
     Meral, şunları söyledi 
     ''Hükümet sıfır zam konusunda ısrarlı görünüyor. Devlet Bakanı Keçeciler, Öneri kabul edilmezse işçileri kapı dışarı atarım demiş. Buna inanmak istemiyorum ama işçileri kapı dışarı atanlar da bedelini öderler. Bakanların oturduğu yerler babalarının çiftliği değildir. İşçilerimiz Türkiye Cumhuriyeti'nde çalışıyorlar. Buradan ANAP Genel Başkanı Mesut Yılmaz ve Devlet Bakanı Keçeciler'e sesleniyorum. Bize kapıyı kapatırlarsa, biz de kapıyı açan birini buluruz. Kapıları kimse kapatamaz. Sıfır zam diyenler bunun bedelini öderler. Geçmişte sıfır zamda ısrar eden hükümet düşmüş, sandıkta yok olmuştu. Ama şimdi hükümet düşürülmez. Şu kriz ortamında yeni bir kriz çıkar.'' 
     
     






</TEXT>
</DOC>
