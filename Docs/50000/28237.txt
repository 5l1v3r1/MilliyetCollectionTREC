<DOC>
<DOCNO> 28237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sondun15.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'a vizesiz girişe AB vetosu... 
</HEADLINE>
<TEXT>

     AB Komisyonu'nun, Atina'nın Türk vatandaşlarına bir günlük vizesiz ziyaret olanağı sağlama talebine karşı çıktığı öne sürüldü. 
     Yunan basını, AB Komisyonu'nun vize uygulamasının bir günlüğüne de olsa kaldırılmasının, Schengen anlaşmasının ihlal edilmesine yol açacağı görüşünde olduğunu iddia etti. 
     Komisyon toplantısında, İtalya, Almanya, Portekiz ve Fransa'nın Yunanistan'ın talebine karşı çıktıklarını öne süren gazeteler, ilgili Yunan makamlarının gerçek turistlerle ekonomik nedenlerle göç etmeye çalışanları nasıl ayıracakları konusunun, bu ülkelerin itirazlarının temel nedenini oluşturduğunu yazdı. 
     Yunanistan'ın vizesiz girişin uygulanacağı Rodos, Sakız, Midilli, İstanköy ve Sisam adalarının gümrüklerinde AB yetkililerinin görevlendirilmesi gibi öneriler sunduğu da kaydedilen haberlerde, bunların da reddedildiği belirtildi. 
     Atina'nın bu iyi niyetli yaklaşımının Ankara tarafından memnuniyetle karşılandığına dikkat çekilen haberlerde, Türkiye'nin vizesiz girişlerin süresinin 2-3 güne uzatılmasını talep ettiği de öne sürüldü. 
     Bu konunun, Yunanistan Dışişleri Bakanı Yorgo Papandreu ile Dışişleri Bakanı İsmail Cem'in bu hafta sonunda Sisam-Kuşadası buluşmasında gündeme geleceği ifade edilen haberlerde, Papandreu'nun yaz bitmeden bir karar alınabilmesi için Pazartesi günü Lüksemburg'ta yapılacak AB dışişleri bakanları toplantısında konuyu gündeme getireceği kaydedildi. 






</TEXT>
</DOC>
