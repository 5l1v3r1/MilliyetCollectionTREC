<DOC>
<DOCNO> 12415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sontur02.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yere inen meteoroloji balonunu Mir sandılar 
</HEADLINE>
<TEXT>

     Niğde'de yere inen meteoroloji balonu heyecan yarattı. Balonu görenler Mir Uzay İstasyonu'nun düşen bir parçası olduğunu zannettiler. 
     Dün akşam saatlerinde Niğde'nin Bor ilçesine bağlı Kemerhisar beldesindeki Tepe Mahallesi'nde bir bahçeye, havadan süzülerek bir cismin indiği görüldü. 
     Olay yerine gelen jandarma ekipleri, havadan inen cismin radyasyon taşıyabileceğini düşünerek çevrede önlem aldı. Yapılan araştırma sonucu cismin meteorolojik bilgi alınması için havaya bırakılan bir balon olduğu ortaya çıktı. Balonun düştüğü bahçenin çevresinde toplanan meraklılar ise havadan düşen cismin Mir Uzay İstasyonu'na ait bir parça olabileceği tahmininde bulundular. 
     Niğde Meteoroloji Müdürü Cemal İşçi, Kemerhisar beldesine düşen cismin meteoroloji balonu olduğunu belirterek, şu bilgileri verdi 
     ''Hava tahmini için atmosfere gönderilen balonlar, belirli bir mesafeye geldikten sonra kendi kendine patlayarak paraşütle yere düşer. Balonların hareketi yer merkezlerinden radarlarla izlenir. Bu tip balonlar bazen rüzgarın etkisiyle kontrolden çıkarak değişik yönlerde kaybolabilir. Kemerhisar beldesine düşen balonun Adana veya Antalya'dan gönderildiğini tahmin ediyoruz.'' Meteoroloji Müdürü İşçi, halk arasında heyecan yaratan balonu teslim aldıklarını kaydetti. 
     




</TEXT>
</DOC>
