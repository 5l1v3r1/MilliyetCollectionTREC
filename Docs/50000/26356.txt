<DOC>
<DOCNO> 26356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/siyaset/siy03.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri’nde yaprak dökümü 
</HEADLINE>
<TEXT>

Abanoz ve Genç’ten sonra Müsteşar Yardımcısı Ahmet Karabilgin ve Genel Müdür Yardımcısı Muhittin Kaya da görevden alınma taleplerini ilettiler 
     TOLGA ŞARDAN Ankara 

     İstanbul Emniyet Müdürü Kazım Abanoz ve Emniyet Genel Müdürü Turan Genç’in yeni İçişleri Bakanı Rüştü Kazım Yücelen’den, "görevden alınmalarını talep etmeleri"nin ardından iki istifa daha gerçekleşti. 
     İçişleri Bakanlığı Müsteşar Yardımcısı Ahmet Karabilgin, dün sabah görevinden alınmasını talep eden dilekçeyi Müsteşar Saim Çotur’a verdi. Tantan döneminde Müsteşar Yardımcısı olarak mahalli idareler ve mahalli işlerden sorumlu olan Karabilgin, Madımak olayı sırasında Sivas Valiliği yapmıştı. Karabilgin’in istifasını verdiği saatlerde idari işlerden sorumlu Emniyet Genel Müdür Yardımcısı Muhittin Kaya da, görevden alınma yazısını Çotur’a iletti. 
     Müsteşar Saim Çotur’un da istifa edeceği bildirildi. Birkaç gün içinde Yücelen ile görüşecek olan Çotur’un başka bir görev istemeyeceği, emekliliğini talep edeceği kaydedildi. 
     
     Polise zam müjdesi 
     İçişleri Bakanı Rüştü Kazım Yücelen, "Terör ve yolsuzlukların üzerine gideceğiz" derken, "Beni çalıştığım yerlerden sorun, ben çalışanın arkasında ve yanındayım" diye konuştu. 
     Emniyetten aldığı brifingin bitiminde kürsüye gelerek, polis müdürlerine açıklamalar yapan Yücelen, göreve geldiğinin altıncı gününde polise zam müjdesi verdi. Yücelen, emniyet kadrolarındaki gelişmeleri, "kan değişikliği" olarak yorumladı. İçişleri Bakanı, şöyle konuştu 
     "Maaşların iyileştirilmesinde elimden geleni yapacağım. Polis okullarından mezun polisler için gereken parayı Maliye Bakanlığı'ndan aldık. Polisin sıkıntısını çözmek için hazırlıklara başladık." 
     



 SİYASET 

















</TEXT>
</DOC>
