<DOC>
<DOCNO> 27533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sontur05.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, Türker İnanoğlu'nu evinden alıp DGM'ye götürdü 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Etibank'tan verilen 1 trilyon lira usulsüz kredi olayıyla ilgili Ulusal Radyo ve TV'nin sahibi Türker İnanoğlu, polis nezaretinde İstanbul DGM'ye getirildi. 
     TMSF'ye devredilen bankadan Ulusal Radyo ve TV'nin sahibi Türker İnanoğlu'na verilen 1 trilyon lira tutarındaki usulsüz kredi olayına ilişkin, Etibank soruşturmasını yürüten Cumhuriyet Savcısı Ercan Cengiz, emniyetten, işadamı İnanoğlu ile adları açıklanmayan bazı kişilerin İstanbul DGM'ye getirilmesini istedi. 
     İnanoğlu ile bu kişiler, Mali Şube Müdürlüğü ekiplerince sabah evlerinden alınarak doğrudan İstanbul DGM'ye getirildi. 
     Savcı Cengiz'in, işadamı Türker İnanoğlu ile diğerlerinin sorgusuna başladığı öğrenildi. 
     Bankacılık Düzenleme ve Denetleme Kurulu BDDK tarafından, Etibank'la ilgili soruşturmayı yürüten İstanbul DGM Cumhuriyet Başsavcılığı'na yaklaşık 2 ay önce gönderilen murakıp raporlarında, ''bankadan Türker İnanoğlu'na 1 trilyon lira kredi verildiği ve teminat gösterilmeden alınan bu kredinin daha sonra soruşturma kapsamında tutuklu bulunan bankanın eski sahibi Dinç Bilgin'e aktarıldığı'' iddia ediliyordu. 






</TEXT>
</DOC>
