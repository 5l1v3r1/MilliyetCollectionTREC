<DOC>
<DOCNO> 14968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/soneko12.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Başkan Yardımcısı "Finansal desteğimizi artıracağız" 
</HEADLINE>
<TEXT>

     Dünya Bankası Başkan Yardımcısı Linn "Türkiye'ye finansal desteğimizi artıracağız. Kredi miktarı olarak da daha önce belirlenen 5 milyar doları geçmeyi düşünmüyoruz."dedi. 
     Dünya Bankası Başkan Yardımcısı Johannes Linn, yeni ekonomik programın etkin uygulanması ve yeterli uluslararası destek, yardım alabilmesi için siyasi ve sosyal olarak desteklenmesi gerektiğini söyledi. 
     Dünya Bankası Başkan Yardımcısı Linn ve Türkiye Temsilcisi Ajay Chhibber, Başbakan Bülent Ecevit tarafından kabul edildi. 
     Başbakanlık merkez binada yapılan görüşme yaklaşık yarım saat sürdü. 
     Linn görüşmeden sonra yaptığı açıklamada, Türkiye ziyaretinde Başbakan Ecevit'in yanı sıra devlet bakanları Kemal Derviş, Hasan Gemici ve Tunca Toskay, Tarım ve Köyişleri Bakanı Hüsnü Yusuf Gökalp,Sağlık Bakanı Osman Durmuş, Bankacılık Düzenleme ve Denetleme Kurulu Başkanı Engin Akçakoca, Merkez Bankası, Hazine ve Devlet Planlama Teşkilatı DPT yetkilileriyle görüştüğünü hatırlattı. 
     Türkiye'de ekonomiden sorumlu Devlet Bakanı Kemal Derviş öncülüğünde krizden hızlı biçimde çıkılması için yeni bir ekonomik program hazırlığı içinde bulunulduğunu ifade eden Linn, ''Etkin uygulanabilmesi ve yeterli uluslararası destek, yardım alabilmesi için programın siyasi ve sosyal olarak desteklenmesi gerekir'' dedi. 
     Yeni ekonomik planın 2001 yılında hızla uygulaması halinde Türk ekonomisinin 2002 yılında iyileşeceğini belirten Linn, büyüme ve istihdam artırıcı koşullar oluşturularak krizin Türk halkı üzerindeki etkisinin artırılacağını söyledi. 
     Linn, şöyle devam etti 
     'Uluslararası tecrübe göstermektedir ki hızlı ekonomik iyileşmenin anahtarı, programın ilk aşamalarında gösterilecek sağlam uygulamalardır. Dünya Bankası programın uygulanmasında Türkiye'ye diğer uluslararası ikili ortaklar ile finansal ve teknik yardımda bulunacaktır.'' 
     Dünya Bankası'nın uygulanacak program çerçevesinde bankacılık sektöründeki reformu destekleyeceğini belirten Linn, yeni ekonomik reformun başarısı için, kamu bankaları da dahil olmak üzere sektörde yeniden yapılandırmanın hayati olduğunu ifade etti. 
     Bankanın bu bağlamda Türkiye'ye elle tutulur destek sağlayacağnı bildiren Linn, Türk yetkililerle görüşmek üzere Dünya Bankası'nın bankacılık uzmanlarının Türkiye'ye geleceğini bildirdi. 
     Türkiye ile Dünya Bankası arasında, tarım reformuna verilecek Dünya Bankası yardımı üzerindeki görüşmelerin tamamlandığını belirten Linn, bu yardımın doğrudan gelir desteğini içerdiğini bildirdi. Dünya Bankası'nın sağlayacağı sosyal yardımların fakir aileler, özellikle çocuk ve annelerin finansal destek almalarına olanak sağlayacağını belirten Linn, ''bu yardım ekonomik krizle mücadale açısından önemlidir. Dünya Bankası bu çerçevede Sosyal Dayanışma ve Teşvik Fonu tarafından hazırlanacak programlara destek vermeye kararlıdır'' dedi. 
     Dünya Bankası'nın Türkiye'deki enerji, telekom ve özelleştirme alanlarındaki reformlarla, özelleştirmeden etkilenen işçilere verilecek mali yardım da dahil olmak üzere destek vermeye kararlı olduğunu belirten Linn, bankanın eğitim programı çerçevesinde, temel eğitimin yanı sıra orta öğretime de destek vereceğini bildirdi. 
     Linn, Dünya Bankası'nın Türkiye'nin sağlık sisteminde yapacağı reformlara yardımcı olacak sistemin ve sağlık standartlarının geliştirilmesine katkıda bulunacağını da kaydetti. 
     Johannes Linn, açıklamalarının sonunda Türkiye'nin hızlı biçimde ekonomik krizden çıkacağına inandığını söyledi. Linn, gazetecilerin Dünya Bankası'nın finans ve tarım sektörü için ne kadar kredi vermeyi düşündüğü hakkındaki sorusuna, ''Ayrıntılara girmedik. Kredi miktarı üzerinde tartışıyoruz. Ama bugün için mali desteğin hızlandırılması önemlidir'' karşılığını veri. Gazetecilerin ülke yardım stratejisi CAS kapsamına Türkiye'ye sağladığı 5 milyar dolar tutarındaki kredinin artırılıp artırılmayacağını sorması üzerine de ''Dünya Bankası şu aşamada 5 milyar doların üzerine çıkmaya ciddi anlamda ihtiyaç duyulduğunu düşünmüyor. Mali yardımın programlandığı gibi bu yıl ve gelecek yıl harcandığını görmemiz gerekiyor. Miktar kadar zamanlama da önemlidir''dedi. 
     
     
     




</TEXT>
</DOC>
