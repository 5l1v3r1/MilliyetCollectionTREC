<DOC>
<DOCNO> 32639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/yasam/yas09.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebek’te infaz 
</HEADLINE>
<TEXT>

Bir otopark sahibiyle aralarında husumet olduğu öğrenilen emlak zengini işadamı Melih Kazım Atay, Bebek’te otobüs durağında uğradığı silahlı saldırı sonucu hayatını kaybetti 
     HALUK ATALAY M. AKİF ERDEM 

     İşadamı Melih Kazım Atay, Bebek’te otobüs durağında uğradığı silahlı saldırı sonucu hayatını kaybetti. Ölmeden önce polise bir takım açıklamalar yaptığı öğrenilen Atay’ın, Cağaloğlu’ndaki bir otopark yüzünden işadamı Cemal Kölük’le aralarında bir süredir husumet bulunduğu da iddia edildi. 
     
Halı tüccarı...      Cağaloğlu’ndaki Atay İşhanı’nın sahibi olan ve halı tüccarlığı yapan Melih Kazım Atay, dün sabah Boğaziçi Üniversitesi Bebek Kampusu önündeki otobüs durağına geldi. Bu sırada 25 yaşlarındaki bir kişi, Atay’ı kurşun yağmuruna tuttu. Göğsüne, karın boşluğuna ve koluna üç mermi isabet eden Atay, kaldırıldığı Şişli Etfal Hastanesi’nde hayatını kaybetti. 
     Çalışanları, emlak zengini olduğunu bildirdikleri işadamının otomobilini kullanmadığını ve işe her gün otobüsle gelip gittiğini söylediler. 
     Sultanahmet, Cağaloğlu ve Süleymaniye’deki tarihi alanların restore edilmesi ve korunması için verdiği mücadelelerle tanınan Atay’ın, beş yıl önce bölgenin tarihi dokusunu zedelediğini öne sürdüğü otoparkın iki katının yıkılması için Eminönü Belediyesi’ne başvurduğu öğrenildi. 
     
Otoparkı yıktırmıştı      Cemal Kölük’e ait Sultan Turistik Tesisleri A.Ş adındaki otoparkın iki katı yıkılmıştı. Atay ve Kölük arasında bu olay nedeniyle uzun süredir husumet bulunduğu bildirildi. 
     Bu arada bilgisine başvurulacak olan Eminönü eski Belediye Başkanı Ahmet Çetinsaya ise Atay’ı tanımadığını söyledi. Çetinsaya Otoparkın sahibi Cemal Kölük’ü tanırım. Böyle bir olayı gerçekleştirecek insan değildir" dedi. 
     Bu arada Eminönü Belediye Başkanı Lütfi Kibiroğlu iki gün önce kendisini arayan ve yemeğe davet eden Atay’ın ölüm haberiyle yıkıldı. 
     



 YAŞAM 




















</TEXT>
</DOC>
