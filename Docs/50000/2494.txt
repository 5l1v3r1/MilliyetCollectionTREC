<DOC>
<DOCNO> 2494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/ekonomi/eko02.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
1.7 milyar dolar uçtu 
</HEADLINE>
<TEXT>

Mudilere 1.7 milyar dolar ödeyen Tasarruf Mevduatı Sigorta Fonu, TYT, Marmara ve İmpexbank’ın sahipleri aleyhine açtığı davalar zamanaşımı nedeniyle önceki gün düştü 
     ZÜLFİKAR DOĞAN Ankara 

     Devlet, TYT, Marmara ve İmpexbank için 1.7 milyar dolar ödeyip, tek kuruşunu geri alamadı. 1994’teki ekonomik krizi sırasında Bakanlar Kurulu kararıyla kapatılan bu üç bankayla ilgili davalar önceki gün itibarıyla zamanaşımına uğradı. 
     Tasarruf Mevduatı Sigorta Fonu’nun, kapatılan banka mudilerine, 1994 - 1995 döneminde bugünkü değerle 1.7 milyar dolar ödeme yaptığı hesaplanıyor. 
     Mudilere trilyonlarca liralık ödeme yapılırken TYT, Marmarabank ve İmpexbank sahipleri Bülent Ener, Atilla Uras, Eliyeşil ailesi ve damatları Özal’ın prenslerinden Emlakbank eski Genel Müdürü Bülent Şemiler hakkında açılan davalardan 1994 yılından bu yana bir kuruş bile tahsil edilemedi. 
     Üç bankaya yönelik olarak açılan bazı davaların çoğu yasanın öngördüğü yargılama süresi içinde, tamamlanamadığı için düştü ve dosya kapandı. Ayrıca Fon yönetiminin 1994’ten bu yana açtığı yüzlerce dava için yatırdığı trilyonlarca liralık mahkeme harcı da devletin cebinden çıktı. 
     
     BDDK harekete geçti 
     Bu gelişme üzerine harekete geçen BDDK, halen elinde bulunan 11 bankada benzer bir durumla karşılaşmamak için Bankalar Yasası’ndaki değişiklik çalışmalarını hızlandırdı. Hazırlanan çalışmada, zamanaşımı önlenirken bankaların h kim hissedarlarının tüm şahsi malvarlıkları dışında da sorumluluk ve yükümlülükler üstlenmesi, alacakların tahsilinin hızlandırılarak kolaylaştırılması öngörülüyor. 
     Tasarının bir - iki gün içinde Başbakanlığa gönderileceği ve bu ay içerisinde de yasalaştırılacağı belirtiliyor. 
     
Off - shore’a para toplamak yasak’      Yasa değişikliği ile off - shore bankalar değil, Türkiye’de faaliyet gösteren bankalar aracılığıyla, yurt dışındaki bir banka adına mevduat toplanması yasaklanıyor. BDDK yetkilileri "Bu düzenleme ile off - shore bankacılığa ya da bankalara yasaklama getirilmesi söz konusu değil. Off - shore bankalar olacak ve faaliyetlerini sürdürecekler. Ancak, Türkiye’de faaliyet gösteren bir banka, bu bankalar adına mevduat toplayamayacak, mevduat aktaramayacak ya da onların hesap cüzdanını vererek hesap açamayacak. Dolayısıyla isteyen yine yurt dışına parasını transfer edebilecek, havale edebilecek, getirip götürebilecek. Sermaye hareketlerine bir kısıtlama, sınırlama getirilmesi sözkonusu değil. 
     Off - shore bankalara bir yasaklama da olmayacak. Ancak, Türkiye’deki bankalar, off - shore bankalar adına mevduat kabul edemeyecek, hesap açamayacak, cüzdan veremeyecek. Yapılan budur" dediler. 
     
     IMF ile tasarı konuşuldu 
     Önceki gün IMF heyeti ile de yapılan görüşmelerde, değişiklik tasarısı gündeme gelirken IMF heyetinin off - shore bankacılıkla ilgili getirilen düzenlemelerin, "sermaye hareketlerini kısıtlayacak" şekilde olmaması görüşünü dile getirdiği, BDDK yönetiminin de zaten yapılan düzenlemenin bu yönde olmadığı bilgisini aktardığı öğrenildi. 
     
Bankalara ayrı mahkeme      BDDK’nın hazırladığı tasarıda, Hakimler ve Savcılar Yüksek Kurulu’na, Fon’a devredilen bankalardan olan alacak davalarının görüleceği mahkemeleri belirleme ve görevlendirme olanağı veriliyor. BDDK yetkilileri, bu düzenlemenin "ihtisas mahkemeleri kurulması" anlamına gelmediğini, Hakimler ve Savcılar Yüksek Kurulu’nun mevcut mahkemelerden, Ankara ve İstanbul’da "birden fazla" diğer illerde de en az bir mahkemeyi, sadece bu konudaki davaların toplanması ile görevlendireceğini belirttiler. 
     
Al gülüm ver gülüme son      BDDK’nın hazırladığı ve toplam sekiz maddeden oluşan değişiklik teklifinde, al gülüm ver gülüm kredileri’ olarak bilinen back to back kredi’ uygulamalarının yasa hükmü haline getirilerek ceza kapsamına alınması konusu da bulunuyor. Ayrıca yönetimlerine el konulan bankaların sahip, ortak ve hissedarları aleyhine açılacak davaların resim ve harçlardan muaf tutulması da yer alırken banka sahip ve hissedarlarının, diğer şirketlerdeki hisselerinin de alacaklara mahsuben Fon’a geçmesi öngörülüyor. 
     


 EKONOMİ 












</TEXT>
</DOC>
