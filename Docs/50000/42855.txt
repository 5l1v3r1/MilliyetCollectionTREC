<DOC>
<DOCNO> 42855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sonspo15.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 0-Barcelona 3 
</HEADLINE>
<TEXT>

     Fenerbahçe, Avrupa Şampiyonlar Ligi'nde oynadığı karşılaşmada, FC Barcelona'ya 3-0 yenildi. 
     
     Karşılaşmaya temkinli başlayan Fenerbahçe, oyunu kendi alanında kabul edip ani ataklarla gol bulmaya çalıştı. İlk yarıda oyunun kontrolünü tamamen rakibine bırakan sarı-lacivertliler, savunma ile orta saha arasında derin boşluklar bırakmaları nedeniyle kalelerinde birçok gol tehlikesi yaşadı. İspanyol ekibi, adam adama markaj yapan Fenerbahçe'nin bıraktığı bu boşluklardan yararlanıp rahat bir şekilde ceza alanına kadar gelirken, sarı-lacivertliler 25. ve 28. dakikalarda kalelerinde üst üste 2 gol görerek bir anda 2-0 yenik duruma düştü. Bu yarıda vasat bir görüntü çizen Fenerbahçe, forvette başarılı olamayınca devreyi de yenik kapadı. 
     FC Barcelona ise ilk yarıda oldukça etkili bir oyun ortaya koydu. İkili mücadelelerde sürekli başarılı olan konuk ekip, özellikle de sol kanadı kullanarak tehlikeler yarattı. Rochemback'ın geliştirdiği ataklarda üst üste Kluivert ve Andersson ile goller bulan İspanyol ekibi, devreyi galip kapadı. 
     2. dakikada ceza alanı içinde topla buluşan Kluivert, meşin yuvarlağı müsait durumdaki Luis Enrique'nin önüne bıraktı. Bu futbolcunun vuruşunda, top yandan auta çıktı. 
     11. dakikada Rapaiç'in yakaşık 20 metreden sert şutunda, top üstten auta gitti. 
     19. dakikada Revivo'nun soldan ortasında, Lazetiç ceza yayı üzerinde topun gelişine vurdu. Meşin yuvarlak üstten dışarı çıktı. 
     22. dakikada Xavi'nin ceza alanı dışından sert şutunda, kaleci Rüştü yatarak topu direğin dibinden çıkardı. 
     25. dakikada Rochemback, Geovanni'den aldığı topu ceza alanı sol çaprazında boş pozisyondaki Kluivert'in önüne bıraktı. Hollandalı futbolcu da meşin yuvarlağı kaleci Rüştü'nün solundan filelere göndererek, takımını 1-0 öne geçirdi. 
     28. dakikada Rochemback'ın soldan kullandığı korner atışında, Andersson arka direkte uçarak topu kafayla ikinci kez Fenerbahçe filelerine göndererek, skoru 2-0 yaptı. 
     34. dakikada çalımlarla sağdan ceza alanına giren Rochemback'ın şutunda, savunmaya çarpan top kornere çıktı. 
     43. dakikada sağdan şık çalımlarla ceza alanına giren Geovanni'nin şutunda top Rüştü'den döndü. Dönen topu iyi takip eden Kluiert'in vuruşunda Rüştü yeniden topu tokatlarken, son olarak Luis Enrique'nin şutunda meşin yuvarlak yandan auta çıktı. 
     44. dakikada Revivo'nun soldan ortasında Andersson, Serhat'tan önce topa dokunarak kornere gönderdi ve büyük bir tehlikeyi önledi. 
     Karşılaşmanın ilk yarısı FC Barcelona'nın 2-0 galibiyetiyle sona erdi. 
     
     İkinci yarıya Serhat'ın yerine Oktay'ı alarak oyuna başlayan Fenerbahçe, gol bulmak amacıyla daha atak bir oyun ortaya koydu. Savunmayı daha ileride kuran sarı-lacivertliler, forvette bir türlü çoğalamayınca gol bölgelerinde etkisiz kaldı. Zaman zaman savunmasında da açıklar veren Fenerbahçe, Ümit'in hatasıyla 66. dakikada kalesinde 3. golü gördü. Sarı-lacivertliler tüm çabalarına karşın İspanyol ekibi karşısında başarılı olamadı ve Avrupa Şampiyonlar Ligi'ndeki ilk maçına 3-0'lık yenilgiyle başladı. 
     FC Barcelona ise ikinci yarıya, ilk 45 dakikada elde ettiği 2-0'lık skorun avantajıyla rahat çıktı. Savunmasını sağlam tutan ve oyunu istediği gibi yönlendiren İspanyol ekibi, Arjantinli genç yetenek Saviola'nın golüyle farkı 3'e çıkarıp İstanbul'dan 3 puanla ayrılarak, Türkiye'deki ilk galibiyetini almış oldu. 
     53. dakikada Rapaiç'in sağdan ortasında, Revivo ceza alanı içinde topa dokunamayınca meşin yuvarlak auta çıktı. 
     56. dakikada FC Barcelona'da Geovanni'nin yerine Saviola oyuna girdi. 
     59. dakikada Saviola'nın pasıyla ceza alanına giren Kluivert'in şutunda, top az farkla üstten auta çıktı. 
     60. dakikada Barcelona'da Luis Enrique yerini Frank De Boer'e bıraktı. 
     63. dakikada Kluivert'in ceza alanı sağ çaprazından sert şutunda kaleci Rüştü topu iki hamlede kontrol edebildi. 
     65. dakikada Lazetiç'in pasıyla soldan ceza alanına giren Abdullah'ın şutunda, kaleci Bonano topu güçlükle kornere çeldi. 
     66. dakikada Ümit'in kısa düşen geri pasında topu kapan Saviola, kaleci Rüştü'yü de geçtikten sonra meşin yuvarlağı ağlara göndererek farkı üçe çıkardı 0-3 
     69. dakikada Barcelona'da Puyol'un yerine Gabri oyuna girdi. 
     
     70. DAKİKADA IŞIKLAR SÖNDÜ 
     Karşılaşmanın 70. dakikası oynanırken, Fenerbahçe Şükrü Saracoğlu Stadı'nda sahayı aydınlatan ışıklar bir anda söndü. 
     Hakem Frisk oyunu hemen durdurdu. İki takım oyuncuları ve hakemler daha sonra soyunma odalarına gitti. 
     Bu arada, protokol tribününde de hareketli anlar yaşandı. Fenerbahçe Kulübü Başkanı Aziz Yıldırım ve yöneticiler ile UEFA temsilcileri hemen yerlerinden kalkarak aşağı inip sorunu öğrenmeye çalıştı. 
     Şehir elektriğindeki dalgalanma nedeniyle stat ışıklarının söndüğü bildirilirken, yaklaşık 25 dakikalık bir beklemenin ardından jeneratör devreye sokularak karşılaşma yeniden başladı. 
     71. dakikada Fenerbahçe'de Rapaiç'in yerine Ceyhun, 75. dakikada da Ogün'ün yerine Misko Mirkoviç oyuna girdi. 
     80. dakikada Sergi'nin sol çaprazdan sert şutunda, top az farkla yandan auta çıktı. 
     87. dakikada Kluivert'in pasında topla ceza alanı içinde buluşan Saviola'nın vuruşunda, kaleci Rüştü'yü geçen top yan direği sıyırarak auta gitti. 
     88. dakikada kaleciyle karşı karşıya kalan Oktay'ın şutunda, top Bonano'dan döndü. 
     Kalan sürede skor değişmedi ve Fenerbahçe, Barcelona karşısında sahadan 3-0 yenik ayrıldı. 
     







</TEXT>
</DOC>
