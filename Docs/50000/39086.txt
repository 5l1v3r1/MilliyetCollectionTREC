<DOC>
<DOCNO> 39086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/son/soneko05.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuraklık hububat üretimini bu yıl kötü vurdu... 
</HEADLINE>
<TEXT>

     Bu yıl yağışlardaki azalmanın, hububat veriminde önceki yıla göre ciddi düşüşlere neden olduğu bildirildi. 
     Tarım ve Köyişleri Bakanlığı yetkililerinden alınan bilgiye göre, kuraklık, 2000-2001 tarımsal üretim döneminde İç Anadolu Bölgesi başta olmak üzere üretim merkezlerinde büyük oranlarda ürün kayıplarına neden oldu. 
     Kuraklık nedeniyle İç Anadolu Bölgesi'nde bir önceki yıl ortalama 220 kilogram dekar olan buğday verimi 120 kilogram dekara, ortalama 250-300 kilogram dekar olan arpa üretimi ise 120 kilogram dekara düştü. 
     Tuz Gölü çevresinde anıza ekim yapılan bir çok tarlaya ise biçerdöven girmezken, aynı dönemde Ege Bölgesi özellikle Söke ve Aydın çevresinde 500 kilogram dekar'dan 400 kilogram dekara, Çukurova ve Amik Ovasında 600 kilogram dekardan 400 kilogram dekara düştü. 
     Trakya Bölgesi'nde hububat üzerinde yoğun kuraklık gözlenmezken, bazı alanlarda buğday verimi ortalama 450 kilogram dekardan 350 kilogram dekara kadar düştü. 
     Verilere göre Türkiye'de yağış miktarı da 1999 yılında yüzde 15, 2000 yılında yüzde 7, 2001 yılı Ocak-Haziran döneminde ise yüzde 17 oranlarda azaldı. 
     Ocak-Haziran döneminde normal değerlere göre yağış miktarında Marmara Bölgesi'nde yüzde 22, Karadeniz Bölgesi'nde yüzde 9, Ege Bölgesi'nde yüzde 26.5, Akdeniz Bölgesi'nde yüzde 15, Güneydoğu Anadolu Bölgesi'nde yüzde 13, Doğu Anadolu Bölgesi'nde yüzde 10 oranında azaldı. 
     Yağış miktarındaki azalışta yüzde 30 oran ile İç Anadolu Bölgesi kuraklıktan en yoğun olarak etkilenen bölge olarak göze çarpıyor. Bu bölgede Ocak ayında mevsim normallerine göre yüzde 92, Mart ve Nisan aylarına göre yüzde 34-35 oranlarında azalan yağış tespit edildi. 
     Yetkililer, kuraklığın etkilerini azaltmak amacıyla su kaynaklarının niteliğinin ve niceliğinin korunması yanında bu kaynakların etkin kullanımı için gereken önlemlerin alınması gerektiğini belirterek, ilgili kurumların katılımı ile ''Su Konseyi''nin oluşturulmasının gerekliliğine dikkati çektiler. 
     
     
     
     







</TEXT>
</DOC>
