<DOC>
<DOCNO> 38639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sonspo06.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper kupa yarın sahibini buluyor.. 
</HEADLINE>
<TEXT>

     Futbolda Avrupa'nın 2 büyük kupasını kazanan takımları karşı karşıya getiren Avrupa Süper Kupası, 27. sahibini yarın bulacak. Geçen sezonun Avrupa Şampiyonlar Ligi Şampiyonu Alman FC Bayern Münih ile UEFA Kupası Şampiyonu İngiltere'nin FC Liverpool takımları yarın Monaco'da karşı karşıya gelecek. 2. Louis Stadı'nda TSİ 21.45'te başlayacak ve TRT-1'den naklen yayınlanacak maçı, Portekizli hakem Vitor Manuel Melo Pereira yönetecek. 
     İlki 1972 yılında 2 maç halinde gerçekleştirilen kupayı, Hollanda'nın AFC Ajax Amsterdam takımı, İskoç Glasgow Rangers'ı 3-1 ve 3-2'lik skorlarla yenerek müzesine götürdü. Kupayı son olarak ise, geçen yıl İspanya'nın dünyaca ünlü takımı Real Madrid CF'yi Jardel'in uzatma dakikalarında attığı ''altın gol''le 2-1 yenen Galatasaray kazanmıştı. 
     Kupada bugüne dek en fazla şampiyonluğu, Hollanda'nın AFC Ajax ile İtalya'nın AC Milan takımları 3'er kez kazanarak elde ettiler. İlk şampiyon AFC Ajax, bu kupayı 1972 yılında Glasgow Rangers, 1973 yılında AC Milan, 1995 yılında ise İspanya'nın Real Zaragoza takımlarını yenerek müzesine götürdü. AC Milan ise 1989 yılında İspanya'nın FC Barcelona, 1990 yılında İtalya'nın Sampdoria Cenova ve 1994 yılında da İngiltere'nin Arsenal takımlarını yenerek Avrupa Süper Kupası'na uzandı. 
     Kupada, Belçika'nın RSC Anderlecht, İspanya'nın FC Barcelona ve İtalya'nın FC Juventus takımları da 2'şer şampiyonluk elde ettiler. Kupayı Galatasaray'ın yanı sıra, Dinamo Kiev, Nottingham Forest, Valencia CF, FC Liverpool, Aston Villa, Steaua Bükreş, Aberdeen, FC Porto, Mechelen, Manchester United, AC Parma, FC Chelsea ve SS Lazio da 1'er kez kazandı. 
     Futbolda Avrupa Şampiyonlar Ligi'nin son şampiyonu FC Bayern Münih, Avrupa Süper Kupası'nda daha önce 2 kez yer aldı. Alman takımı 1975 yılında Dinamo Kiev'e, 1976'da da RSC Anderlecht'e üstünlük kuramadı ve kupayı müzesine götüremedi. FC Liverpool ise daha önce 3 kez mücadele ettiği kupayı, 1 kez müzesine götürdü. 1977 yılında Hamburg SV'yi saf dışı bırakarak kupayı kazanan İngiliz ekibi, daha sonra 1978'de RSC Anderlecht'e, 1984'te de FC Juventus'a yenilerek kupayı kazanamadı. Her iki ekip, kupa tarihinde ilk kez karşı karşıya gelecek. 
     







</TEXT>
</DOC>
