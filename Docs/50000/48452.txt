<DOC>
<DOCNO> 48452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sontur19.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda okul müdürünü tabancayla vurdular... 
</HEADLINE>
<TEXT>

     Beyoğlu Kadımehmet İlköğretim Okulu Müdürü Faik Akyüz, ziyaret bahanesiyle makamına gelen bir kişi tarafından silahla yaralandı. 
     Kulaksız'daki Kadımehmet İlköğretim Okulu'na gelen bir kişi, nöbetçi öğrencilere ''Selim Aydın'' olduğunu belirterek, Müdür Faik Akyüz ile görüşmek istediğini söyledi. 
     Akyüz'ün odasına çıkarılan 30 yaşlarındaki bu kişi, kısa bir görüşmenin ardından çıkardığı tabancayla okul müdürünün bacaklarına 2 el ateş etti. 
     Saldırgan olay yerinden kaçarken, sağ baldırı ve topuğundan 2 kurşun yarası alan Akyüz, Taksim Eğitim ve Araştırma Hastanesi'ne kaldırılarak tedavi altına alındı. 
     Akyüz'ün hastanede alınan ilk ifadesinde, saldırganı tanımadığını, ancak daha önce görmüş olabileceğini söylediği öğrenildi. 
     Bu arada olay sırasında okulda derste bulunan öğrenciler kısa süreli panik yaşarken, saldırıyı duyan bazı öğrenci velileri de bilgi almak için okula geldiler. 
     Eşkali belirlenen saldırganı yakalamak amacıyla başlatılan soruşturma, çok yönlü olarak sürdürülüyor. 
     






</TEXT>
</DOC>
