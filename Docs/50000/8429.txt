<DOC>
<DOCNO> 8429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sontur16.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah örgütünün ilk itirafçısı Abdülaziz Tunç beraat etti 
</HEADLINE>
<TEXT>

     Terör örgütü Hizbullah adına faaliyette bulundukları iddiasıyla Diyarbakır DGM'ce haklarında dava açılan 2 sanıktan biri olan ve örgütün ilk itirafçısı Abdülaziz Tunç beraat etti. 
     Diyarbakır 3 Nolu DGM'de yapılan duruşmada, tutuksuz sanık Abdülaziz Tunç hazır bulundu. Tutuklu sanık Gazi Kavan ise mahkeme celbi gönderilmediği için duruşmaya katılmadı. 
     İddia makamı esas hakkında mütalaasında, ''sanığın kendiliğinden örgütten çekilmesi, pişmanlık duyması, örgütün çökertilmesi yönünde güvenlik güçlerine bilgi vermek suretiyle yardımcı olması, verdiği bilgi ışığında birçok örgüt mensubunun yakalanmış olması, Mardin'deki kaldığı evde birçok örgütsel dokümanın ele geçirilmesi olgusu ve İçişleri Bakanlığı'nın olumlu görüşü göz önüne alınarak, sanık hakkında ceza tertibine yer olmadığına karar verilmesini'' istedi. 
     Öteki sanık Gazi Kavan'ın Hizbullah terör örgütü içerisinde faaliyet gösterdiği, örgüt mensuplarına yardım ettiği, örgüte ait silahların saklanması ve kaçırılan kişilerin sorgulanması amacıyla evinde sığınak yaptığının delillerle anlaşıldığını belirten iddia makamı, sanık Kavan'ın TCK'nin 168 2, 31, 33, 40 ve 3713 Sayılı Terörle Mücadele Yasası'nın 5. maddesi gereğince cezalandırılmasını istedi. 
     Sanık Abdülaziz Tunç'un Avukatı İhsan Biçici, mütalaaya katıldığını ifade ederken, sanık Gazi Kavan'ın avukatı Hüseyin Yılmaz ise mütalaaya katılmadığını belirterek, savunma için ek süre isteminde bulundu. Sanık Abdülaziz Tunç da esas hakkındaki mütalaaya katıldığını belirterek, beraatını istedi. Mahkeme heyeti, sanık Tunç'un beraatına, öteki tutuklu sanık Gazi Kavan'ın ise tutukluluk halinin devamına, dosyasının ayrılmasına ve avukatının esas hakkındaki mütalaasını yapmasına karar vererek duruşmayı başka güne bıraktı. İddianamede, Gazi Kavan hakkında, terör örgütü üyesi olmaktan TCK'nin 168. maddesi uyarınca, 15 yıla kadar hapis cezası isteniyor. Sanık Tunç ise idam istemiyle yargılanıyordu. 




</TEXT>
</DOC>
