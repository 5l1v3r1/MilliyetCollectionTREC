<DOC>
<DOCNO> 6924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/ekonomi/eko01.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Aria başlıyor 
</HEADLINE>
<TEXT>

Türkiye’nin üçüncü GSM operatörünün ismi Aria oldu. 0 555 numarasıyla hizmet verecek olan Aria, telekomünikasyon teknolojisinin son yeniliklerini sunacak 
     EKONOMİ SERVİSİ 

     Türkiye’nin üçüncü GSM operatörünün adı Aria’ olarak açıklandı. Telekom İtalia Mobile ve İş Bankası’nın ortaklığında kurulan İş - Tim, geçen yıl 2.5 milyar dolara aldığı GSM 1800 ihalesini, 0 555 numası ile hizmete sokacak. 
     Aria’nın tanıtım toplantısında konuşan İş - Tim Yönetim Kurulu Başkanı Ersin Özince, lisans devir bedelinin ikinci taksidi olan 2 milyar 25 milyon doların ödendiğini söyledi. 400 milyon dolarlık yüzde 17 oranındaki KDV’si ise 25 Mart’ta ödenecek. 
     
     Daha ucuz konuşma 
     İş - Tim’in yatırımlarının sonunda değil ivme noktasında bulunduklarını anlatan Özince, Aria’nın altyapısı için en az lisans bedeli kadar bir yatırımı Türkiye’ye getireceklerini belirtti. Türkiye’nin üçüncü GSM operatörü İş - Tim’in ne zaman "alo" dedirteceği ve tarifesi açıklanmadı. 
     Aria’nın müşterilerine "daha ucuz konuşma imk nı tanıyacağını" belirten İş - Tim Genel Müdürü Giuseppe Farina, başlangıç tarihi konusunda da şöyle konuştu "Hizmete başlamak üzereyiz. Ancak öncelikle Ulaştırma Bakanlığı’ndan gerekli izni almamız lazım." 
     
     300 bayii ile anlaşıldı 
     Farina, öncelikle Türkiye’nin üç büyük kenti olan İstanbul, Ankara ve İzmir’i kapsama altına aldıklarını bildirdi. Çok geniş bir bayii ağı kurmayı hedeflediklerini anlatan Farina, şimdiden 300 bayii ile sözleşme imzaladıklarını açıkladı. 
     Yaklaşık 500 kullanıcı ile kurdukları test şebekesi ile servis ağının denenmekte olduğunu açıklayan Giuseppe Farina, bunun için 200’den fazla müşteri hizmetleri elemanının bu testleri sürdürdüğünü bildirdi. 
     Öte yandan Akbank’ın İş - Tim’e lisans bedelinini ödemesinde kullanılmak üzere 150 milyon dolar kredi verdiği açıklandı. 
     
     Cep, cüzdan ve internet 
     İş - Tim Yönetim Kurulu Başkanı Ersin Özince, rakiplerinin gerisinde olduklarının farkında olduklarını belirterek, bu farkı "farklı hizmet" sunarak kapatmaya çalışacaklarını söyledi. Özince "farklı hizmeti" şöyle anlattı "Aria sadece konuşma amaçlı kullanılmayacak. Cep telefonu, cüzdan ve mobil internet bağlantısını birarada sunacak bir sistem geliyor. Bankacılık hizmetleri de sunulacak. Bankamatiklerden, kontör yükleme gibi servisleri de göreceğiz." 
     Özince, en az beş yıl içinde Türkiye’nin yüzde 90’ını kapsama alanına dahil edeceklerini belirterek, "Önümüzde zor bir yol var. Rakiplerimizin ne kadar güçlü ve ileride olduklarının farkındayız. Planlarımızı, beş yıl içinde üçüncü şirket kalmak üzere yaptık" dedi. 
     Özince, şirketin beş yıl içinde halka açılmasının da planlandığını sözlerine ekledi. 
     
Sadece konuşmak için değil...      - Aria, Türkcell ve Telsim'den sonra Türkiye'nin üçüncü GSM operatörü olacak ve 0555 numarası ile faaliyet gösterecek. 
     - Önce İstanbul, Ankara ve İzmir'de hizmete başlayacak olan Aria, iki yıl içinde Türkiye'nin yarısını, beş yıl içinde tamamını kapsama alanına alacak. 
     - Aria'nın, sadece cep telefonu değil, mobil internet erişimi, avuçiçi bilgisayar, kredi kartı gibi hizmetleri de vermesi planlanıyor. 
     - Latince'de şarkı anlamına gelen "Aria" ismi, uluslararası marka şirketi Future Brand tarafından 12 değişik sosyal gruptan 616 kişi ile yüz yüze konuşularak bulundu. 
     - Telekom İtalia ve İş Bankası'nın ortaklaşa kurduğu İŞ - TİM, geçen yıl GSM 1800 ihalesini, 2.5 milyar dolarlık rekor teklifle kazanarak, Cumhuriyet tarihinin en yüksek meblağlı özelleştirmesini gerçekleştirmişti. 
     
     


 EKONOMİ 















</TEXT>
</DOC>
