<DOC>
<DOCNO> 28652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/spor/aspo.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
BAKAN’DAN KARŞI ATAK 
</HEADLINE>
<TEXT>

Ünlü, FIFA veya UEFA’nın kendisinden açıklama beklemesi halinde, federasyonla ilgili davaları örnek göstereceğini söyledi 
     LÜTFÜ ÖZEL 

     SPORDAN Sorumlu Devlet Bakanı Fikret Ünlü, yasayla ilgili yapılacak değişikliğin ardından, FIFA ve UEFA’nın uygulayacağı yaptırımların yanıtını verebileceğini söyledi. Ünlü, "Bu kuruluşlardan herhangi bir soru gelir ya da açıklama beklenirse, biz de federasyonun yaptıkları işlemlerin sonuçlarıyla bağlantılı hangi mahkemede ne davalar olduğunu ve nasıl sonuçlandığını kendilerine bildiririz" dedi. 
     ÜNLÜ, "Özerkliğe darbe vuruyor" iddiaları karşısında, yasanın kendisine millet adına verdiği gözetim ve denetim yetkisini kullandığını belirtti. Bakan, iddiaların tam aksine, icraatlarıyla özerkliğe sahip çıktığını da ifade etti. Devlet Bakanı Fikret Ünlü, özerklik ile ilgili olarak bugüne kadar büyük mücadeleler verdiğini de belirtti ve "Herkes kendi yaptıklarına bakmalıdır" ifadesini kullandı. 
     BAKAN, Türkiye’de sadece futbolla bağlantılı değil, sporda özerklik için her platformda çaba harcamaya devam ettiğini de bildirdi. Fikret Ünlü, "Özerklik mesleki bir kavramdır. Futbol Federasyonu’na idari ve teknik bir yetki verilmiştir. Sporun ruhu ve özü için, iyiye gitmesi, başarılı olması için bu yetki kullanılır, ama devlete sırtını dönmek için değil" diye konuştu. 
     
UEFA takipte      CEMAL ERSEN 

     UEFA Baş Hukuk Müşaviri Marcel Benz, önceki gün Zürih’te, Futbol Federasyonu İcra Kurulu Koordinatörü Metin Kazancıoğlu ve Hukuk Kurulu üyesi Şekip Mosturoğlu’na, Türkiye’deki gelişmeleri dikkatle takip ettiklerini belirtti. Benz, iki yöneticiye "Bu değişikliklerin, meclisinizden çıkmasını engelleyemeyiz. Ama yasallaştığı takdirde, kulüplerinizin UEFA, milli takımın Dünya Kupası grup eleme maçlarını askıya alırız. Liglerinizin oynanmasına da izin vermeyiz" açıklamasında bulundu. 
     BENZ, FIFA’nın 15 Temmuz’da yapacağı toplantı öncesi temaslarda bulunmak üzere Zürih’te bulunan Kazancıoğlu ve Mosturoğlu’ndan değişikliklerle ilgili bilgi aldı ve geçmişte birliğe üye bazı ülkelerde yaşanan benzeri sıkıntılar nedeniyle, UEFA’nın ortaya koyduğu net tavrı hatırlattı. Baş Hukuk Müşaviri, "FIFA ana statüsünün konuyla ilgili hükümleri ve yaptırımları çok açık. Bunun uygulanması sırasında da taviz verilmez" ifadeleriyle, Türkiye’yi bekleyen tehlikenin sinyallerini verdi. 
     
     İşte 7. madde 

</TEXT>
</DOC>
