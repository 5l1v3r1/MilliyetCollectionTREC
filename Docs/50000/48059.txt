<DOC>
<DOCNO> 48059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/soneko02.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirketler 2002 bütçelerini yapmak için beklemede... 
</HEADLINE>
<TEXT>

     Hükümetin 2002 bütçesi Meclis'e sunulurken, özel şirketler bütçe çalışmalarını geciktiriyorlar. 
     Ekonomik kriz nedeniyle önlerini görmekte zorlanan şirketler, bütçenin ve IMF'nin ek kredi desteğinin netleşmesini bekliyorlar. 
     Şirketlerin 2002 yılı için yatırım planlamaktan kaçınmaları dikkati çekiyor. 
     İstanbul Ticaret Odası Yönetim Kurulu Başkanı Mehmet Yıldırım, yaptığı değerlendirmede, inşat yapı malzemeleri, ahşap sanayi, ısı sanayi, tüketim malları alanında faaliyet gösteren 4 şirketinde de bütçe hazırlıklarına başlamadığını belirterek, ''çünkü, daha hedef yok'' diye konuştu. Yıldırım, şunları söyledi 
     ''2000 yılında öngörülenler ile 2001 yılında yaşananlar çok değişik oldu. O bakımdan bu değişkenlere karşı herhangi bir hedef saptamak mümkün değil. Kimse bütçe yapamıyor. Bırakın öyle şirket bütçelerini, yatırım bütçelerini falan, herkes ayakta durma mücadelesi içerisinde. 2002 yılında yatırım mümkün değil.'' Bütün işletmelerin beklenti içinde olduğunu ifade eden Yıldırım, Kasım ayı içerisinde işletmelerin önünü görme politikası izleyeceğini, ama bu dönemde de de hükümetten bazı veriler bekleyeceklerini belirtti. 
     Escort Computer Yönetim Kurulu Başkanı İbrahim Özer de, bilişim sektörünün dolar kuruna çok bağlı olduğuna işaret ederek, ''Dolar kurunun gidişatı da, biraz Türkiye bütçesinin netleşmesi, biraz da IMF'nin ek yardımıyla netleşecek. Dolayısıyla, 2002 yılı bütçesini yapmak için bunları bekliyoruz'' dedi. 
     Krizler nedeniyle bu yılki bütçede birden fazla revize yaptıklarını, öngördükleri bütçeleri gerçekleştirmenin mümkün olmadığını anlatan Özer, şunları kaydetti 
     ''Bu yıl sektörde, dolar kurundaki artış ve tüketici kredilerinin kesilmesi nedeniyle yüzde 55'den büyük bir daralma yaşıyoruz. İyimser olduğumuz, işler düzelir dediğimiz her dönemde sürprizler karşımıza çıkıyor. Bu sürprizleri daha fazla dikkate almak lazım diye düşünüyoruz. Önümüzdeki yıl biraz daha muhafazakar bir bütçe yapmamız söz konusu. Hiçbir yatırım da planlamıyoruz.'' Reis Tarımsal Ürünler A.Ş. Yönetim Kurulu Başkanı Mehmet Reis, ekonomik krizlerden dolayı pekçok şirketin battığına dikkat çekerek, önümüzdeki yılın bütçesinin şüpheli alacaklar bölümüne en az yüzde 10'luk pay koyacaklarını belirtti. Reis, şunları söyledi 
     ''Bütçeyi hazırlarken rakamlara bağlı kalmadan, önümüzdeki yıl reel olarak ne olabilir onun hesaplarını yapıyoruz, tedbirlerini alıyoruz. Ankara'dan bir moral beklentisi içerisinde değiliz. Bu krizi yaratanlar değil, yaşayanlar çözecek düşüncesi ile bütçemizi yapıyoruz. Önce mevcudu korumak, ondan sonra geriye adım atmamak ve en azından yüzde 10'luk büyüme periyodu içinde neler yapabiliriz onu düşünüyoruz. '' Mehmet Reis, gelecek yıl piriç ve bakliyatta en az 500 bin dolarlık ve sarmısakta en az 500-600 bin dolarlık yatırım yapmak zorunda olduklarını bildirdi. 
     Türkiye İhracatçılar Meclisi TİM Başkanı Oğuz Satıcı'nın sahibi olduğu Texfil ve Polaris şirketlerinin Genel Müdürü Tunç Özkan da, master bütçelerini yaptıklarını söyledi. 
     ''2000 Ekim ayında, 2001'in özellikle ilk yarısında neler yapacağımızı çok açık biliyorduk. Fakat, şu an tamamen belirsizlik var. Bütçe yapmak daha zor'' diyen Özkan, 2001 yılı bütçe büyüklüklerinin 20 milyon dolar olduğunu, şu anda bütün gayretlerinin yıl sonuna kadarki performans ile planlarını tutturmak olduğunu söyledi. 
     Özkan, krizlere rağmen bu yıl iyileştirme çalışmalarına ve yatırımlarına devam ettiklerini vurgulayarak, şöyle devam etti 
     ''Tüm bunlar beni gelecek için umutlu kılıyor. 2002 için daha büyük bir bütçe yapmayı planlıyorum. Bugünkü şartlarda, 20 milyon dolarlık bütçede yüzde 10 büyüme sağlarız. Eğer, hükümet reel sektöre yönelik tedbirler alırsa bunun çok daha fazlası olur. Bizim şu anda üretim kapasitemiz 30 milyon dolar. Ama, finansman ve maliyetler buna izin vermiyor.'' Tunç Özkan, 2002 yılı bütçesinde sadece 350 bin dolarlık bir yenileme yatırımına yer vereceklerini ifade etti. 
     Turizm Yatırımcıları Derneği Başkanı ve Net Holding İcra Kurulu Başkanı Tavit Köletavitoğlu da, son günlerde ''Nasıl bir 2002 yılı '' sorusunu çok sık kendilerine sorduklarını söylerken, ''Şu anda piyasanın tedirginliği, hepimizi tereddüte sürüklüyor'' dedi. 
     2002 yılıyla ilgili en büyük sıkıntıyı döviz kurları varsayımında 
     yaşadıklarını belirten Köletavitoğlu, şu görüşleri dile getirdi 
     ''Gelecek yıl işlerimizin bu yıl olduğundan daha düşük olmayacağını düşünüyoruz. 11 Eylül olayları olmasaydı, büyümemizi yüzde 15-20'lere endeksleyecektik ama şimdi yüzde 10-12'lere endekslemeyi tercih ediyoruz. Buna bağlı bir projeksiyonlar demeti içine girdik. 10-12 Kasım'a kadar gelişmeleri izleyeceğiz, sonra bütçe çalışmalarını yapacağız. Normalde Ekim ayında gelecek yıl tahminlerini yapardık.'' Tavit Köletavitoğlu, Net Holding'in 2002 yılı bütçesinde 10-12 milyon dolarlık bir yatırımın bulunacağını kaydetti. 
     






</TEXT>
</DOC>
