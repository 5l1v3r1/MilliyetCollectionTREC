<DOC>
<DOCNO> 2958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sondun06.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta eroin şebekesi çökertildi 
</HEADLINE>
<TEXT>

     Amerikan polisi, Güney Amerika ülkelerinden New York ve Philadelphia’ya milyonlarca dolar değerinde eroin kaçıran bir şebekeyi çökertti. Yapılan operasyonda, 69 kişinin tutuklandığı bildirildi. 
     Şebekenin Amerikan ve Kolombiya polisinin işbirliği sonucu ortaya çıkartıldığı belirtildi. 
     Polis yetkilileri, Kolombiya’da üretilen uyuşturucunun önce New York’a getirildiğini, daha sonra Philadelphia sokaklarında satışa sunulduğunu kaydettiler. Polisin şebekeyi yaklaşık bir yıldır izlediği bildirildi. 
     Yakalananların 31’inin Kolombiya’da, 27’sinin Philadelphia’nin dahil olduğu Pennsylvania eyaletinde, 11’inin ise New York’ta bulunduğu kaydedildi. Polis, düzenlediği iki operasyona "Beyaz At" ve "Garantili Teslimat" adlarını verdi. 
     Pennsylvania’da tutuklananlar arasında, şebekenin başı olduğu bildirilen John Barniy Marulanda-Pena’nın da bulunduğu belirtildi. Uyuşturucunun Amerika’ya, malı yuttuktan sonra Aruba üzerinden ABD’ye giriş yapan kuryeler aracılığıyla getirildiği de polis tarafından ifade edildi. 
     Kolombiya makamlarının da şebekeyle ilgili olarak silahlar, otomobiller ve haberleşme cihazlarına el koyduğu bildirildi. 
     
     




</TEXT>
</DOC>
