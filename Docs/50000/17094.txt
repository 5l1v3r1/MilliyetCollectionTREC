<DOC>
<DOCNO> 17094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sonspo12.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Galatasaray'a bu Real çok fazla" 
</HEADLINE>
<TEXT>

     İtalyan spor basını, Şampiyonlar Ligi'nde Real Madrid'in Galatasaray'ı 3-0 yenerek yarı finale yükselmesini, ''Galatasaray için bu Real çok fazla. Türkler 45 dakikada parçalandı'' yorumuyla aktardı. 
     La Gazzetta dello Sport gazetesi, ''Galatasaray için bu Real çok fazla'' başlığıyla verdiği haberde, ''Boğazın takımı bu kez turu geçemiyor. Real 45 dakikada Türkleri parçaladı'' yorumunda bulundu. Tutto Sport gazetesi de ''Bernabue yasasına göre Real, ilk maçtaki 3-2'lik mağlubiyetini siliyor ve Şampiyonlar Ligi'nde yarı finale adını yazdırıyor. İspanyol takımı herşeye 27 dakika içinde Raul ve Helguera'nın golleriyle karar veriyor'' derken, hakemin hatalı karar verdiğini, Hasan Şaş'a yapılan net faulu görmediğini belirtti. 
     Corriere dello Sport gazetesi ise Real Madrid'in 2 golüne imza atan Raul'ü övgüler yağdırarak, ''Raul, Real'i daha büyük yapıyor. Şampiyonlar Ligi'nde hiçbir futbolcu onun gibi değil'' ifadelerini kullandı. Bu arada İtalyan basını, Galatasaraylı futbolcular arasında en yüksek puanı 6 ile Emre ve Okan'a verdi. Gelecek sezon İnter takımında oynayacağı söylenen Emre ve Okan için ''Yeni İnterliler'' denilirken, bazı gazeteler Emre için soyadından esinlenerek ''Belo'' lakabını taktı. 




</TEXT>
</DOC>
