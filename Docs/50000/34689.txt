<DOC>
<DOCNO> 34689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/yasam/ayas.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağlatan kavuşma 
</HEADLINE>
<TEXT>

30 yıl önce Almanya'da bırakmıştı yavrularını Emine Gümüş. O günden beri ne bir ses ne bir haber... Ta ki yine Almanya'dan gelen beklenmedik bir telefona kadar... 
     MURAT EĞİLMEZ İzmir DHA 

     İzmirliydi Emine Gümüş... 40 yıl önce aşık olduğu Mehmet Zoroğlu ile evlenip Almanya'ya yerleşti. Aradan yıllar geçti, üç çocukları oldu çiftin. Ancak eşinin kıskançlık krizleri yüzünden zor günler bekliyordu Emine Hanım'ı. 
     Daha fazla dayanamadı. Çocukları Fatma, Ferhat ve Arif'i babalarının yanında bırakarak memlekete döndü. 
     Bir süre sonra bir başkasıyla evlendi ve üç çocuğu daha oldu. Ancak şimdi 55 yaşında olan Emine Hanım bu evliliğini de yürütemedi. Biri zihinsel özürlü üç çocuğunu büyütürken, Almanya'daki çocuklarının özlemiyle kavruluyordu. Tüm aramalarına rağmen izlerini bulamadı çocuklarının . 
     Ve nihayet geçen Almanya'dan sürpriz bir telefon geldi. 
     Telefondaki ses yıllardır özlemiyel yanıp tutuştuğu kızı Fatma'ya aitti. Evlenip çoluk çocuğa karışan Fatma Kiraz'ın 37 , Stuttgart'ta ilkokula giden oğlu, annesinin dramını Türk öğretmenine anlattı. Öğretmen de yıllar önce Emine Gümüş'le İzmir'de aynı semtte oturmuş olduklarını hatırladı. Olaydan etkilenen öğretmen yaptığı araştırma sonucu İzmir'deki annenin adresini saptayıp telefon numarasını öğrendi. 
     
     Torunu tesüdüfen buldu 
     Sürpriz telefonla havalara uçan Emine Gümüş, kızı Fatma ve oğlu Ferhat'ın Stuttgart'ta olduklarını, büyük oğlu Arif'in ise İstanbul'a yerleştiğini öğrendi. 
     İlk davranan da küçük oğul Ferhat oldu. Anne şefkatini, aile arasındaki husumete yeğleyen Ferhat, iki çocuğunu, eşini ve baldızını yanına alıp Türkiye'ye geldi. 
     Aradan 30 yıl geçmişti. Ana oğul gözyaşları içinde kucaklaşırken, 6 yaşındayken ayrılmak zorunda kaldığı yavrusunu bağrına basan Emine Gümüş, "Bugünü gördüm ya artık ölsem de gam yemem" diyordu. 
     
     Anam, canım anam’ 
     İstanbul'daki oğlu Arif'in de birkaç gün içinde geleceği müjdesini alan Emine hanım heyecandan titreyen sesiyle şunları söyleyebildi "Ben çocuklarıma hasret çekerken, onlar da beni arıyormuş. 30 yıl sonra da olsa artık hepimiz mutluyuz." 
     Küçük oğlu Ferhat Zoroğlu ise "Anam benim, canım anam" diyerek sarıldığı annesini bir kaç aylığına Almanya’ya götüreceğini, böylece yakın zamanda Türkiye'ye gelmesi mümkün olmayan ablası Fatma'yla görüşmesini sağlayacağı müjdesini de veriyordu. 
     



 YAŞAM 
























</TEXT>
</DOC>
