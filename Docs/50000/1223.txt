<DOC>
<DOCNO> 1223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sonspo06.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Terim senaryoları 
</HEADLINE>
<TEXT>

     İtalyan ve Türk basınının üzün süredir merakla beklediği Terim-Cecchi Gori görüşmesinin bu hafta yapılacağı bildirildi. 
     AC Fiorentina Kulübü Genel Menajeri Giancarlo Antognoni, ''Terim ile başkan Cecchi Gori arasında sözleşme yenilenmesiyle ilgili görüşmeler bu hafta başlayabilir. Ben iyimserim. Herhangi bir terslik görmüyorum. Terim, sözleşme uzatılmaya layık biri'' dedi. 
     Kulüp çevresinde ve basında yer alan bilgilerde, Terim-Gori görüşmesinin 11 Ocak Perşembe günü olacağı öne sürülürken, Türk teknik direktörün Floransa'da kalması durumunda bunun ''teknik ve ekonomik açıdan oldukça tatmin eden, tek yetkili olacağı'' anlamına geldiği ifade edildi. 
     Terim'in imza atmaması durumunda tüm suçun başkan Vittorio Cecchi Gori'nin üstüne yıkılacağı savunulurken, ''Terim kalmazsa taraftarların gözünde kulübün inanınırlığı düşecek, gelecek planları cazibesini yitirecek, futbolcular ve taraftarlar başkanı eleştirmeyi sürdürecek'' denildi. 
     Bu zamana dek AC Fiorentina'da kalmak için en büyük koşulunun ''Kulüpte geleceğe yönelik istikrarlı projelerin olması'' olduğunu belirten Terim, bunun yanında, ''Yeni spor tesisi, Rui Costa ve Toldo gibi futbolcuların takımda kalması, kadronun güçlenmesi için kendisinin istediği 2 kaliteli futbolcunun alınması'' gibi isteklerde de bulunmuştu. 
     Basında yer alan haberlerde, AC Fiorentina'nın FC Juventus ile deplasmanda 3-3 berabere kalmasının Türk teknik direktörü daha da yücelltiği ifade edilirken, kulübün elini çabuk tutmasu gerektiği de her seferinde vurgulandı. Bu arada Tutto Sport Gazetesi bugün, ''Terim, teknik direktör-menajer olacak'' başlığı altında bir haber verirken, ''Manchester United'ta Alex Ferguson ve Arsenal'de Arsene Wenger'in sahip olduğu hakların çok benzeri Terim'e tanınacak'' görüşünü savundu. 
     Öte yandan kısa sürede İtalyan futbolunda ön plana çıkan teknik direktörlerden olan Fatih Terim'e İtalyan ve İspanyol takımlarından transfer önerileri gelirken, en çok üzerinde durulan isim hep AC Milan oldu. 
     Terim'in, AC Milan Kulübü Başkanı Silvio Berlusconi tarafından beğenildiği bilinirken, buna son zamanlarda FC Inter'in başkanı Massimo Moratti ve SS Lazio'nun başkanı Sergio Cragnotti de eklendi. 
     Basında Zaccheroni'nin Avrupa Şampiyonlar Ligi'nde başarı sağlayamaması durumunda yerine Terim'in getirileceği iddiası ilk sırada yer alırken, kulübüyle henüz sözleşme yenilemeyen Zaccheroni, gazetecilerin bu konuyla ilgili sordukları soruları yanıtsız bırakıyor. Bazı spor eleştirmenleri, Terim'in AC Milan'a giderken AC Fiorentina'dan Rui Costa ve Pierini'yi de götüreceğini ileri sürerken, Galatasaraylı Emre'nin de Terim'in gideceği veya kalacağı takıma geleceği söyleniyor. 




</TEXT>
</DOC>
