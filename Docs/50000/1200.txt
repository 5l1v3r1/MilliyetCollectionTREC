<DOC>
<DOCNO> 1200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sondun13.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides "AB’ye üye olmuş tek Kıbrıs'ı kabul ederim" 
</HEADLINE>
<TEXT>

     Kıbrıs Rum yönetimi lideri Glafkos Klerides, "gelecek nesillere, teslim aldıklarından daha küçük bir vatanın teslimini öngören bir çözümü kabul etmeyeceğini" belirterek, "Avrupa Birliği’ne üye olmuş tek Kıbrıs’ı öngören bir çözümü kabul edeceğini" söyledi. 
     Klerides, Lefkoşa’nın Rum kesiminde bir etkinlikte yaptığı konuşmada, "Gelecek nesile, Türkiye’nin insafında bulunmayacak, Avrupa Birliği üyesi bir vatan teslim eden çözümü kabul edeceğiz" dedi. 
     Kendisinden sonra gelecek Rum liderlerine, "Kıbrıs’ta Elenizm’in varlığını güvence altına almayan çözümü imzalamama" tavsiyesinde bulunan Klerides, "Elenizme atalarının topraklarına güven içinde yaşama hakkı tanımayan bir çözümü ne kendisinin, ne de başka bir Rum liderin imzalayacağını" kaydetti. 
     Klerides, Kıbrıs Rumlarına birlik içinde mücadeleye devam çağrısında da bulundu. 
     AB Komisyonu Başkanı Romano Prodi’nin "Kıbrıs sorunu çözümlenmezse zorluklar olacak" yolundaki sözlerini de yorumlayan Klerides, "AB için gerçekten zor bir karar olacak, ancak AB bu kararı alacak" diye konuştu. 
     




</TEXT>
</DOC>
