<DOC>
<DOCNO> 2254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/spor/ygok.html </URL>
<DATE> 2001/01/15/ </DATE>
<TIME>  </TIME>
<AUTHOR> Bilgin Gökberk  </AUTHOR>
<HEADLINE>
Kasketbol 
</HEADLINE>
<TEXT>

     Bilgin Gökberk 

     Basketbol 2001’e alışacağız yavaş yavaş... Şortlar uzamış, saçlar kısalmış, eşofmanlar daha cafcaflı... Ama esas değişiklik coachlarda... Adeta altıncı oyuncular... Zırt pırt sahaya karışıyorlar. O kadar sık oyuncu değişiyor ki, biz buradayız diyorlar. Hani sevgilisi maçtayken çok düdük çalan hakem gibi... Üstelik çok stresliler. Tüm benchteki teknik ekiple birlikte. Belki de haklılar. İşsizlik kolboyu. Çıkartın Ülkerli Murat Özyer’i, Milli Takım’ın kurmaylarına bakın. Şampiyonlar bile zor durumda anlayacağınız. Hani sanki burası Muş’tur, yolu yokuştur, giden gelmiyor, acep nedendir şarkısı onlar için söylenmiş. Hatta daha da ileri gidip kendilerini farkettirmek için değişik yöntemler deniyorlar. Mesela Ahmet Kandemir’in sekiz saniye kala, üstelik oyun kopmamışken sahaya girmesi gibi. Ne o, bir faul çalınmamış. 
     Maçın bitmesine bir veya bir buçuk dakika var. Fener de iki sayı önde. Lukovski’nin dizi kanıyor. Fener seyircisi rahatlıyor, yöneticiler de. Öyle ya Yugoslav Fransız’sız son saniyeler herkesin işine geliyor. Ama dizini bantlayıp geri gönderiyorlar. Düşünün, saniyeler bile bu basketbola Fransız oyuncusuz oynanmıyor. Altmış - yetmiş saniye onu bırakamayan İzic, Beard’ü ve hatta Mills’i kenarda unutuyor. Şimdi sorsanız biri 37, diğeri 34 dakika oynadı diyecek. Önemli olan ne kadar değil, ne zaman oynadığı veya oynamadığı. 
     Yabancı sayısını azaltalım. O zaman kuralları da değiştirelim. Potalar kalksın. Bakın Beşiktaş’ın 73 sayısından 59’unu kimler atmış. Üç yabancısı. Maç öncesi ise son dönemlerin parlatılan, cilalanan, şişirilen bol starlı Türk filmlerine benziyordu. Ama gişe hasılatı filmlerinki gibi sıfır çekti. Adeta çocukların deyimiyle kasketbol gibiydi. İri, gösterişli isimleri, seyircisi, heyecanı vardı. Hatta fazlasıyla vardı. Ama basketbol yoktu. 
     Maç öncesi seyircinin sahadaki hali trajikomikti. Sanki iki takım kimseden habersiz Ümraniye’de Carrefour’a gelmişler, ansızın salona gelip maç oynamaya karar vermişlerdi. Tedbirlerin maç saatinde alınmaya başlaması ve maçın sarkmasının sorumluluğunu ne emniyet, ne federasyon, ne kaymakamlık üstüne almadı. Ben alayım, olsun, bitsin. Belki de futboldaki önce kalkıp sonra takılan parmaklıklar 2001’in sonlarına doğru salonları da süsleyecek. 
     


 SPOR 






















</TEXT>
</DOC>
