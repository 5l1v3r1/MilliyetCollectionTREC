<DOC>
<DOCNO> 36151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/guncel/gun07.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Töre cinayetleri Washington Post’ta 
</HEADLINE>
<TEXT>

     YASEMİN ÇONGAR Washington 

     Türkiye'de aile namusuna halel getirdiği, erkeklerle konuşup komşunun diline düştüğü gerekçesiyle babası ya da ağabeyi tarafından öldürülen, yoğun baskıyla intihara sürüklenen genç kızların dramı, dünkü "The Washington Post" gazetesinin birinci sayfasındaydı. 
     Washington Post'un İstanbul muhabirlerinden Molly Moore'un imzasını taşıyan ve ailesinin adını karalamakla suçlanınca, 21 yaşında intihar eden Esin Şahin'in resmini de ilk sayfaya taşıyan habere göre, Türkiye'de "namus cinayeti" geleneği yüzünden, her yıl 200 kadar kız ve kadın hayatından oluyor. Ancak haberde, Türkiye'deki kadın ve insan hakları örgütlerinin görüşlerine de geniş yer verilerek bu cinayet ve intiharların sayısının çok daha yüksek olabileceği belirtiliyor. 
     Haber, Siirt'ten İstanbul'a göçmüş bir aile babası olan Sait Kına'nın, 13 yaşındaki kızı Dilber'i "erkeklerle konuşup aile namusuna leke düşürdüğü" gerekçesiyle balta ve ekmek bıçağıyla öldürmesinin dehşet dolu hikayesiyle başlıyor. 
     Moore'un haberinde hikayesi anlatılanlardan Esin Şahin ise, Alevi bir aileden gelmesine rağmen bir Sünni'ye aşık olup evlenmiş. Dört yıl boyunca gördüğü baskı sonunda da, kendisini apartmanda gaz borusuna asarak intihar etmiş. 
     



 GÜNCEL 











</TEXT>
</DOC>
