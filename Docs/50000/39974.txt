<DOC>
<DOCNO> 39974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/yazar/uras.html </URL>
<DATE> 2001/09/01/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Üretimi unuttuk ekonomi rezil oldu’ 
</HEADLINE>
<TEXT>

     Üretmeden olmaz... Bir ekonomi sadece faiz ve döviz fiyatından ibaret değildir... Üretmeyen ekonomide ne faizin fiyatını, ne dövizin fiyatını tutabilirsiniz... Geliniz görünüz ki, ekonomi politikalarını belirleyenler bu gerçekleri göremiyor. 
     Ama takke düştü, kel göründü .. 2001 yılının ilk 6 aylık milli, gelir rakamları, tarımda ve sanayide "dramatik" gerileme, ülkenin fakirlik çukuruna nasıl düştüğünü ortaya koyuyor. 
     Milli gelir, bir ülkede belli bir dönemde üretilen mal ve hizmetlerin parasal değeridir. Önce fiziki üretim belirlenir. Sonra bu fiziki üretim parasallaştırılır. Cari fiyatla günün fiyatı ile belirlenen milli gelir, karşılaştırmaya mukayeseye imkan vermek için de sabit fiyata dönüştürülür. Sabit fiyata dönüştürmek demek, fiyatlardaki enflasyon şişkinliğini almak yok etmek demektir. Sabit fiyata dönüştürülen milli gelir rakamları, bir yıl öncenin aynı döneminin rakamı ile karşılaştırılır. Böylece bir yılda belli faaliyet dallarında üretim artmış mı, eksilmiş mi, artmış ise ne oranda artmış, eksilmiş ise ne oranda eksilmiş, ortaya çıkar. 
     Milli gelir rakamlarını Devlet İstatistik Enstitüsü üçer aylık dönemler itibariyle açıklar. 
     Dün, 2001 yılının ikinci üç aylık döneminin milli gelir rakamları açıklandı. Böylece 2001 yılının ilk ve ikinci üç aylık dönemlerinde ve toplu olarak ilk altı aylık dönemde geçen yıla göre üretimin ne kadar azaldığını öğrenme imkanımız ortaya çıktı. 

</TEXT>
</DOC>
