<DOC>
<DOCNO> 41945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sondun17.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin finansal gücünü İngiltere'den mi topluyor 
</HEADLINE>
<TEXT>

     Londra'da yayınlanan The Daily Telegraph gazetesi, İngiltere'nin, birçok terör örgütü gibi Bin Ladin'in El Kaide adlı terörist organizasyonu için de ''güvenli bir örgütlenme ve finans gücü yaratma'' merkezi olduğunu bildirdi. 
     Gazete haberinde, Bin Ladin'in örgütünün İngiltere içinde destekçileri bulunduğunu ve örgüt için para toplama faaliyetlerinin özellikle başkent Londra'da bütün hızıyla sürdüğünü iddia etti. 
     İngiltere İçişleri Bakanlığı'nın geçtiğimiz yıl haklarında faaliyet yasağı koyduğu, terör örgütü PKK'nın da bulunduğu 16 örgüt arasında El Kaide'nın da yer aldığını hatırlatan gazete, bu durumun da örgüt faaliyetlerinin önlenmesine yetmediğini kaydetti. 
     Gazete, İngiltere İçişleri Bakanlığı'nın İngiliz vatandaşı olan pek çok kişinin örgüte ait Afganistan'daki kamplarda eğitim gördüğünü kabul ettiğini de belirterek, şunları kaydetti 
     ''1998 yılında Kenya ve Tanzanya'daki büyükelçiliklerinin bombalanmasının ardından ABD güçlerinin vurduğu Afganistan'daki örgüt kamplarında ölenler arasında birçok İngiliz vatandaşının da bulunduğu ve gerilla eğitimi gördükleri saptandı. Daha sonra bu kişiler, örgütün web sayfasında da şehit ilan edildi.'' 
     Gazete Bin Ladin'in üst düzey yardımcılarından biri olduğu öne sürülen 37 yaşındaki Khalid al Fawwaz'ın da halen ABD'nin, Büyükelçilik bombalama olayıyla ilgili olarak iadesini istediği bir zanlı olarak İngiltere'de hapiste yatmakta olduğunu hatırlattı. 
     Gazete, FBI'ın araştırmalarının da El Kaide örgütünün ''Teorik Yapılanma ve Yeniden Örgütlenme'' kolunun Londra'da yapılandığını ve örgütün İngiltere uzantısını oluşturduğunu ortaya koyduğuna da dikkati çekti. 
     Halen hapiste tutulan Halid el Fawwaz'ın da bu birimle ilişkili olduğunu öne süren gazete, bu kişinin örgüt merkezinden gelen emir ve fetvaları İngiltere'deki militanlara ulaştırmakla görevli olduğunu öne sürdü. 
     Gazete ayrıca, istihbarat raporlarının Bin Ladin'in kamplarından Londra'daki çeşitli adreslere pek çok kez telefon edildiğini ortaya koyduğunu iddia etti. 






</TEXT>
</DOC>
