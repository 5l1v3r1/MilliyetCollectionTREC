<DOC>
<DOCNO> 43675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/ekonomi/eko09.html </URL>
<DATE> 2001/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
DOW ve iMKB 
</HEADLINE>
<TEXT>

Portföy YAŞAR ERDİNÇ 
     Borsa geçen haftayı 7.306 puandan kapattı. Daha önce de üç defa bu seviyelere gerileme olmuş ve kapanışlar 7.100 ile 7.200 aralığında gerçekleşmişti. Her üç durumda da bu seviyelerden yukarı dönüş olmuş ve endeks iyi getiri sağlamıştı. Fakat şu an durum biraz farklı. Endeks önce 6.800’ü gördükten sonra yukarıda kapattı, 8.000’e yakın seviyelerde tutunmaya çalıştı, fakat tutunamayınca aşağı doğru yeni bir düşüş başladı. Şimdi, yatırımcı düşüşün nerede duracağını merak ediyor. 
     Biliyorsunuz 11 Eylül sonrasında sadece İMKB değil, diğer tüm dünya borsalarının gözü Amerikan borsalarında. Haftanın son günü, Dow Jones endeksi yüzde 1.68 düşerken, Nasdaq yüzde 3.34 düştü. 11 Eylül’den bu yana Dow Jones’daki toplam düşüş yüzde 14.44 , Nasdaq’daki toplam düşüş ise yüzde 17. 46 oldu. Bu arada şunu da belirtmeliyiz ki düşüşler çok hacimli oluyor. Elbetteki bu düşüşlerin ardından yukarı doğru hareketler olacaktır. Fakat bu yukarı hareketlerde artık Dow Jones’da yeniden 9.000 seviyelerinin görülmesi veya bu seviyelerin aşılması çok zor, ama bir iki ay içinde 6.000-7.000 aralığına kadar bir düşüş çok kolaydır. Bu aşamada, uzmanlar 8.000 seviyelerinin altı test edildiğinde alım geleceğini söylüyorlar. Fakat bu tür bir beklenti oluşmuşsa 8.000 seviyesinin altı görülmeden de alımlar gelebilir ve örneğin 8.218 seviyesinden kapanmış olan Dow Jones 8.000 - 8.100 seviyelerinden yukarı bir dönüş yapabilir. Bu tür bir durumda diğer borsalar ile İMKB de buna olumlu tepki verecektir. Sonuç olarak Amerika’daki hareketler bizi etkilemeye devam edecek. 
     Bugün borsa açıldığında yine 7.000 seviyeleri test edilebilir, fakat ilk aşamada en azından bugün için 7.000’in altında bir kapanış beklemiyorum. 
     Birçok uzman endeksin tarihi dip seviyelerine geldiğini belirterek, bu seviyelerden alım yapılabileceğini belirtirken, ben henüz erken olduğunu söyleyebilirim. Şu an yaşadığımız kriz 1994 krizinden çok daha vahim bir kriz ve 1994 yılında ulaşılan 45 sentlik dibe gelmiş olmamız, illaki bu seviyelerden yukarı dönüş olacağını göstermez. 1992 yılında körfez savaşının ardından yaşadığımız ekonomik daralma döneminde, borsa endeksi yaklaşık 9 ay boyunca 40 sent ile 60 sent arasında hacimsiz ve bıktıran bir hareket yaptı. Şimdi önümüzdeki en az altı ay boyunca 35-60 sent arasında bir yatay sıkışık hareket bekliyorum. Bunun temel sebebi de ekonominin şu an içine girdiği, tarif edilemeyecek kadar büyük üretim krizidir. Firmalar şu anki durumundan daha iyiye gidecekse firmaya ortak olunur. Fakat henüz bu tür bir ışık yok. Hele ki enflasyon hedeflemesine geçiliyorsa, ekonominin üretim kesiminde birşey bekleyemeyiz. Fakat, en az 1,5 - 2 yıl vadeli alım için bu dönemden daha uygun dönem yok. Alımlarınızı en az 5 - 6 aya yayarak endeksin 35 - 60 sent aralığında hareket ettiği süre içinde her ay arsa alıyor gibi nakit yapısı güçlü çok sağlam hisselerden alabilirsiniz. 
     Ekonominin ateşini ölçen termometre olan döviz hala ateşin yüksek olduğunu gösteriyor. Belirsizlik ortamında, insanlar sahip oldukları varlıklarının değerini ancak döviz ve altınla koruyabiliyor ve talep hiç düşmüyor. Artan faizler ise işleri çıkmaza sokuyor. 
     



 EKONOMİ 














</TEXT>
</DOC>
