<DOC>
<DOCNO> 29211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/siyaset/siy04.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başsavcı’nın sabrı taştı 
</HEADLINE>
<TEXT>

Cumhuriyet Başsavcısı Kanadoğlu Meclis’e çağrı yaptı Dokunulmazlıklar sınırlandırılsın 
     ERSAN ATAR Ankara 

     Yargıtay Cumhuriyet Başsavcısı Sabih Kanadoğlu, sessizliğini ilk kez Anayasa değişikliği taslağı, memurların yargılanmasını zorlaştıran yasal değişiklik ve yolsuzlukla mücadele için bozdu. 
     Kanadoğlu dün yaptığı sohbet toplantısında, Memurların Yargılanması Hakkındaki Yasa Tasarısı’nda yapılması öngörülen değişikliklerin savcıların yetkilerine "tırpan" anlamına geldiğini belirterek, liderleri ve milletvekillerini "yolsuzlukla mücadelede kararlı Türk halkı önünde bu tasarının yasalaşmaması için duyarlı olmaya" çağırdı. Görüşlerini yazılı olarak aktaran Kanadoğlu şunları kaydetti 
     HALKIN DESTEĞİ ŞARTLI Türk halkı, artık ekonomik krizlerin, sosyal adaletsizliğin, milli itibar kaybının en büyük nedeninin yolsuzluklar olduğunu görüyor ve biliyor. Yolsuzluklarla mücadelenin koşulları, bu yönde sürekli bir siyasi irade, yasal düzenlemeler ve güçlü yargıdan oluşur. 
     DOKUNULMAZLIKLAR SINIRLANDIRILSIN Taslakta yer alan 83. madde, dokunulmazlıkları sınırlamadığı için yetersizdir. Başbakan ve bakanların görevleri ile ilgili suçlarından dolayı Meclis soruşturması açılmasını düzenleyen 100. madde, mevcut kuşkuları giderecek güveni vermekten uzaktır. 
     MEMUR YARGILAMASINDA HAZİN NOKTA Tasarıyla gelinen nokta hazindir. Mevcut kanunla, memurlar ve kamu görevlileri hakkında var olan bir tür dokunulmazlık zırhının kısmen kaldırılarak yolsuzluklarla mücadele edilmesi amaçlanmış iken, bundan vazgeçildiği kanısını uyandıracak biçimde, cumhuriyet başsavcılarının soruşturmaya izin isteme yetkisinin kaldırılması ve itiraz hakkının kısıtlanması suretiyle, adı geçenlerin cezai sorumluluktan kurtarılmaları sonucunu doğrucak bir değişiklik gündeme getirilmiştir. 
     İMZASININ ARKASINDA DURAN BÜROKRAT LAZIM Yüksek bürokratların imzadan kaçınmaları, bu değişikliğe gerekçe olamaz. Bu kaçınma görevi ihmal suçunu oluşturur. Türkiye’ye gerekli olan, imzasını atan ve bu imzanın hesabını her zeminde verebilen bürokrattır. Yolsuzluk Türkiye’nin kaderi değildir ve Türk halkı yolsuzluklarla birlikte yaşamaya da layık değildir. 
     Tasarının savcılara "posta memuru" görevini yüklediğini de ifade eden Kanadoğlu, "Neden bu açıklamayı yapmak zorunda hissettiniz" sorusuna "Aksi halde görevimi yapmamış olurdum" karşılığını verdi. 
     



 SİYASET 











</TEXT>
</DOC>
