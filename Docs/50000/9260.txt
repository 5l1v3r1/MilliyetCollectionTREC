<DOC>
<DOCNO> 9260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/ekonomi/eko01.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya bizim için birleşecek 
</HEADLINE>
<TEXT>

     HARUN GÜREK Ankara 

     Ekonomik programın yeni kaynak girişi olmadan sürdürülmesinin, yeni ve daha büyük krizlere neden olabileceği olasılığını dikkate alan Uluslararası Para Fonu IMF ve Dünya Bankası uzmanları ile ekonomi yönetimi, uluslararası destek sağlanması üzerinde çalışıyor. 
     Bu kapsamda, IMF ve Dünya Bankası’nın, mali kriz sırasında Güney Kore’de bankacılık sisteminin çökmesi üzerine 25 uluslararası bankanın oluşturduğu konsorsiyum tarafından sağladığı 35 milyar dolarlık desteğin benzeri bir destek sağlanması görüşü ağırlık kazandı. Bu görüş üzerinde kesin karara varılırsa, IMF ve Dünya Bankası’nın öncülüğünde, Türkiye’ye dış borç sağlayan uluslararası bankalardan bir konsorsiyum oluşturulacak. 
     Bu konsorsiyumdan sağlanacak kredi, iç borçlanmayı azaltacak, bankacılık sistemindeki açığı kapatacak, Hazine’nin iç borçlanmasını kolaylaştıracak bir miktarda uzun vadeli dış borç sağlayacak. Sağlanması gereken kaynak miktarının en az 20 - 25 milyar dolar olduğu belirtilirken borca Amerikan ve Türk hazineleri de garantör olacak. 
     Bankacılık sisteminin yeniden yapılandırılmasına da olanak sağlayan kaynak karşılığında hükümetin, kamu ve fon bankaları konusunda köklü değişim öngören adımlar atması gerekecek. 
     Bu adımların başında, kamu ve fon bankalarının tek çatı altında toplanması gelecek. Hükümetin, bundan sonra yapılabilecek banka operasyonlarında el koyma kararı yerine, vatandaşların mevduatlarını ödeyerek kapatma kararı alması zorunlu olacak. 
     
     Alman ve ABD desteği 
     Bu arada AA’nın haberine göre de Uluslararası bankacılık konsorsiyumundan sağlanması öngörülen 25 milyon dolarlık uzun vadeli kredi için G - 7 gelişmiş yedi ülkenin oluşturduğu grup ülkelerinin desteği aranacak. 
     Mart ayı sonunda ya da nisan ayı başında, üst düzey ekonomi yetkililerinin Washington’a giderek, ekonomi programının yeni hedeflerini anlatarak, öncelikle bankacılık sektörü için mali yardım talebinde bulunacakları ifade ediliyor. Yetkililer, G -7’nin desteği çerçevesinde, en etkin üyeler olan ABD ve Almanya’nın desteğinin alındığını da ifade ediyor. 
     
Carlo bayram molası verecek      IMF Türkiye Masası Şefi Carlo Cottarelli cumartesi günü Türkiye’den ayrılıyor. 15 Mart’tan sonra tekrar Türkiye’ye gelecek olan Cottarelli’nin, bu ziyaretinde muhtemelen, IMF tarafından Türkiye Masası şefliğine getirilmesi planlanan uzmanı beraberinde getirmesi bekleniyor. Yetkililer, Cottarelli’nin, geçen yıl temmuz ayında Türkiye’ye "para kurulu" önerdiğini, bunun, ekonomiyi çok daraltması nedeniyle kabul edilmemesinin ardından, özellikle eylül ayından sonraki ekonomideki gelişmeler üzerine kontrolünü ve IMF’deki kredibilitesini kaybettiğini vurguluyorlar. Ancak IMF sözcüsü dün gece yaptığı açıklamada Cottarelli’nin görevinin başında olduğunu ve değiştirilmesinin de düşünülmediğini açıkladı. 
     


 EKONOMİ 















</TEXT>
</DOC>
