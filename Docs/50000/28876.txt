<DOC>
<DOCNO> 28876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/yazar/dundar.html </URL>
<DATE> 2001/06/26/ </DATE>
<TIME>  </TIME>
<AUTHOR> CAN DÜNDAR  </AUTHOR>
<HEADLINE>
Aliye ile Ramazan 
</HEADLINE>
<TEXT>

     Öyle tesadüfler vardır ya 
     Bir otobüs durağında poşetlerle beklerken, rastlaşırsınız aniden... 
     "- Bu o..." diye içiniz titrer. Bir zamanlar yüreğinizi yakan aşık, sarkmış göbeği, ağarmış saçlarıyla karşınızdadır... iki elinde iki çocuk... 
     - Nasılsın 
     - iyiyim... Ya sen ... 
     - Kızın amma da büyümüş... Benim de var 10 yaşında... 
     - Annen, baban ... 
     - Babamı kaybettik. Annem hasta... 
     - Mutlu musun 
     Sessizlik... 
     - Telefonumu vereyim, ararsın belki... 
     İki yanakta iki masum buse biri eski sevgiliye, diğeri onunla birlikte yitip giden maziye... 
     "- Kimdi o amca anne .." 
     Yüreğinizde belli belirsiz bir iç çekme ve aklınızda hınzır bir soru işareti 
     "Acaba .." 
     
     Aliye ile Ramazan'ın aşk hikayesinde buna benzer bir hüzün gizliydi. 
     Gerçi öyküleri, önce haklı olarak bir "tıp rezaleti" olarak yansıdı Milliyet'in manşetine... Ancak Ayşegül Aydoğan'ın dünkü haberi en az ilki kadar hazindi 
     Polis memuru Ramazan Bey, öğretmen Aliye Hanım'a 1954'te Karabük'te evlenme teklif etmiş. Annesine bakmak zorunda olduğundan kabul edememiş Aliye... Bir başkasıyla evlenmiş Ramazan... Üç çocuğu olmuş, ancak Aliye'yi hep aklında, göğsünde saklamış. Gün gelmiş, eşi göğüs kanserine yenik düşmüş. Ailesi "3 çocukla bir başına baş edemezsin, evlen" diye tutturmuş. O da "Yıllar önce bir sevgilim vardı, evlenirsem onunla evlenirim" demiş. 17 yıl sonra gençliğinin Karabük'üne dönmüş ve Aliye'nin peşine düşmüş. 
     Öğretmenlik yaptığı okulda bulmuş onu... Müdürün odasında beklemeye koyulmuş. Aliye odaya girip de eski aşkını karşısında görünce şaşkınlıktan dışarı kaçmış. 17 yıl önceki teklifi yinelemiş Ramazan 
     "- Evet" demiş bu kez Aliye öğretmen... 
     
     
     
     28 yıl evli kalmışlar. İkinci baharı yaşamışlar. 
     Malum, ikinci bahar, "son"bahardır. Orada aşk, hayatla cilveleşmekten çok, hayat denilen çileyi birlikte göğüslemektir. 
     71 yıllık yorgun kalbi teklemiş bir gün Aliye'nin... 
     Ramazan bir ambulansla hastaneye yetiştirmiş eşini... Kabul etmemişler, paraları yok diye... Sonra bir başkasına... yine ret... 
     Aliye Hanım ölümün eşiğinde duyuyormuş Ramazan Bey'in çırpınışlarını "Allahım bunlar ne yapıyor" diye ürperiyormuş. 
     Ramazan Bey'se "ilk göz ağrım gidiyor" diye sızlanıyormuş için için... "Ona bir şey olursa ben ne yaparım .." 
     Sonunda Ramazan Bey'in yeğenlerinin parasıyla bir özel hastaneye yatırabilmişler. Fotoğrafı vardı dünkü Milliyet'te... 
     Aliye Hanım yatakta Ramazan Bey başucunda... sağ eli sımsıkı eşinin avucunda... 
     
     
     
     "İlk bahar"da çoğunlukla imkansızlıktır aşkı filizleyen, besleyen "son bahar"daysa fedakarlık... 
     Bütün Dünya dergisinde vardı çocuklara "Aşk nedir" diye sormuşlar. Şöyle demiş afacanlardan biri 
     "Annanem sırtından hasta olmuştu. Eğilemediği için ayaklarına oje süremiyordu. Dedem devamlı elleri titremesine rağmen annanemin ayaklarına oje sürüyordu. Bence aşk budur". 
     ----------- 
     NOT Pazar günü Hakkari'de konser yasağına değinip "Bakalım sağduyu mu kazanacak öfke mi" diye sormuştum. Sağduyu kazandı ve Hakkari, gerilim yaratmak isteyenlere inat, barış içinde unutulmaz bir gün yaşadı. Başta yeni içişleri Bakanı Rüştü Kazım Yücelen olmak üzere duyarlılık gösteren herkese teşekkürler. 
     
     







Takiyye, irtica, sosyoloji 


Tam tiyatro 


Kapatma ve devam 


Vallahi çekilmez 


Recep Tayyip Erdoğan değişti mi .. 


Aliye ile Ramazan 


Eğer eski bilgisayarınız varsa... 


Sadece Fazilet olayı değil... 


Yanıt bekleyen sorular 


Naylon faturam var almaya gelin 


Kutan'ın çağrısı 


Türkbanklılar kime oy vermez 


Resmi Gazete’de ilan şart mı 


Et, süt, ekmek, şeker ve banka dışarıdan gelecek 


Özel oldu ama güzel olmadı 


</TEXT>
</DOC>
