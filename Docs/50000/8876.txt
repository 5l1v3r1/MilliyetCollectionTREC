<DOC>
<DOCNO> 8876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/soneko06.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye ile gümrükler hayali ihracata karşı birleşti 
</HEADLINE>
<TEXT>

     Maliye Bakanlığı ile Gümrük Müsteşarlığı, naylon fatura ve diğer yollarla hayali ihracat yaparak devletten haksız yere trilyonlarca KDV iadesi alanlarla mücadele için özel protokol imzaladı. 
     Protokol ile iki kuruluş arasında elektronik ağ kurulacak ve karşılıklı bilgi akışı sağlanacak. Bu çerçevede, ihracat yapan mükelleflerin yaptıkları ihracat 
     işlemlerine ilişkin bilgilerin doğru, sağlıklı ve kısa sürede takibi amacıyla gümrük çıkış beyannamesine ilişkin bilgiler Gümrük Müsteşarlığı tarafından Gelirler Genel Müdürlüğü'ne aktarılacak. 
     Gümrük çıkış beyannamesi bilgilerindeki kimlik bilgilerinin doğru kullanımı için de Maliye merkezi mükellef sicil bilgilerini Gümrük Müsteşarlığı'na verecek. Protokole göre, Gümrük Müsteşarlığı, imza tarihinden önce kapanan, otomasyona geçen gümrük idarelerine ait gümrük çıkış beyannamelerine ilişkin bilgileri, bir defada manyetik ortamda Gelirler Genel Müdürlüğü'ne iletecek. Protokol tarihinden sonra kapanmış otomasyona geçen gümrük idarelerine ait gümrük çıkış beyannamelerine ilişkin bilgiler de haftalık olarak her Çarşamba günü bu kuruluşa gönderilecek. 
     Gümrük çıkış beyannamelerine ait bilgilerin kullanımında gerekli gümrük tarife istatistik pozisyonu, döviz kurları, banka kodları ve adları, gümrük kodları ve adları, ülke kodları ve adları, teslim şekli kodları ve adları gibi bilgiler de manyetik ortamda Gelirlere verilecek. Değişiklikler ise aylık olarak iletilecek. 
     Gümrük Müsteşarı Nevzat Saygılıoğlu, protokolün naylon faturacıların, hayali ihracatçıların önüne geçme, bunun için kurumlar arasında işbirliği yapma, gerçek, dürüst ihracatçının ise işlemlerini hızlandırma amacı güttüğünü bildirdi. Bu doğrultuda 2 ayrı yöntemin uygulamaya konulacağını kaydeden Saygılıoğlu, İlk olarak her iki kuruluşun eldeki bilgileri, disket ortamında karşılıklı olarak birbirine aktaracağını, daha sonra da yeni bir program geliştirileceğini ifade etti. 
     



</TEXT>
</DOC>
