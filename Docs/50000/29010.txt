<DOC>
<DOCNO> 29010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/guncel/agun.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’da coplar sustu 
</HEADLINE>
<TEXT>

KESK’in yeni yasayı protesto gösterilerinde Ankara'da gaz bombası yağdıran, su sıkan polis İstanbul'da uzak durdu 
     İSTANBUL Milliyet 

     Kamu Emekçileri Sendikaları Konfederasyonu'nun KESK , TBMM'de kabul edilen "Kamu Görevlileri Sendikaları Yasa Tasarısı"nı protesto gösterisi, Ankara'dakinin aksine İstanbul'da olaysız sona erdi. 
     Unkapanı'ndaki KESK Genel Merkezi önünde toplanan konfederasyona bağlı sendikaların yönetici ve üyeleri çeşitli sloganlar attı. KESK Genel Sekreteri Sevil Erol, iktidarın, "emekçilerin taleplerini göz ardı ederek, toplusözleşmesiz, grevsiz ve yasakçı bir sendika yasası çıkardığını" savundu. 
     
     'Bu yasaya boyun eğmeyiz' 
     Toplusözleşmeli, grevli, özgürlükçü ve demokratik yasa taleplerinin, önceki gün coplar ve gaz bombalarıyla karşılaştığını kaydeden Erol, "Demokratik tepkilerimizi baskıyla susturacağını sanan siyasi iktidarı protesto ediyoruz" dedi. 
     Sendikal örgütlülüğü yaygınlaştırarak yasakları etkisizleştireceklerini ifade eden Erol şunları söyledi "Onlar, çıkardıkları yasakçı yasayla bizleri zapturapt altına almayı hayal ediyorlar, sahte sendikaları güçlendirmeyi amaçlıyorlar. Sanıyorlar ki, KESK bu yasaya boyun eğer. Ancak bu yasa meşru ve haklı taleplerimizi susturamaz." 
     Bu açıklamanın ardından grup olaysız dağılırken, çevrede önlem alan polisin de gruptan uzak durması dikkat çekti. 
     
     Kamu-Sen Sırada yeni haklar var 
     ANKARA Milliyet 

     Türkiye Kamu Çalışanları Sendikaları Konfederasyonu Kamu - Sen Genel Başkanı Resul Akay, yeni yasayla yeni kazanımlar elde ettiklerini belirterek, "Şimdi sırada grevli, toplusözleşmeli, siyaset hakkı olan ve yönetime katılmayı sağlayan sendikal hakların mücadelesini vermek vardır" dedi. 
     
     KESK Yeni yasa kavgayı bitirmez 
     Kamu Emekçileri Sendikaları Konfederasyonu KESK Genel Başkanı Sami Evren ise sendika hakkı tanıyan yasanın bu şekilde çıkmasına karşı olduklarını belirterek, "Sendika yasasının, kamu emekçilerinin 12 yıldır süren grevli toplusözleşmeli sendika mücadelesini durduramayacağının bilinmesini istiyorum" dedi. 
     
     10 Soru 10 Cevap 
Memura sendika yasası ne getiriyor      ATİLLA ÖZSEVER 

     1 Kamu Görevlileri Sendikaları Yasası, ne gibi sendikal haklar getiriyor 
     Önceki gün Meclis'te kabul edilen yasa, memurlara sadece toplu görüşme olanağı getiriyor. Kamu çalışanlarının toplusözleşme ve grev hakkı bulunmuyor. 
     
     2 Toplu görüşme ne demek 
     Hükümeti temsilen Kamu İşveren Kurulu ile memur sendikaları arasındaki görüşmede, uygulanacak katsayı ve göstergeler, aylık ve ücretler, tazminatlar, fazla çalışma ücretleri, harcırah, ikramiye konuları görüşülecek. 
     
     3 Görüşmeye kimler katılacak 
     Toplu görüşmeye, hükümet adına Kamu İşveren Kurulu katılacak. Kurul, bir devlet bakanının başkanlığında, Başbakanlık Müsteşarı, Maliye ve Hazine müsteşarları, DİE, DPT gibi kurumların yetkililerinden oluşacak. Kamu çalışanları adına da her hizmet iş kolunda en fazla üyeye sahip memur sendikası ile bağlı olduğu konfederasyon toplu görüşmeye katılacak. 
     
     4 Görüşmede anlaşma sağlanırsa ne olur 
     Taraflar, toplu görüşmede anlaşmaya varırlarsa düzenlenen mutabakat metni, Bakanlar Kurulu'na sunulur. Bakanlar Kurulu da üç ay içinde mutabakat metni ile ilgili yasal düzenlemeleri hazırlayarak TBMM'ye gönderir. 
     
     5 Anlaşma sağlanmazsa ne olur 
     Toplu görüşmede anlaşma sağlanmazsa konu Uzlaşma Kurulu'na gider. Uzlaşma Kurulu'nda da anlaşma sağlanmazsa, tüm konular bir tutanakla Bakanlar Kurulu'na gönderilir. Son sözü hükümet söyler. 
     
     6 Bu yasa, ILO sözleşmelerine uygun mu 
     Türkiye'nin onayladığı Uluslararası Çalışma Örgütü'nün ILO sözleşmelerinde kamu çalışanları için toplusözleşme ve grev hakkı da yer alıyor. Ancak Silahlı Kuvvetler, Emniyet ve üst düzey bürokratlar için ulusal mevzuata bağlı olarak sınırlamaların getirilebileceği belirtiliyor. 
     
     7 Ulusal Program'daki durum nedir 
     Ulusal Program'da tüm çalışanlar için orta vadede "hak grevi" dahi öngörülmektedir. Hak grevini taahhüt eden hükümet, mevcut yasayla memura toplusözleşme ve grev hakkını yasaklamış bulunmaktadır. 
     
     8 Kimler sendika kuramayacak 
     YÖK, Silahlı Kuvvetler, MİT, Jandarma, Emniyet, yargı mensupları, cezaevi ve infaz kurumu memurları, müfettişler sendika kurma hakkına sahip değil. Bu durumda, Asim - Sen ile Yargı - Sen kapatılacak. 
     
     9 İmamlar sendika kurabilecek mi 
     Meclis'te son anda yapılan bir değişiklikle imamların yani din görevlilerinin de Diyanet ve Vakıf hizmet kolunda sendika kurmasına olanak sağlandı. Hizmet kolu sayısı, 11'e çıkarıldı. 
     
     10 Sendika şubesi açmak için kaç üye gerekiyor 
     Küçük bir ilde de olsa sendika şubesi açabilmek için her hizmet kolunda en az 500 memuru üye yapmak gerekiyor. Örneğin Siirt, Bilecik, Ağrı gibi küçük illerde her hizmet kolunda 500 memurun çalışması bile mümkün olmadığından buralarda sendika şubesi açmak güçleşecek. 
     



 GÜNCEL 




















</TEXT>
</DOC>
