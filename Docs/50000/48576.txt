<DOC>
<DOCNO> 48576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sondun26.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD şarbon ilacını ucuza almak için Bayer'le anlaştı 
</HEADLINE>
<TEXT>

     Amerikan sağlık makamları, şarbon ilacı Cipro'yu üreten Alman firması Bayer'le, ilacın düşük fiyatla satılması konusunda anlaşmaya vardı. 
     Bayer yetkilileri, Washington makamlarıyla dün antibiyotiğin düşük fiyatla satılması yönünde anlaşmaya varılmasının ardından bugün resmi bir anlaşma imzalanacağını belirttiler. 
     Bayer yetkilileri, ABD'ye verilen fiyatı açıklamayı reddederken, Amerikan Sağlık Bakanı Tommy Thomson, ilacı bir doların altında almayı başaracakları yönünde güvence vermişti. 
     Bu arada, ABD'den Kenya'ya gönderilen bir mektupta yapılan yeni incelemeler sonucu şarbona rastlanmadığı bildirildi. 
     ABD'nin Nairobi Büyükelçiliği sözcüsü Peter Claussen, ''Hastalık Kontrol Merkezi'nden alınan teknik yardım ve büyükelçilik tıp görevlilerinin yaptığı yeni incelemelerde, daha önceki testlerde ulaşılan pozitif sonucun doğrulanamadığını ve yapılan testlerde şarbona rastlamadıklarını'' söyledi. 
     Kenya Sağlık Bakanı Sam Ongeri, geçen hafta yaptığı açıklamada, ABD'den bir Kenyalı işadamına gönderilen mektupta yapılan testlerin pozitif çıktığını, ancak bu bulguları doğrulamak için yeni testler yapılması gerektiğini söylemişti. 
     Öte yandan, Yemen'e diğer ülkelerden gönderilen şüpheli paketlerde ve mektuplarda şarbona rastlanmadığı belirtildi. 
     Hükümetin yayın organı El-Tavra gazetesindeki habere göre, Sağlık Bakanı Abdül Nasır El-Munibari, son birkaç gün içinde gelen ve içinde beyaz toz bulunan birkaç mektup ve pakette yapılan incelemede şarbona rastlanmadığını söyledi. 
     ABD'de şarbon hastalığından ölenlerin sayısı 3'ea yükselirken, bu hastalığa yakalanan 9 kişi bulunuyor. 
     Danimarka'da da Scandlines denizcilik şirketi, bir mektup içinde şüpheli toz bulunmasının ardından yolcu gemilerinden birisini seferden kaldırdı. 
     Şüpheli tozun tahlile gönderildiği belirtildi. 
     Danimarka'da ulusal demiryolları DSB, dün başkent Kopenhag'da bir banliyö treninin bir vagonunda şüpheli bir beyaz tozun bulunmasından sonra tüm trenin tahliye edilmesini kararlaştırmıştı. 
     Suudi Arabistan'da da yurtdışından gelen 3 şüpheli paket, şarbon alarmına yol açtı. 
     Endonezya ve Hindistan'dan gönderilen ve içinde şüpheli toz bulunan 2 koliyle geldiği ülke belli olmayan bir başka paketle temas eden 13 kişinin müşahade altına alındığı belirtildi. 
     Şüpheli tozlar tahlil ediliyor. 
     






</TEXT>
</DOC>
