<DOC>
<DOCNO> 22609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sonspo04.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep Teknik Direktörü Özberk'ten Hagi'ye övgü 
</HEADLINE>
<TEXT>

     Gaziantepspor Kulübü Teknik Direktörü Sakıp Özberk, 2-0 yenilgileriyle sona eren Galatasaray karşılaşmasında, lider oyuncuların neler yapabileceğini, Hagi'nin en güzel şekilde ortaya koyduğunu söyledi. 
     Özberk, Avrupa Şampiyonlar Ligi mücadelesine noktayı koyduklarını belirterek, ''Aslında, bizim gibi takımlar için sezonun son 2 haftasına kadar bu mücadeleyi vermek de çok büyük başarı. Geçen sezon UEFA Kupası'na katılan Gaziantepspor, bu kez son haftaya kadar Şampiyonlar Ligi mücadelesi vererek, başarı çıtasını yükseltmiştir'' dedi. 
     Bu sezon elde edilen başarının, kendilerini mutlu ettiğini kaydeden Özberk, ''Avrupa Şampiyonlar Ligi hedef olmaktan çıkıp, gerçeğe dönüyordu. Ancak Fenerbahçe ve Galatasaray karşılaşmalarında ayağımıza kadar 2 kez gelen fırsatı kullanamadık. Bunun en önemli nedeni de tecrübesizlik'' diye konuştu. 
     Galatasaray'ın bu tür karşılaşmalara daha alışkın olduğunu vurgulayan Özberk, sözlerini şöyle sürdürdü 
     ''Galatasaray çok iyi oynamadı ama kontrollü oynayarak kazandı. Rakip takımda, skor avantajını sağlayan lider oyuncular var. Örneğin Hagi çok iyi oynamadı ancak 3-5 atak geliştirdi ve oyunun şeklini değiştirdi. Pozisyon bulduk değerlendiremedik, Galatasaray bulduğu pozisyonları gole çevirerek, tecrübesini konuşturdu. 
     Tek hedef UEFA kaldı. Ancak UEFA Kupası'na katılma yolu da engelli. Deplasmanda Erzurumspor ile oynayacağımız karşılaşma cuma gününe alındı. Galatasaray yenilgisinin olumsuzluklarını bir an önce üzerimizden atıp, karşılaşmaya hazırlanacağız. En az bir puan almalıyız. Herhalde Beşiktaş deplasmanda Denizlispor'u 5 farklı yenemez.'' 
     Özberk, sarı kart cezalısı Krivov dışında eksik oyuncu bulunmadığını da sözlerine ekledi. 






</TEXT>
</DOC>
