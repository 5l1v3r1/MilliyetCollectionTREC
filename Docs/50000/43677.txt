<DOC>
<DOCNO> 43677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/guncel/agun.html </URL>
<DATE> 2001/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
New York her zaman bir çılgınlıklar şehridir. Şimdi soru, savaşın bu çılgınlığı ne kadar artıracağı 
</HEADLINE>
<TEXT>
New Yorklu eylem şaşkını Savaş ve çılgınlık 
Amerikalıların meşhur tabiri, "Savaş şehveti artırır" bir kez daha doğrulanıyor gibi... Barlar, restoranlar, kafeler tıka basa insanla dolu... Ama yine de şehirde ağır bir hava var 
     HASAN BÜLENT KAHRAMAN 

     Dünya Ticaret Merkezi’nin yıkılmasından sonra New York’un epey sarsıldığı görülüyor. İlk bakışta Broadway eski kalabalığından bir şey yitirmemiş gibi. Ama dikkat edince tiyatroların, müzikallerin önünde ya hiç kuyruk olmadığı ya da çok küçük bir kuyruk olduğu fark ediliyor. Nitekim bütün gazetelerde, "Uçak Broadway’e düştü" diye haberler var. Amerika’da her şeye müthiş bir ticaret mantığı h kimdir. O nedenle daha ilk birkaç günün içinde birçok oyun iptal edilmiş, birçok tiyatro kapanmış. Şimdi, tiyatrolar belediyeden, Kongre’den yardım talep ediyor. 
     
     Halkı sokağa çağırdı 
     İşin bu noktaya varabileceğini düşünen ilk kişi Belediye Başkanı Giuliani. Başkan, saldırının ertesinde bütün kıtada yıldızı en çok parlayan adam. Aynı Giuliani, saldırı öncesinin en çok nefret edilen adamlarından birisiydi. Müthiş bir örgütlenme becerisi ve duruma h kimiyet mantığı içinde Giuliani, psikolojisini çok iyi bildiği, hemen müthiş bir dehşet duygusu büyüterek içine kapanacağından korktuğu halkı sokağa çıkmaya, normal yaşantısını sürdürmeye çağırmış. Yetmedi... Giuliani, New York’a yardım etmek isteyen bütün kıta halkını bu kente gelmeye, tiyatroya, bara, lokantaya gidip para harcamaya davet etti. Bu gibi yerler de kapılarına başkanın bu laflarını asmış. New Yorklular bu öneriye elden geldiğince uymaya çalışıyor. 
     Barlar alabildiğine dolu. Her yer tıklım tıklım. Olayın hemen ertesi günü New York’a inen bir dostum gördüğü kalabalık karşısında şaşırdığını söyledi. Amerikalıların meşhur tabiri, "Savaş şehveti artırır", bir kez daha doğrulanıyor gibi. Lokantalar keza. Zaten, New York’a ilk kez gelen insan bu şehirde niye bu kadar yeme içme yeri olduğunu sorar kendisine. 24 saat yaşayan şehir, 24 saat açık dükk nlarda insanlara yiyecek, içecek sunar. 
     1990’larda işin rengi biraz değişmişti. Amerikalılar, bu yıllarda artan refahla lüksü keşfetti. Yanlış anlaşılmasın, Amerika’da, özellikle de, New York’ta lüks her zaman mevcuttur. Madison ve 5. Bulvar’ın vitrinlerindeki rakamlar insana küçük değil büyük dilini bile yutturur. Bu defa lüksü orta sınıf keşfediyordu. Onun göstergesi de Fransız restoranlarının sayısındaki artış. Zaten bir moda toplumu olan Amerika, nüfusa bağlı nedenlerden ötürü salgın haline gelen İtalyan lokantalarından bıkınca bu defa hızla Fransız mutfağına yönelmiş. Fransız tipi kahveler, "brasseri"ler son bir yılda ortalığı kaplamış. 
     
     Eski şenlik kalmadı 
     Gene de şehirde ağır bir hava var. Kentin en canlı bölgesi Soho ve Greenwhich’tir. Greenwhich olaydan doğrudan yara almış sayılabilir. İyice içine kapanmış durumda. Soho’nun barlarında, lokantalarında da kalabalık var ama eski şenlik yok. Her şeyden önce herkes aynı şeyi konuşuyor. İkincisi, dükk nlar, mağazalar ya hiç açılmıyor ya geç açılıp erken kapanıyor. Belediye Başkanı şehirden bir kaçış olduğunu belirtti. Nitekim bir sergi açılışına katıldım. Galeri sahibi açılıştan sonra evine çağırdı. Ben gelemeyeceğimi söyleyince, "Herkes evine gidiyor, gelecek insan bulamadım onca iyi yiyeceği yazık" dedi. Her yerde mistik bir havanın estiği, her köşede bir kayıp ilanının görüldüğü bir şehirde de bu doğal. 
     Herkes, savaşla birlikte ekonominin bozulacağını düşünüyor. O nedenle şehrin ekonomisine bir telaş h kim. Hesaplar gözden geçiriliyor. 1990’ların o tüketim çılgınlığının nasıl bir hızla geri çekildiğini insan gözüyle görüyor. Kredi kartı kullanımından bile bir kaçış var. Bütün mağazalar nakit kullanımını teşvik ediyor. 
     
     Şimdiden indirim başladı 
     Yağmur yağmadığında hava henüz sıcak olsa da mağazalar kışa hazırlanıyor. Fakat, daha yeni çıkardıkları ürünlerde indirime gittiler. Bir nedeni ekonominin daralmasından korkmaları. New York Times’ın haberine göre, ikinci neden de zaman geçirmeden "savaş modası"nı uyduranların piyasayı tutmaya başlaması. Ne zaman, nasıl derken sokaklar bir anda asker kıyafetlerinden esinlenmiş giysilerle doldu. Amerika’da sokakta asker dolaştığını hiç görmemiştim. Ben, Amerikan askerlerini Türkiye’den tanırım. Şimdi New York’ta hem askerler var sokakta hem de asker kıyafetli siviller. Dünyanın nasıl bir militarist kültürden geçtiğini insan burada da görüyor. 
     İşin özü, neresinden bakılırsa bakılsın New Yorklular tam bir sarmala düşmüş vaziyette. Savaş nedeniyle kendilerini evlerinden dışarı atıyor, ardından gene savaş nedeniyle eve dönüyorlar. Bir yandan savaştan kaçıyor bir yandan savaşı yaşıyorlar. 
     Doğaldır çünkü, New York her zaman, her şeyden önce bir çılgınlıklar şehridir. Şimdi soru, savaşın bu çılgınlığı ne kadar artıracağı. 
     



 GÜNCEL 













</TEXT>
</DOC>
