<DOC>
<DOCNO> 26333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/ekonomi/eko08a.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sendikasyon doları ateşledi 
</HEADLINE>
<TEXT>

İki bankanın 240 milyon dolarlık sendikasyon ödemesini piyasadan karşılaması doları 1 milyon 200 bin liraya çıkardı 
     EKONOMİ SERVİSİ 

     Yurtdışıdan sağlanan sendikasyonları yenilemenin maliyetinin yüksek olacağını düşünen iki yerli bankanın ihtiyacını yurtiçi döviz piyasasından sağlaması doları tırmandırdı. 
     Gün içinde 1 milyon 200 bin liraya kadar tırmanan dolar geçen haftasonuna göre yüzde 1.53 prim yaparak günü 1 milyon 187 bin liradan tamamladı. 
     MHP’li Devlet Bakanı Faruk Bal’ın Emlakbank’ın kapatılmaması gerektiğini açıklaması, "Yeni bir kriz mi doğuyor" endişesi yaratınca dolar güne yükselişle başladı. Bu olumsuzluğa, iki bankanın toplam 240 milyon dolarlık sendikasyon kredisini yurtiçinden karşılaması eklenince dolar 1 milyon 200 bin liraya kadar çıktı. 
     
     Takas önemli 
     IMF Türkiye Masası Şefi Juha Kahkonen’in piyasalara daha önce yansıyan hububat fiyatları ve memur maaşları dışında bir olumsuzluk bildirmemesi bugün valörlü işlemlerde doların düşüşünü sağladı. 
     Uzmanlar, takasa ilişkin açıklamaların bankaların istediği şekilde çıkmaması halinde doların yükselebileceğini belirttiler. 
     
Bono faizi yükseldi      İç borç takası konusundaki belirsizlik ve FP’nin kapatılma davasında karar çıkacağı beklentisi bono piyasasında da olumsuzluk rüzg rı estirdi. En aktif bononun faizi günü yüzde 86.14’ten tamamlarken yarın bugün valörlü işlemlerde faiz yüzde 88’e kadar tırmandı. Takasa TL bonoların da alınacağı haberinin faizleri olumsuz etkilediğini dile getiren bankacılar, "Açık pozisyonlarını kapatmak isteyen bankalara dövizli tahvil yanında TL tahvil de verilirse bankalar bonoda satışlarını artıracaklardır. Bu da faizi yüzde 90’ın üzerine çıkarabilir" yorumunda bulundular. 
     
Borsa yüzde 4.1 düştü      Borsa haftaya hızlı satışlarla başladı. FP’nin kapatılma davasına bugün başlanacak olması Emlakbank’ın özelleştirilmesine yönelik olumsuz haberler ve bazı bankaların sendikasyon geri ödemeleriyle hızlanan dolar talebi, borsadaki satışların artmasına neden oldu. Hisse senetleri ortalama yüzde 4.14 değer kaybederken, endeks 502 puanlık düşüşle 11.635’e geriledi. En yüksek oranlı düşüşler yüzde 5.4 ile holding ve yüzde 5.35 ile sigorta hisselerinde gerçekleşti. Dün İş Bankası en çok alış, Koç Yatırım ise en çok satış yapan aracı kurumdu. 
     



 EKONOMİ 





















</TEXT>
</DOC>
