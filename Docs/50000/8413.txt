<DOC>
<DOCNO> 8413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sonspo08.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yöneticisi Demirören "Sergen ve Oktay'ın transferi için görüşmedim" 
</HEADLINE>
<TEXT>

     Beşiktaş Kulübü Asbaşkanı ve Futbol Şubesi Sorumlusu Yıldırım Demirören, hafta sonunda Fenerbahçe ile zorlu bir derbi maç yapacaklarını belirterek, ''Takımımıza güveniyoruz. Sahadan 3 puanla ayrılacağımıza da yürekten inanıyorum'' dedi. 
     Beşiktaş'ın, Futbol Federasyonu'nun Riva Özkan Olcay Kamp ve Eğitim Tesisleri'nde yaptığı antrenmanı Kulüp Başkanı Serdar Bilgili ile birlikte izleyen Demirören, tüm futbolcuların, Fenerbahçe maçının öneminin farkında olduğunu söyledi. 
     Demirören, takımdaki moralin üst düzeyde olduğunu kaydederek, ''Bizim puan kaybına tahammülümüz yok. Takımdaki bu havayı da gördükten sonra, Kadıköy'deki maçtan kesinlikle galip ayrılacağımıza inandım. Futbolcularımız bunu gerçekleştirecektir'' diye konuştu. Nouma'nın bu karşılaşmada cezası nedeniyle forma giyemeyecek olmasının kendileri için bir handikap oluşturduğunu vurgulayan Demirören, ''Ancak onun yerine forma giyecek futbolcumuzun da sahada elinden geleni yapacağını biliyoruz. Beşiktaş, Nouma'sız da maç kazanır'' dedi. 
     Demirören, Trabzonspor'da forma giyen eski futbolcuları Sergen Yalçın ve Oktay Derelioğlu'nun, Beşiktaş'a faydalı olacak futbolcular olduğunu, ancak bu sporcularla bugüne dek transfer görüşmesi yapmadığını ifade etti. Sezon sonunda iki futbolcu ile de görüşebileceklerini belirten Demirören, ''İkisi de eski futbolcumuz. Bu nedenle sık sık onlarla görüşüyorum. Ancak bu görüşmelerde transfer konusu gündeme gelmedi'' diye konuştu. 
     Yıldırım Demirören, Teknik Direktör Nevio Scala'nın ''Takımda hain var' sözlerinin biraz ağır olduğunu, ancak takım içinde gizli kalması gereken şeylerin açığa çıkarılmasının da doğru olmadığını söyledi. Basına yansıyan konuların kim tarafından sızdırıldığını araştırdıklarını anlatan Demirören, bu konunun üzerine gideceklerini ve kısa sürede çözüme kavuşturacaklarını sözlerine ekledi. 




</TEXT>
</DOC>
