<DOC>
<DOCNO> 35417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sondun01.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Chicago'nun merkezinde tren kazası 117 yaralı 
</HEADLINE>
<TEXT>

     ABD'nin Chicago kentinin merkezinde meydana gelen tren kazasında 117 kişi yaralandı. 
     İki trenin yan yana çarpışması sonucu meydana gelen kaza sonucu bazı yolcuların kol ve bacakları kırıldı. İşe gidiş saatinde meydana gelen kaza, kentte trafiğin saatlerce aksamasına yol açtı. 
     Kent yönetimine ait CTA tren firmasının yolculara uyguladığı yüksek kaza sigortası nedeniyle, trende yaralanan yolcuların tazminat alabilecekleri kaydedildi. 
     ABD'deki kanunlara göre, kaza sırasında hafif yaralananların bile ambulansla hastanelere gitmeleri gerekiyor. Ambulansla hastaneye gitmeyenlerin daha sonra sigortadan tazminat almaları zorlaşıyor. Tren kazasından sonra hafif bir sıyrık ile hastaneye giden yolcunun, hastane masraflarının yanı sıra iş kaybı ve tazminat alabileceği belirtildi. Kazanın olduğu ilk saatte sadece 6 kişinin yaralanmasına rağmen daha sonra 117 yolcunun hastanelere taşınması, yolcuların sonradan ortaya çıkabilecek olası bir hasar için önlem aldıkları şeklinde yorumlandı. 







</TEXT>
</DOC>
