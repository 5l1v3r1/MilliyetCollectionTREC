<DOC>
<DOCNO> 24169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/ekonomi/eko04.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar ve faizin ateşi yükseldi 
</HEADLINE>
<TEXT>

Merkez Bankası, dün 218 milyon dolar satış yaparak doları frenlemeye çalışırken, bono faizleri yüzde 91’i aştı 
     ORHAN TEKEOĞLU 

     Hububat kriziyle doruğa çıkan siyasi belirsizlik ve başarısız Hazine ihalesinin ardından faiz ile dolardaki tırmanış piyasaları yeniden dalgalandırdı. 
     Hazine’nin haziran ve temmuz ayında yapacağı yüklü geri ödemeleri öncesinde borçlanmada başarısız olması ve uzun süredir konuşulan iç borç takasının netlik kazanmaması, piyasaların ateşini yükseltti. Salı günkü Hazine ihalesine talep gelmemesiyle başlayan gerginlik dün kendini iyice gösterdi. 
     
     Dolara müdahale 
     1 milyon 150 bini hızla geçen doları durdurmak için Merkez Bankası müdahale etmek zorunda kaldı. Merkez Bankası talebi kırmak için bir süre ara verdiği dolar satışına yeniden başladı ve 218 milyon dolarlık satış yaptı. Ancak dolar dün 35 bin lira birden artarak 1 milyon 162 bin liraya çıktı. Merkez Bankası kuruna göre doların dünkü artışı yüzde 3.10 olurken, geçen cuma gününe göre yüzde 5.15 olarak gerçekleşti. 
     Dolar serbest piyasada da 37 bin lira artarak 1 milyon 164 bin liraya yükseldi ve Türk Lirası karşısında yüzde 3.28’lik artış gösterdi. Alman Markı da yüzde 3.85 prim yaparak 512 bin liraya çıktı. 
     
Bono faizi yüzde 91’e dayandı      Siyasetteki gergin hava ve başarasız ihale bonoda satışları getirirken, dolara olan talebi artırdı. Bono faizleri 11 puanlık artışla yüzde 91.5’a çıkarken, gün içinde faizler yüzde 93’e kadar yükseldi. Bono faizleri haftabaşından bu yana 18 puanlık artış gösterdi. 
     Uzmanlar, bugün açıklananacak haziran ayı iç borç programının piyasalara yön verebileceğini kaydettiler. Hazine’nin haziranda 8.5, temmuzda 7.8 ve ağustos ayında da 9.4 katrilyon olmak üzere toplam 25.7 katrilyon liralık iç borç servisi bulunuyor. 
     
Borsa 3.38 oranında düştü      Dolar ve faizdeki hızlı yükseliş borsada satışları artırdı. Hisse senetleri dün ortalama yüzde 3.38 değer kaybederken, 21 Mayıs’tan bu yana düşüş yüzde 18’e ulaştı. Endeks dolar bazında da bir aylık aradan sonra yeniden 1 centin altına inerek 0.92 cente indi. 
     Dün en yüksek oranlı satışlar yüzde 7.6 ile tekstil ve yüzde 7.5 ile turizm hisselerinde gözlendi. Günlük işlem hacmi ise 335 trilyon lira düzeyinde kaldı. 
     Borsacılar haziran ayı borçlanma programı ve mayıs ayı enflasyonunu bekliyor. 
     



 EKONOMİ 





















</TEXT>
</DOC>
