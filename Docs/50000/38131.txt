<DOC>
<DOCNO> 38131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sontur15.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da üç gün daha yağmur var... 
</HEADLINE>
<TEXT>

     İstanbul bugün gök gürültülü ve sağanak yağmura teslim oldu. Trafik ana yollarda biriken sular nedeniyle felç olurken, 400'ye yakın ev ve işyerini su bastı. Kentte gündüz saatlerinde hava akşam olmuş gibi karardı. Ayazma Deresi'nin suları hızla yükselirken banliyö trenleri de yapılamıyor. 
     İstanbul'da dünden itibaren etkili olan yağışın, Perşembe gününe kadar gökgürültülü sağanak şeklinde süreceği bildirildi. Yağışlar nedeniyle kentte 368 ev ve işyerini su bastı. 
     Büyükşehir Belediyesi İtfaiye Daire Başkanlığı'ndan alınan bilgiye göre, saat 14.30 itibariyle kentin Anadolu yakasında 283, Avrupa yakasında ise 85 ev ile işyerini su bastı. 
     Yağışlardan dolayı su seviyesi yükselen Ayazama Deresi'nin yanındaki Cendere Yolu, yüksek yerleşim yerlerinden akan suyun birikmesi nedeniyle araç trafiğine kapatıldı. Bu yol üzerindeki bazı fabrika ve işyerleri de su baskınına uğradı. 
     Ayrıca, Kağıthane Harmantepe Mahallesi Abdi İpekçi Caddesi üzerindeki Güneşli ve Beştepe sokaklarının birleştiği noktada yolun bir bölümü çöktü. 
     Bu arada, Tuzla Aydınlı Patlayıcılar Yolu Zafer Sokak'ta bulunan Berkan Polyester Fabrikası'nda mahsur kalan ve itfaiyeden yardım isteyen 12 kişi, yardım ulaşıncaya kadar kendi imkanlarıyla kurtulmayı başardı. 
     Öte yandan, ''S.O.S 2001-Afet Öncesi Hazırlık Fuarı''nın yapıldığı Yeşilköy'deki CNR Fuar Merkezi'nin çatısındaki yağmur suyu tahliye borusu patladı. Fuar alanına su girmeye başlayınca, standların bulunduğu bölümdeki ziyaretçiler boşaltıldı. 
     Dün sabah başlayan ve bugün yoğunlaşan gökgürültülü sağanak yağışlar İstanbul'da ulaşımın aksamasına yolaçıyor. Özellikle trafiğin yoğun olduğu ana caddelerde su birikintileri nedeniyle büyük tıkanıklık yaşanıyor. 
     Büyükşehir Belediyesi İtfaiye Daire Başkanlığı'ndan alınan bilgiye göre, Anadolu yakasında sabah, Avrupa yakasında ise öğle saatlerinde etkin olan sağanak yağış sonucu, saat 13.00 itibariyle Pendik'te 178, Kartal'da 28, Şişli'de 30, Beyoğlu'nda da 8 ev ve işyeri su baskınına uğradı. 
     Bu arada Kağıthane'deki Ayazma Deresi'nin yükselmeye başladığı ve taşma tehlikesi ile yüzyüze geldiği belirtiliyor. İstanbul İtfaiyesi yağmur nedeniyle olağanüstü hale geçti. 
     Meteoroloji uydusundan yapılan gözlemlerde İstanbul'un tümü ile Marmara'nın doğusunun bütünüyle bulutların arasında kaldığı gözleniyor. Yağışların semtten semte değiştiği Kurtköy'de son 24 saat içinde metrekareye 60 kilogram yağış düştüğü belirtiliyor. Meteoroloji yetkilileri yağışların önümüzdeki hafta da görüleceğini sözlerine eklediler. 
     Banliyö seferleri yapılamıyor 
     Sağanak yağış, demiryolu ulaşımını da olumsuz etkiledi. TCDD İstanbul Bölge Müdürü Nejat Fırat, yaptığı açıklamada, dün sabah saatlerinden itibaren etkili olan yağışın demiryolu ulaşımını aksatmaması için önlem aldıklarını, ancak yağışın bugün etkisini artırması sonucu Tuzla Tren İstasyonu ile demiryolunda su baskını meydana geldiğini söyledi. 
     Demiryolu ulaşımını özellikle Tuzla ve Pendik tarafındaki yağışın etkilediğini anlatan Fırat, daha önce aksamalı olarak gerçekleştirilen banliy" seferlerinin 1,5 saattir yapılamadığını bildirdi. 
     Fırat, saat 10.00'da Ankara'dan hareket eden Başkent Ekspresi'nin de İzmit'te bekletildiğini kaydetti. 
     Tuzla Tren İstasyonu'nda inceleme de yapan Fırat, su baskınına altyapı yetersizliğinin neden olduğunu belirterek, sorunun çözümü için belediyelerle işbirliği yaptıklarını ve seferlerin bir an önce normale dönmesi için çalıştıklarını sözlerine ekledi. 
     Yıldırım düştü 
     İstanbul'da etkili olan sağanak yağış sırasında Tuzla'daki bir gecekondunun üzerine yıldırım düştü, Pendik'te ise hafriyat yüklü bir kamyon toprak yolun çökmesi nedeniyle devrildi. 
     Kentte devam eden sağanak yağış esnasında, Tuzla Aydınlı Köyü Bahçeler Sokak'taki 50 numaralı gecekondunun üzerine yıldırım düşmesi sonucu çatıda yangın çıktı. 
     Çatının kullanılamaz hale gelmesine yol açan yangın, Tuzla İtfaiyesi tarafından söndürüldü. Olayda ölen ya da yaralanan olmadı. 
     Pendik Kaynarca'da ise E-5 Karayolu yakınındaki boş alana toprak taşıyan bir inşaat firmasına ait Metin Akar yönetimindeki 34 UP 3024 plakalı damperli kamyon, yağış nedeniyle yumuşayan toprak yolun çökmesi nedeniyle devrildi. 
     Yan yatan kamyonun sürücüsü Akar, kazadan yara almadan kurtuldu. 
     Bu arada İstanbul Büyükşehir Belediyesi İtfaiye Daire Başkanı Sabri Yalın, itfaiye ekiplerini telsiz anonsuyla uyararak, su baskınlarına karşı hazır halde bulunulmasını istedi. 
     







</TEXT>
</DOC>
