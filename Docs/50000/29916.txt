<DOC>
<DOCNO> 29916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/sondun09.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşırı dinci Türk'e Alman vatandaşlığı verilmedi 
</HEADLINE>
<TEXT>

     Türkiye'de aşırı dinci faaliyetlerden dolayı yargılanan ve 1990 yılında Almanya'ya iltica talebi kabul edilen bir Türk'ün vatandaşlık talebi, Baden-Württemberg İdari Mahkemesi tarafından reddedildi. 
     Mannheim kentinde bugün yapılan açıklamada, tüccar olarak çalışan söz konusu kişinin, ''Kara Ses'' olarak bilinen Cemalettin Kaplan'ın İslami Cemaat ve Cemiyetleri Birliği İCCB adlı örgütünden ayrıldığını söylediği, ancak bunu belgelerle ispatlamadığı belirtildi. Açıklamada ayrıca, söz konusu şahsın Alman vatandaşlığına geçebilmesi için, İCCB'den iç tartışmalardan dolayı değil, ''anayasaya aykırı düşen görüşlerinden'' dolayı ayrılmış olduğunu ispatlaması gerektiğine işaret edildi. Almanya'da 1980 yılından bu yana yaşadığı bildirilen, ancak adı açıklanmayan 56 yaşındaki kişinin Alman vatandaşlığına geçme talebi, daha önce Stuttgart İdari Mahkemesi tarafından kabul edilmişti. 







</TEXT>
</DOC>
