<DOC>
<DOCNO> 48083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/sontur10.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da Selam-Tevhid Örgütü operasyonu..8 kişi yakalandı 
</HEADLINE>
<TEXT>

     Bursa Emniyet Müdürlüğü'ne bağlı Terörle Mücadele Şubesi ekiplerince Orhangazi İlçesi'nde düzenlenen operasyonda, ''Selam-Tevhid Örgütü'' üyesi oldukları tespit edilen 8 kişi yakalandı. 
     Terörle Mücadele Şube Müdürlüğü'nden yapılan açıklamaya göre, bir ihbarı değerlendiren güvenlik güçleri, ''Selam-Tevhid'' örgütüne mensup oldukları belirlenen Recep Ç, Erhan V, Ebubekir K, Nurettin G, Ahmet D, Saim Serdar G, Ercan P. ve Bülent Y'yi gözaltına aldı. 
     Sanıkların ev ve işyerlerinde yapılan aramalarda, suç örgütünün halen Bandırma Cezaevi'nde tutuklu bulunan lideri Nurettin Ş'nin fotoğraf ve posterleri, eğitim amaçlı video kasetleri, haklarında toplatılma kararı bulunan çok sayıda yasak yayın, ''İslami direniş ve şehadet panoları'' ile İran'ın dini liderleri Humeyni ve Ali Hamaney'e ait fotoğraflar ele geçirildi. 
     Gözaltına alınan kişilerin, son olarak 12 Ekim'de Bursa'nın Orhangazi İlçesi'nde, ABD'nin Afganistan'a düzenlediği askeri harekatı protesto etmek amacıyla düzenlenen izinsiz gösteriyi organize ettikleri ve örgüte sempatizan kazandırmak amacıyla propaganda çalışmaları yürüttükleri bildirildi. 
     Zanlılar, Bursa Emniyet Müdürlüğü'ndeki sorgulamalarının tamamlanmasının ardından adliyeye sevk edildi. 
     






</TEXT>
</DOC>
