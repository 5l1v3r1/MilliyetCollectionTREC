<DOC>
<DOCNO> 24470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sondun04.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray'dan basına Bush'un kızları için uyarı... 
</HEADLINE>
<TEXT>

     ABD'de, yaşları yetmediği halde bir restoranda içki ısmarlayan ve ihbar üzerine ceza alan Başkan George Bush'un ikiz kızları Jenna ve Barbara Bush, günün konusu olurken, bu meselenin daha fazla uzatılmaması için Beyaz Saray basını sert dille uyardı. 
     Beyaz Saray sözcüsü Ari Fleischer, Jenna ve Barbara'ya ilişkin haberlere karşılık önce bir açıklama yayınlayarak, ''bu bir aile meselesidir'' dedi. Daha sonra günlük basın toplantısında, Başkan Bush'un alkol konusundaki eski alışkanlığını da içeren ısrarlı sorular üzerine Fleischer, ''bu konuyu daha fazla uzatmayın. Bu bir aile meselesi olarak kalmalı. Bu konuyu daha ne kadar devam ettirmek istediğiniz konusunda sizi çok dikkatle düşünmeye davet ediyorum'' diye konuştu. 
     Başkan Bush'un, kızlarının davranışına nasıl tepki verdiğinin sorulması üzerine Fleischer, ''sizin basın olarak, ABD Başkanı ile çocukları arasındaki özel konuşmayı sorduğunuzu Amerikan halkının bilmesini istiyor musunuz ABD Başkanı da olsa bunlar aile içinde kalması gereken özel meseleler'' dedi. 
     Gençlik yıllarında alkol sorunu bulunan Bush'un 19 yaşındaki ikiz kızları, içki içme yaşının 21 olduğu ABD'nin Texas eyaletinde bir restoranda margarita ısmarladıktan sonra, restoran sahibinin ihbarı üzerine ceza almışlardı. Kısa süre önce alkolle başı derde giren Jenna, içkisini sahte kimlikle ısmarlamaya çalışmıştı. 
     Basın, Jenna ve Barbara'yı korumakla görevli gizli servis ajanlarının, neden Başkan'ın kızlarını engellemediğini de tartışıyor. Beyaz Saray ve gizli servis yetkilileri ise gizli servisin sadece sorumlu olduğu kişiyi korumakla görevli olduğunu belirttiler. 
     Televizyon programlarında aileler, Jenna ve Barbara'ya ayrıcalık tanınmaması gerektiği, üstelik başkan çocukları olarak ikizlerin, üniversite öğrencilerine kötü örnek oldukları yolunda görüş belirttiler. 
     
     Şantaj kasedi 
     Öte yandan, internet haber ajansı Drudge Report, Jenna Bush'un, üniversite arkadaşları tarafından bir partide içkiyle kendinden geçmiş haldeyken çekilen video kasetini basına sızdırmakla tehdit edildiğini öne sürdü. Jenna, Texas Üniversitesi'ne, Barbara ise Yale Üniversitesi'ne devam ediyor. 
     Drudge Report'a konuşan bir öğrenci, ''eğer kaset yanlış ellere geçerse Beyaz Saray, kırmızının her rengini alacak'' dedi. 
     
     Bir dahaki sefere hapse girecek 
     Başkan Bush'un Texas Valisi iken çıkardığı yasaya göre, alkolden üçüncü kez ceza aldığı takdirde Bush'un kızları 6 ay hapis cezasına çarptırılabilecek. Jenna 2 kez, Barbara ise 1 kez alkol cezası aldı. 
     Jenna Bush, geçen ay Austin'de bir barda bira içerken tutuklanmış, alkole ilişkin dersler aldığı gibi 51 dolar para cezasına çarptırılmıştı. Mart ayında ise Jenna, içki içerken yakalanan bir erkek arkadaşını hapisten kurtarmak için gizli servis ajanlarını gönderdiği için basının ilgi odağı olmuştu. 
     Jenna'nın ehliyetinin, son suçundan dolayı 2 ay geçersiz olacağı, toplum hizmetinde çalışacağı ve 500 dolar para cezası ödeyeceği belirtiliyor. Üçüncü kez yakalanırsa babasının koyduğu yasa çerçevesinde 6 ay Texas'ta hapis yatacak. 
     ABD yasalarına göre, 16 yaşındakiler yargılanıp idam cezası alabiliyor. 18 yaşında silah satın alabiliyor. Ehliyet alma yaşı ise 16. Bu çerçevede Amerikalıların bir kısmı, 21 olan alkol kullanma yaşının çok yüksek olduğunu ileri sürüyor. 







</TEXT>
</DOC>
