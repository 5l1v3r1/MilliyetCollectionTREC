<DOC>
<DOCNO> 27007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sondun03.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongresi'nde Kıbrıs girişimi... 
</HEADLINE>
<TEXT>

     ABD Kongresi'nin alt kanadı olan Temsilciler Meclisi'ne, Rumların AB üyeliğinin Kıbrıs'ta çözüm olmazsa da desteklenmesini öngören bir karar tasarısının sunulması yönünde hazırlıklar başlatıldı. 
     Cumhuriyetçi Parti Florida Milletvekili Michael Bilirakis tarafından hazırlanan bir metin, diğer milletvekillerinden destek amacıyla Temsilciler Meclisi'nde elden ele dolaşıyor. 
     Yunanistan Dışişleri Bakanı Yorgo Papandreu'nun, geçen ay Washington'ı ziyareti sırasında dile getirdiği gibi, Yunanistan Rum tarafının çözüm olmazsa da 2002 yılında AB'ye üye olacağına inanıyor. Türkiye ve Kıbrıs Türk tarafı ise, çözüm olmadan AB üyeliğine karşı çıkıyor. 
     Washington'daki gözlemciler, temel değerlendirmeyi AB'nin yapacak olmasına karşılık, ABD'nin tutumunun büyük önem kazandığına işaret ediyor. 
     ''The Washington Institute'' adlı düşünce kuruluşunun Türkiye uzmanlığı görevinden kısa bir süre önce ayrılan Alan Makovsky, Türk-Amerikan Konseyi'nin son toplantısında katıldığı bir oturumda, ABD'nin iki seçeneği olduğunu söylemişti. Makovsky, ABD'nin, ''AB farklı bir kulüp. Biz AB üyesi değiliz'' diyerek AB üyeliği meselesine karışmayabileceğini ya da AB üyeliğine açık destek verebileceğini, ikinci seçeneğin, Türkiye'nin doğal tepkisi nedeniyle, Türk-Amerikan ilişkilerinde sorun yaratabileceğini belirtmişti. Washington'daki Türk diplomatik kaynakları, ABD'nin çözüm olmadan Rum kesiminin AB üyeliğine destek vermeyeceği yorumunda bulundular ve aksi halde bir hatanın söz konusu olacağını kaydettiler. 







</TEXT>
</DOC>
