<DOC>
<DOCNO> 12554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/soneko15.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Yalova "Yetki verilirse herşeyi satarım" 
</HEADLINE>
<TEXT>

     Özelleştirmeden sorumlu Devlet Bakanı Yüksel Yalova, Telekom'un özelleştirilmesinde karşı karşıya kaldığı Ulaştırma Bakanı Enis Öksüz'ü işaret ederek, "Telekom'un yüzde 51'inin satılmasına ilişkin liderlerin onayı var" dedi. Yalova ayrıca kendisine yetki verilmesi durumunda da özelleştirme kapsamında olmayan tüm kuruluşların satılmasını sağlayacağını ifade etti. 
     Yalova, SEKA Dalaman tesislerinin Mopak'a devir - teslim protokolünde özelleştirmeyle ilgili konulara değindi. SEKA Dalaman tesislerinin 68 saat süren görüşmelerin ardından özelleştiğini belirten Yalova, "ekonomik programın doğal sonucu itibariyle işyerleri kapatılırken, SEKA'da 500 civarındaki işçi, 2 bine yakın personelin bu özelleştirmeyle kaderi kurtuldu" dedi. SEKA'ya Mopak firmasının 100 milyon dolarlık yatırım yapacağını ifade eden Yalova, firmanın çevre sağlığına ilişkin 40 milyon dolarlık bir yatırımı da yapacağını kaydetti. 
     Yalova, Öksüz'ün kendisine gönderdiği ve Telekom'un özelleştirilmesine ilişkin düzenlemeyle ilgili olarak şunları söyledi 
     "Başından beri hukukun dışında hiçbir yetkimiz kullanılmadı. Telekom'un yüzde 33.5'unun satılması ile ilgili Ekonomiden sorumlu Devlet Bakanı Kemal Derviş, Hazine, IMF, Dünya Bankası ile görüşmeler yaptı. Bu görüşmeler sonrasında Telekom'un yüzde 51 satışına ilişkin bir öneriyi liderlere götürdü. Bu öneri liderler tarafından da kabul gördü. Öksüz de özelleştirmeyle, ilgili bakana yani bana görüşümüzü sormuştur. 20 Mart'ta kriz sonrasında konuya ilişkin görüşümüzü Genel Başkanların yüzde 51'lik özelleştirmeyi kabul etmesiyle biz de yüzde 33.5'luk özelleştirmenin uygun olmadığını söyledik." 
     Telekom'un özelleştirilmesiyle ilgili kararı Bakanlar Kurulu'nun vereceğini fakat kendilerinin başından beri Telekom'un yüzde 51'inin satılmasından yana olduklarını kaydeden Yalova, "buna karşı çıkılabilir. Ama biz buna saygılı oluruz. Fakat biz yüzde 51'lik blok satıştan yanayız" diye konuştu. Yalova, yetki alanına girmeyen bir işletmeyle ilgili görüş bildirmediklerini belirterek, "Öksüz, kendi bakanlığına bağlı bir kuruluş olan Telekom'un özelleştirilmesiyle ilgili yetkilidir. Fakat Bakanlar Kurulu var. Bakanlar Kurulu'nda Sayın Öksüz'ün oyu bir olarak geçecektir" dedi. 
     Yalova'ya Anayasa'nın yüzde 51'lik blok satışa izin vermediğinin hatırlatılması üzerine "bu maddenin yorumu farklı. Bu kararın verildiği tarihte özelleştirme ilkesi yoktu. Ama artık var" dedi. Yalova ayrıca bakanlıklar arasındaki özelleştirmeyle ilgili karşıtlıkların olduğunu fakat "kavganın" olmadığını belirterek, "bize yetki verilirse özelleştirme kapsamında olmayan kuruluşların da siyasal riskini üstlenerek sabah akşam özelleştirebiliriz" diye konuştu. 
     THY'nin bilet satışlarıyla ilgili olarak da Yalova şunları söyledi 
     "Haksız rekabet olmaması için düzenleme yapılması gerekir. Dolar bazındaki değişikliklere rağmen, bilet fiyatlarında ayarlama yapılmadığı hatta fiyatların geriye düştüğü görülüyor. Bilet fiyatlarıyla ilgili zam talebini biz zaten hep yapıyoruz. Derviş de bu konuyla ilgili aynı görüşleri paylaştığını söyledi. Bilet fiyatlarıyla ilgili biz de devreye girdik." 
     




</TEXT>
</DOC>
