<DOC>
<DOCNO> 11442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/siyaset/siy07.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Halüsinasyon’ diyemedi, gitti 
</HEADLINE>
<TEXT>

Çiller’in sıkıntılı günü 
     MUSTAFA İSTEMİ 

     Hükümeti eleştirirken "halüsinasyon" demek isteyen DYP Genel Başkanı Tansu Çiller, uzun süre dili dönmeyince bu sözcüğün Türkçesi’ni söyleyememekten yakındı. 
     Çiller, dünkü DYP Grubu’nda Türkiye’de ekonomik krizden çok siyasi bir bunalım yaşandığını belirterek, "Çözüm siyasidir, çünkü bunalım siyasidir" dedi. "Hayal" anlamında "halüsinasyon" sözcüğünü kullanmak isteyen Çiller, "Türkiye gibi bir ülkeyi bu tür halus... bu tür hayali girişimlerde.. halüsyon... halüsyo.. halüs... eehhh... halüs...halüsyon..." diye takıldı. Çiller, bunun üzerine "Bunu söylemekte, Türkçesi’ni ifade etmekte sıkıntı çekiyorum" diye yakındı. DYP lideri, adını vermeden Devlet Bakanı Kemal Derviş’e atfen, "Ne kadar iyi iktisatçı olursa olsun 20 yıldır Türkiye ile ilgisi olmayan birinin gelip, Türkiye’yi bir anda düzeltemeyeceğini" söyledi. Gruba gelişte Çiller’in oturacağı koltuğa gözatması "Başbakan koltuğunu düşledi" esprisine yolaçtı. 
     


 SİYASET 













</TEXT>
</DOC>
