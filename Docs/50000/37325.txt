<DOC>
<DOCNO> 37325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/guncel/gun01.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz’dan sanatçı tarifi 
</HEADLINE>
<TEXT>
Laila’da gözükecek... 
Şovmene göre diğer şartlar ise şöyle "Soyunacak, televolelere çıkacak, balon aşklar yaşayacak, vergi yüzsüzü olacak, askerden kaçacak" 
     DENİZ ALTUNTAŞ 

     Ünlü şovmen Beyazıt Öztürk, önceki gece Rumeli Hisarı’nda sahneye çıktı ve herkese dokundurdu. Gösterisine evine 4 ayda 4 kere hırsız girdiğini anlatarak başlayan ünlü şovmen "Dördüncüde de aynı herif evi soyuyor. Acaba ev herifin mi diye düşündüm. Adam eve benden fazla uğruyor" dedi. 
     Beyaz, sanatçı olmak için yapılması gerekenleri ise şöyle anlattı "Soyunacak, televolelere çıkacak, balon aşklar yaşayacak, Laila’nın önünde gözükecek, vergi yüzsüzü olacak, askerden kaçacak." 
     
     Yapmacık ağlayacak 
     Sanatçının yapmacık ağlamasının da çok önem taşıdığına dikkat çeken ünlü şovmen dinleyicilere, "Popçu Doğuş gibi hiç kimseye tecavüz ettiniz mi " diye sordu. Popçuya taş atmayı sürdüren Beyaz, "Kırmızı Başlıklı Kız’ın ninesine giderken başına gelenleri biliyorsunuz. İstanbul’da bir annenin kızı gece dışarı gitsin bakalım. Ne oluyor. Doğuş Türkiye’ye döndü ona göre" diye konuştu. 
     
     Yumurta esprisi 
     Ünlü mankenler Cindy Crawford ve Claudia Schiffer’ın yumurtalarını sattığını belirten Beyaz, "Cindy’ninkini alacağınıza bizim Sivaslı Cindy’ninkini Tülin Şahin alın. Hem daha ucuz hem de köy yumurtası" şeklinde espri yaptı. 
     
     Şovmen evi naz evi 
     Beyaz, "Ne zaman evleneceksiniz" sorusuna, "Önce Çağla’nın anne-babasını alıp bizim eve gelmesi lazım" diye yanıt verdi. 
     



 GÜNCEL 














</TEXT>
</DOC>
