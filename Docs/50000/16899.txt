<DOC>
<DOCNO> 16899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sonspo10.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Çıkışımızı sürdürmek istiyoruz" 
</HEADLINE>
<TEXT>

     Trabzonspor Futbol Şubesi Sorumlusu Serdar Bali, hafta sonunda Adanaspor ile deplasmanda yapacakları lig maçından 3 puanla ayrılarak, ligde yakaladıkları çıkışı sürdürmek istediklerini söyledi. 
     Bali, Adanaspor’un hafta sonu oynanacak maça genç oyuncular ile çıkması halinde daha dirençli futbol oynayacağını belirterek, "Bu bizim için dikkat edilmesi gereken bir nokta, çünkü genç oyuncular kendilerini daha çok göstermek isteyeceklerdir. Ancak biz de ligde Adanaspor’u yenerek, yakaladığımız çıkışımızı sürdürmek istiyoruz" dedi. 
     Ligde şampiyonluğa oynayan takımlardan Fenerbahçe, Gaziantepspor ve Galatasaray ile karşılaşacaklarını da ifade eden Bali, "Tabii ki şampiyonluğun belirlenmesinde etkli olacağız, ancak biz bu maçları kendimiz için oynayacağız. 
     Ligde olabildiğince üst sıralara tırmanmak istiyoruz. UEFA Kupası’na katılma umudumuzu, matematiksel şansımız sürdüğü müddetçe yitirmeyeceğiz" diye konuştu. Ligde kalan 6 maçtan en iyi sonuçla ayrılamayı hedeflediklerini de kaydeden Bali, şöyle devam etti 
     "Trabzonspor, ligde oynayacağı bu maçları ismine layık bir biçimde tamamlayacaktır. Son haftalarda başarılı sonuçlar alıyoruz ve idmanlarda futbolcuların çalışması gayet iyi bir biçimde sürüyor. Alınan başarılı sonuçlar futbolcuların her geçen gün morallerini daha da çok yükseliyor. Kulüpteki bazı şeyler duruldu ve şu an daha iyi bir ortam var." 
     




</TEXT>
</DOC>
