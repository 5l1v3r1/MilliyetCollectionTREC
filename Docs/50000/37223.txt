<DOC>
<DOCNO> 37223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sondun03.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD sahillerini köpekbalıkları bastı... 
</HEADLINE>
<TEXT>

     ABD'nin güneydoğusundaki Florida sahillerinin, yüzlerce köpekbalığının işgaline uğraması sonucu, bu eyaletteki plajlardan birçoğu kapatılırken, halka denize girmeme çağrısı yapıldı. 
     Köpekbalıklarının, özellikle Florida eyaletinin batısındaki Meksika Körfezi plajlarında yoğun olarak görüldüğü bildirildi. 
     Sarasota kentindeki Su Bilimleri Laboratuvarı yetkilisi Terri Behling, ''Yüzlerce, hatta binlerce köpekbalığını sahillerimize neyin çektiğini bilmiyoruz. Ancak bildiğimiz, bölgede denizde yüzmenin çok tehlikeli olduğu'' dedi. 
     Behling, Amerikan televizyonlarına açıklamasında, bölgede ilk defa değişik türlerden köpekbalıklarının birlikte sürüler halinde yüzdüğünü ve bunun ''çok alışılmadık bir durum'' olduğunu söyledi. 
     ABD sahillerinde son bir ayda meydana gelen köpekbalığı saldırılarında bir çocuk kolunu, yetişkin bir erkek de bacağını kaybetti. 






</TEXT>
</DOC>
