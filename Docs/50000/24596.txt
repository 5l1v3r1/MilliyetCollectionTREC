<DOC>
<DOCNO> 24596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/siyaset/siy01.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutlu Aktaş kaymakamlıktan bakanlığa kadar yaşadığı 30 yılı kitaplaştırdı 
</HEADLINE>
<TEXT>
Vali giyemediği frakını Vakko’ya sattı 
"Bir yıldır gardrobumu süsleyen frakı bir daha kullanmayacağımı düşünerek Vakko mağazasının sahibi Vitali Hakko’ya gönderdim. Hiç kulanma imkanı bulamadığım frakı ona 200 dolara sattım" 
     NESLİHAN CUYAR İSTANBUL 

     Türkiye’de anılarını yazan ünlüler kervanına dört ilde valilik yapan, İçişleri eski Bakanı Kutlu Aktaş da katıldı. Aktaş, kaymakamlıktan bakanlığa kadar 30 yıllık meslek hayatında yaşadıklarını "Misyon" adlı kitapta topladı.Aktaş kitabında acı ve tatlı anılarını şöyle anlattı 
     
Maden kaçaksısı suçlaması      Ağrı’da en önemli sorunun kömür sağlamak olduğunu kaydeden Aktaş, bu sorunu çözebilmek için il sınırları içinde kömür madeni bulunup bulunmadığını araştırdığını ancak bulduktan sonra da Enerji Bakanlığı tarafından "maden kaçakçılığı" ile suçlandığını anlattı. 
     Aktaş dönemin Başbakanı Bülend Ulusu’nun sayesinde bu suçtan kurtulduğunu belirtti. 17 yıllık valilik döneminde smokine sahip olduğunu ama bir frakı bulunmadığını vurgulayan Aktaş, kitabında bununla ilgili bir anısına da şöyle yer verdi 
     "9. Cumhurbaşkanı Süleyman Demirel’in İspanya ziyaretinde katılacaktım. İspanya Kralı Carlos’un Kraliyet Sarayı’nda vereceği akşam yemeğinde frak giyme şartı vardı. Frakımın olmadığını Demirel’in terzisi Abdurrahim Özer’e anlattım. Bir hafta sonra Almanya’dan tam takım frak getirtti. Bedeli olan 200 doları ödedim. Araya Türkiye’de hükümet değişikliği girdi, Demirel geziyi erteledi. Frak bir yıla yakın gardrobu süsledi. Mayıs 1998’de gezi gerçekleşti. İstanbul’da memur eylemleri başlayınca ben katılamadım. Frakı bir daha kullanmayacağımı düşünerek Vakko mağazasının sahibi Vitali Hakko’ya gönderdim. Hiç kulanma imkanı bulamadığım frakı ona 200 dolara sattım." 
     
Kırık baston      Ağrı’da görevdeyken Karayolları İdaresi’nin yolu genişletmek için binaları yıkmak zorunda olduğunu, bir vatandaşın ise çıkmamak için sorun yarattığını belirten Aktaş, bunun üzerine buzda kaymamak için kullandığı süs bastonunu sinirle yere vurduğunu ve kırıldığını kaydetti. Aradan iki ay geçtikten sonra Almanya’dan gelen bir paketten içinde küçük viski şişeleriyle süslenmiş ve şimşir ağacından yapılmış bir bastonun çıktığını ifade eden Aktaş, sonraları karşılaştığı vatandaşın "Siz büyüğümüzsünüz, hem sever hem döversiniz. Baston benim yüzümden kırıldı. Bastonu size ben gönderttim" dediğini aktardı. 
     



 SİYASET 
















</TEXT>
</DOC>
