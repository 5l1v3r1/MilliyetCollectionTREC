<DOC>
<DOCNO> 25947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/son/sonspo06.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA Play-Off finalinde Lakers eşitliği sağladı 
</HEADLINE>
<TEXT>

     ABD Profesyonel Basketbol Ligi NBA play-off final serisinin 2. maçında Los Angeles Lakers, evinde Philadelphia 76ers'i 98-89 yenerek, 7 maçlık seride 1-1 eşitliği sağladı. 
     Finalin ilk maçını kendi sahasında yitirerek bu sezon play-off'da ilk yenilgisine uğrayan Lakers, Los Angeles'daki maçta, 76ers karşısında 9 sayı farkla galip gelirken, gecenin yıldızı Lakers'ın ünlü pivotu Shaquille O'Neal oldu. 
     28 sayı atıp, 20 de ribaunt alan O'Neal, 9 asist, 8 de blok yapıca ''quadruple double''a çok yaklaştı. Kobe Bryant da 31 sayı ve 8 ribauntla oldukça başarılı bir maç çıkardı. Derek Fisher ise 14 sayı üretti. 
     76ers'in sayı makinesi Allen Iverson, bu maçta 23 sayıda kalmasına karşın yine takımın en skorer oyuncusu oldu. Derek Fisher'in savunmasını yaptığı Iverson, ilk 4 şutunu kaçırırken, 4 serbest atışta da isabet sağlayamadı. Kongolu pivot Dikembe Mutombo, 16 sayı ve 13 ribauntla maçı tamamladı. Skora, Aaron McKie 14, Todd MacCulloch 13 ve Eric Snow da 12 sayı ekledi. 
     2 takım arasındaki play-off finalinin 3. maçı, 11 Haziran Pazartesi günü sabaha karşı Philadelphia'da yapılacak. 
     
     







</TEXT>
</DOC>
