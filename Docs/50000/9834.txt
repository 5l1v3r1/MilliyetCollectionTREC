<DOC>
<DOCNO> 9834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/spor/ybay.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Spor Konseyi çağdaş değil 
</HEADLINE>
<TEXT>

     FORUM TOGAY BAYATLI 

     Şu anda TBMM Komisyonu’nda görüşülmekte olan Spor Konseyi’nin yapısı hiçbir şekilde çağdaş değildir. Çünkü konseyde, sporun tabanını teşkil eden unsurlar yer almamakta, ne kulüpler, ne de sporcular temsil edilmemektedir. Oysa Fenerbahçe, Galatasaray ve Beşiktaş gibi tam bir asır sporun birçok dalında ülkeye hizmet veren kulüplerin temsilcileri de konseye alınmalıdır. Türk sporunun var olmasından bu yana sporcu yetiştiren her branşta teknik, idari ve finansal deneyimleri olan kulüpler konseyin dışında bırakılamaz. Bir diğer temel eksiklik de sporculardır. Bugün Uluslararası Olimpiyat Komitesi, 20 - 30 yaş arasındaki sporcuları dahi üye yapıyor. Milli olimpiyat komiteleri her ülkede sporcu komisyonları kuruyor. Konseyde sporcuları temsil edecek belirli başarılar kıstas gösterilerek, seçilecek sporcuların bulunması çağdaş yönetimin en zorunlu unsurlarından biridir. Ve bu temsilcilerin birisi erkek, birisi de bayan olması vazgeçilmez bir zorunluluktur. 
     Ayrıca ülkemizde spor yönetiminde dış ilişkiler ve medya hep geride bırakıldı. Konseyde de yine dış ilişkiler ve medya ile bağlantıların kurulmasında köprü görevini yapacak temsilcilere de ihtiyaç vardır. 
     Gördüğümüz kadarıyla Spor Konseyi, Meclis’ten geçtiği taktirde sporumuzun politikasını sağlayacak en önemli unsur olacaktır. Şu anda komünist ülkeler dışında spor, Dünya’da milli olimpiyat komiteleri tarafından idare ediliyor. Hadi diyelim ki, Türkiye hala devletçilik bağımlılığı altında bu konuda bağnaz davranmaktadır. Ama TMOK’un sadece bir kişi ile temsil edilmesinin mantıklı bir açıklaması olamaz. Birilerinin, benim Türkiye Milli Olimpiyat Komitesi’nin gönüllü genel sekreteri olmamı öne sürerek, bir ayrıcalık istediğimi düşündüklerini biliyorum. Ama halep oradaysa, arşın burada. Gidip etüt etsinler, bakalım Dünya’da spor nasıl idare ediliyor. 
     Bize göre Spor Konseyi Kanun Tasarısı’nda çok önemli revizyonlar gereklidir. Çağdaşlık bir zorunluluk değil, modern yönetimin en büyük şartıdır. Gelin hiç değilse bu kanunda bunu yapalım. 
     


 SPOR 
























</TEXT>
</DOC>
