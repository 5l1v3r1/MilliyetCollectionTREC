<DOC>
<DOCNO> 24940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sondun15.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Başbakanı Belçika'da mahkemeye verildi 
</HEADLINE>
<TEXT>

     Filistin, Lübnan, Fas ve Belçika'da yaşayan bir grup insan, İsrail Başbakanı Ariel Şaron aleyhine ''insanlık suçu'' ithamıyla Belçika'da dava açtı. 
     Belçika'da, dünyanın başka hiçbir ülkesinde bulunmayan bir yasa, yabancıların, bu ülkede yaşamasalar dahi, bir başka yabancıyı, ''insanlık suçu'' ithamıyla mahkemeye vermelerine olanak tanıyor. 
     16 Haziran 1993 tarihinde yürürlüğe giren ve 10 Şubat 1999'da kapsamı genişletilen bu yasa çerçevesinde, daha önce, İran eski Cumhurbaşkanı Haşimi Rafsancani, Çad Devlet eski Başkanı Hissene Habre, Kongo Dışişleri eski Bakanı Abdulaye Yeroida gibi isimler aleyhinde suç duyurusunda bulunuldu ve soruşturma açıldı. 
     Belçika adaleti, ilk defa, söz konusu yasa kapsamında açılmış bir soruşturmayı tamamladı ve soykırıma katılmakla itham edilen 4 Ruandalı aleyhindeki suç duyurusunu yerinde bularak yargılama kararı aldı. Ağır Ceza Mahkemesi'nde 5 haftadır devam eden bu yargılamada, karar mekanizmasında, 12 kişilik halk jürisi bulunuyor. 
     Brüksel'deki sorgu hakimi Patrick Collignon, Ariel Şaron'a ilişkin suç duyurusunun kendisine iletildiğini, inceleme başlattığını bildirdi. Suç duyurusunda, Şaron'un, 1982'de Lübnan'da, iki bin kadar Filistinli'nin öldürülmesine ilişkin katliamlarda ve Filistin'deki son olaylarda sorumluluğu olduğu ileri sürülüyor. 
     Belçika adaleti, ithamları inceledikten suç duyurusunun kabul edilip edilmeyeceğini karara bağlayacak. Bu ülkedeki yasada, ''insanlık suçu işlemiş bir kişinin taşıdığı sıfatın, yargılanmasına engel teşkil etmeyeceği'' belirtiliyor ve dokunulmazlık ilkesi reddediliyor. Çok uzun sürebilecek bir araştırma döneminden sonra, suç duyurusunun yerinde bulunması halinde, Şaron, halk jürisi önünde, gıyabında yargılanabilecek. 
     Belçika'da uygulamada olan bu yasa, Brüksel hükümetinin, diğer bazı devletlerle sert sürtüşmelere girmesine neden oluyor. İran eski Cumhurbaşkanı Haşimi Rafsancani hakkındaki suç duyurusu ve soruşturma,Tahran'ın sert tepkilerine neden olmuş, Brüksel hükümeti, ''Yargı Gücü'nün bağımsızlığı'' gerekçesiyle İranlıların protestolarını reddetmişti. 







</TEXT>
</DOC>
