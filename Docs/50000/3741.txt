<DOC>
<DOCNO> 3741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sontur04.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Yüksek Mahkeme bizi aydınlattı" 
</HEADLINE>
<TEXT>

     Başbakan Bülent Ecevit, parti kapatmayı zorlaştıran Anayasa değişikliği paketi konusunda, Yüksek Mahkeme'nin kendilerini uyardığını ve aydınlattığını belirterek, "Ülkemiz ve rejimimiz bakımından böylesine önemli bir düzenleme üzerinde duyarlılık göstermemiz doğal karşılanmalıdır" dedi. 
     Ecevit, partisinin grup toplantısında yaptığı konuşmada, parti kapatılmasını zorlaştıran Anayasa değişikliği önerisinin, Anayasa Mahkemesi'nin sert eleştirileri üzerine askıya alındığını ifade ederek şunları söyledi 
     "Tartışmaların sonunda siyasal partilerin kapatılması kararının Anayasa Mahkemesi'nin üçte iki oy çokluğuyla verilmesi kararlaştırılmıştır. Ancak, Yüksek Mahkeme'nin üyeleri, böyle bir düzenlemenin doğurabileceği sakıncalar konusunda bizi aydınlattı. Bunun üzerine düzenlemenin yeniden ele alınması uygun bulunmuştur. Umarım kısa sürede konu yeniden görüşülerek bir uzlaşıya varılır." 
     Türkiye'nin önüne çıkan sorunların ülkeyi yolundan çıkaramayacağını da dile getiren Ecevit, "Bunu hayal edenler, hatta tasarlayanlar her zaman olsalar da, buna güçleri yetmez. Böyleleri, kendi ruhlarındaki karanlığı topluma yansıtmaya uğraşan zavallılardır. Sorunları boyutlarının ötesinde abartarak, Türkiye'yi her gün yeni bir krizin ya da felaketin yaşandığı veya eşiğinde bulunduğu bir ülke gibi göstermeye kimsenin hakkı yoktur" açıklamasını yaptı. Ecevit, "Kendi ulusuna Atatürk gibi güvenenlerse, karanlıktan aydınlığa çıkmanın yolunu her zaman bulurlar ve bulmuşlardır" sözlerinin ardından, Ermeni soykırımını kabul eden Fransa'ya şu eleştirileri yöneltti 
     "Türk ulusunun tarihinde soykırım örneği yoktur. Irk ayrımcılığı da yoktur. Ulusumuz, tarih boyunca mazlumlara kucak açmıştır. Onun için bu haksızlığı içimize sindiremeyiz. Yasanın yürürlükte kalması durumunda Türkiye ile Fransa arasındaki derin ilişkiler ağır zarar görecektir. Ama, Fransa'yı uyarırken, kendimize zarar verecek, ekonomimizi zayıf düşürecek girişimlerden kaçınmalıyız. Alınacak önlemler Fransız halkını muhatap almamalıdır. Fransız halkı genel olarak dosttur. Ülkemize gelen turistlerin başında da Fransızlar bulunmaktadır. Alacağımız önlemler Fransız halkına değil, bazı sorumsuz politikacılara dönük olmalıdır." 




</TEXT>
</DOC>
