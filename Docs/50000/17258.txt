<DOC>
<DOCNO> 17258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sonspo05.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen Antrenörü Mahmudi "Final-Four bileti İstanbul'da" 
</HEADLINE>
<TEXT>

     Basketbolda Avrupa Erkekler Suprolig çeyrek final 2. maçında deplasmanda Hırvatistan'ın BC Croatia Insurance Split takımına 72-64 yenilerek seride 1-1'lik berberliğe düşen Efes Pilsen'de, gözler 26 Nisan'da İstanbul'da yapılacak 3. karşılaşmaya çevrildi. 
     Efes Pilsen Antrenörü Oktay Mahmudi, Split'in zor bir deplasman olduğunu vurgulayarak, ''Zor olacağı belliydi. Ama sonuçta biz iyi mücadele ettik. İyi savunma yaptık. Ancak dışarıdan çok ucuz sayılar yedik. Herşeye rağmen son 1.5 dakikaya başabaş girildi. Talihsizlikler sonucu maçı kaybettik'' dedi. 
     Hırvat takımının çok sert savunma yaptığını, hakemlerin de buna göz yumduğunu ifade eden Mahmudi, ''Buna rağmen yenilgiyi hakem hatalarına bağlamak yanlış olur. İstanbul'daki maçı kazanarak Final Four biletini almak itsiyoruz'' diye konuştu. 
     Öte yandan lacivert-beyazlılar, Suprolig'de Salı ve Perşembe günleri çok önemli 2 maça çıktıklarını hatırlatarak, buna karşın Basketbol Federasyonu'nun Türkiye Kupası'nda hafta sonunda yapacakları maçların tarihinde değişiklik yapmamasına tepki gösterdiler. 
     Efes Pilsen Kulübü Genel Menajeri Engin Özerhun, bu maçlara yorgun çıkacaklarını vurgulayarak, federasyonu beceriksizlikle suçladı. 
     Diğer yandan Split'ten sabaha karşı saat 02.40'da İstanbul'a dönen Efes Pilsen kafilesi, Kombassan Konyaspor ile yarın yapacağı kupa maçı için sabah 10.20 uçağıyla Erzurum'a gitti. 



</TEXT>
</DOC>
