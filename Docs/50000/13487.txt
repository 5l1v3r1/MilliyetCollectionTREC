<DOC>
<DOCNO> 13487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sonspo10.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kombassan Konyaspor Mutlu Çelik'i istenmeyen hakem ilan etti 
</HEADLINE>
<TEXT>

     İkinci Futbol Ligi Yükselme Grubu'nda Kombassan Konyaspor'un Diyarbakırspor'la oynadığı maçta 4 kırmızı kart gösteren, yedek kulübesindeki oyuncu ve teknik yönetimi saha dışına çıkartan hakem Mutlu Çelik, yeşil-beyazlı camia tarafından ''istenmeyen hakem'' ilan edildi. 
     Basın Sözcüsü İlker Özkan, yaptığı açıklamada, Mutlu Çelik'in, geçen yıl da Rizespor-Aydınspor maçının ilk devresinde, Aydınsporlu 2 oyuncuya kırmızı kart gösterdiğini ve 2 penaltı kararı verdiğini belirterek, ''Bu hakemin verdiği anormal kararlarla Aydınspor lig mücadelesinde devre dışı kalmıştı. Benzer oyun bizim için oynanmak istendi'' dedi. 
     Mutlu Çelik'in, Diyarbakırspor maçında verdiği kararların ve sergilediği tutumun Türk futbol tarihinde benzeri bulunmadığını savunan Özkan, şöyle devam etti 
     ''Mutlu Çelik, Türk futbolunu ve Merkez Hakem Komitesi'ni lekelemiştir. Futbolun ve Türk hakemlerinin yüzkarası olarak tarihe geçmiştir. Kulüp olarak Çelik'in yeşil sahalarda düdük çalmasını istemiyoruz. Bu kişi, hakemlik camiasından uzaklaştırılmalıdır.'' 
     Özkan, herşeye rağmen şampiyonluk mücadelesini sürdüreceklerini ifade ederek, Kombassan Konyaspor'un bundan sonraki maçlarına atanacak hakemlerin titizlikle seçilmesi konusunda Federasyon ve Merkez Hakem Komitesi'ne uyarıda bulunduklarını söyledi. İlker Özkan, hafta sonu oynayacakları Sivasspor maçını kazanarak hedeflerine bir adım daha yaklaşacaklarını sözlerine ekledi. 




</TEXT>
</DOC>
