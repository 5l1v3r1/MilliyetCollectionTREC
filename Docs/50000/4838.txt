<DOC>
<DOCNO> 4838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sonspo04.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiorentina Terim'le ilişkileri düzeltmeye çalışıyor 
</HEADLINE>
<TEXT>

     AC Fiorentina Kulübü, bir yandan teknik direktör Fatih Terim ile arasındaki ilişkiyi düzeltmeye çalışırken, diğer yandan da Terim'in ayrılması durumunda kendine yeni teknik direktör arayışını sürdürüyor. 
     AC Fiorentina Kulübü İkinci Başkanı Mario Sconcerti'nin geçen günlerde bir televizyon kanalında teknik direktör Fatih Terim'den özür dilemesinin Türk teknik direktörle kulüp arasındaki mesafeyi kısalttığı söylenirken, Sconcerti, La Nazione Gazetesi'ne verdiği demeçte, ''Son 10 günde biz ileri adım atarken, Terim'de ufak bir adım geri attı. Onu tutmak için birkaç yol deniyoruz ama elbeteki sadece bize bağlı değil'' dedi. 
     Corriere dello Sport ise, 2 tarafın daha önceden sözlü olarak opsiyonu kaldırma konusunda anlaşmalarına karşın, yasal olarak Terim'in sözleşme yenilemek için kulüple olan opsiyon tarihinin bugün sona erdiğini hatırlatırken, kulüp başkanı Cecchi Gori'nin Terim ile olan yakınlaşmayı silebileceği ileri sürüldü. 
     ''AC Fiorentina-Terim açık maç'' başlığı altında verilen haberde, Terim'i tutmak isteyen ve bu sorunu çözmek için uğraşan AC Fiorentina Kulübü'nün diğer olasılığı da gözönünde tuttuğu belirtilirken, gelecek sezon için teknik direktör adaylarının Serse Cosmi Perugia , Adriano Sala Siena , Roberto Mancini, Alberto Malesani ve Gianluca Vialli olduğu öne sürüldü. 
     Gazetede ayrıca İtalya'daki teknik direktör pazarıyla ilgili uzmanların görüşlerine yer veren bir haber yer alırken, ''Fiorentina takımının eski teknik direktörü şu anda İtalya Milli Takımı'nın başında bulunan Giovanni Trapattoni, ''Sezon ortasında sözleşme görüşmeleri yapmak doğru değil. Benim deneyimlerime göre bu takım için iyi değil. Asla böyle birşey yapmadım hep sezon sonunu bekledim'' dedi. Bu arada İtalya'da ara transfer bu akşam sona ererken, AC Fiorentina takımı herhangi bir transfer yapmamayı tercih etti. Uzun süredir sakat olan Brezilyalı orta alan oyuncusu Amaral'ın ise iyileştiği ve hafta sonunda Napoli karşısında forma giyme şansının bulunduğu bildirilirken, Brezilyalı futbolcu teknik direktör Terim'e ve takıma güvendiğini söyledi. 




</TEXT>
</DOC>
