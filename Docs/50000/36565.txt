<DOC>
<DOCNO> 36565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sondun05.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ordusu küçülme yolunda.. 
</HEADLINE>
<TEXT>

     Halen 1 milyon 400 bin kişilik mevcuduyla dünyanın en güçlü silahlı kuvvetleri konumundaki ABD ordusu, yeniden belirlenmekte olan askeri strateji doğrultusunda, 10 yıl içinde ikinci defa önemli bir küçülmeye hazırlanıyor. 
     Ancak aynı anda iki savaş doktrininden vazgeçen ve ağırlığı füze kalkanı gibi teknolojik ağırlıklı ve pahalı savunma projelerine vermek isteyen Savunma Bakanı Donald Rumsfeld ile ABD ordusunun mevcut personel düzeyinin korunmasını isteyen komutanlar arasında, küçülme planları yüzünden görüş ayrılıkları ortaya çıktı. 
     Pentagon'un ordunun küçültülmesi yönündeki planları, ilk defa açık şekilde Rumsfeld'in yardımcısı Paul Wolfowitz'in düzenlediği basın toplantısında dile getirildi. Wolfowitz, ''Ordumuzda daha küçük bir güç yapısıyla tehditlerin karşılanması yönünde önemli bir çalışma yürütüyoruz'' dedi. 
     Washington'daki askeri uzmanlar da Eylül sonuna kadar hazırlanması öngörülen dört yıllık savunma değerlendirmesi sonucunda, ABD Kara Kuvvetleri'ndeki 12 tümenden 2'sinin, Hava Kuvvetleri'ndeki filolardan bazılarının ve Deniz Kuvvetleri'ndeki uçak gemisi formasyonlarından bir kısmının kaldırılabileceğini belirttiler. Bu planın gerçekleşmesi durumunda, ABD silahlı kuvvetlerinin mevcudunun, 100 bin ila 200 bin kişi kadar azaltılabileceği kaydedildi. Rumsfeld'in üzerinde çalıştığı yeni askeri strateji çerçevesende de, ABD'nin son on yıldır uyguladığı ''aynı anda iki büyük boyutlu bölgesel savaşa hazır olma'' ilkesi, büyük ihtimalle, ''bir cephede savaş, bir başka cephede düşmanın engellenmesi'' prensibine indirgenecek. 
     Savunma Bakanı Rumsfeld, ayrıca artık Avrupa'da büyük boyutlu savaş çıkma ihtimali kalmadığı gerekçesiyle, ordunun, özellikle ''yeni rakip Çin'i kontrol edebilecek şekilde'' Asya'da daha üst düzeyde konuşlandırılmasını istiyor. Bu çerçevede, ABD'nin Avrupa'daki 100 bin kişilik askeri gücünün de önemli ölçüde indirilmesi bekleniyor. 
     Amerikan medyasına yansıyan bilgilere göreyse ABD silahlı kuvvetlerinin üst kademesindeki komutanların çoğunluğu, ordunun, şu andaki güç yapısıyla bile görevlerini yerine getirmekte zorlandığını belirterek, yeni bir küçülmeye karşı çıkıyor. Bu komutanlar, yeni askeri strateji ve orduda küçülme planlarının, Rumsfeld'in çevresindeki bir grup danışman tarafından yürütüldüğüne dikkati çekerek, silahlı kuvvetlerin geleceğini belirleyecek kilit kararlarda kendilerine yeteri kadar danışılmamasından şikayet ediyor. 
     Rumsfeld ekibi ise, yeni dönemde savaşın teknolojik bir olguya dönüşeceğini savunarak, ABD savunmasında çok gelişmiş uzay silahları, füze kalkanı sistemi ve savaş uçaklarının alımına ağırlık verilmesini istiyor. Rumsfeld ve yardımcıları, bu çerçevede ordunun insan gücündeki bir indirimin, zaafa yol açmayacağını ifade ediyor. ABD, son büyük güç indirimini 1993-94 yıllarında yapmış ve ordunun mevcudu yaklaşık 500 bin kişi azalmıştı. 







</TEXT>
</DOC>
