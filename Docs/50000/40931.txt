<DOC>
<DOCNO> 40931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sondun01.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı bir aile ölen çocuklarını gizlice klonlatmış 
</HEADLINE>
<TEXT>

     ABD'de, 10 aylık bebekleri kalp yetmezliğinden ölen bir ailenin, ölen çocuklarını klonlattığı ve klonlanmış hücrelerin donmuş olarak bir laboratuvarda beklediği ortaya çıktı. 
     Adını açıklamadıkları West Virginia'daki bir laboratuvarın çalışmaları için para döken Mark ve Tracy Hunt, yasal engeller yüzünden çalışmalara ara verildiğini ancak umutlarını yitirmediklerini söylediler. Mark ve Tracy Hunt, ilk kez Amerikan ABC televizyonunda yayımlanan röportajlarında, ''Halen, oğlumuz Andrew'nun dokularıyla yürütülecek çalışmalar sonucu, onu alıp bir gün eve geri getirebileceğimizi umuyoruz'' dediler. 
     Tracy Hunt, daha önce hayvanların başarıyla klonlandığını belirterek, insanlar için de aynı şeyin yapılabileceğine inandıklarını söyledi. Hunt, ''bize göre bütün anne babalar, çocukları için yapabilecekleri herşeyi yaparlar. Bizim yapmaya çalıştığımız da bu'' dedi. Mark Hunt da, oğulları Andrew'nun ölümünden sonra bir erkek bebek sahibi olduklarını ancak Andrew için sevgilerinin eksilmediğini belirtti. Hunt, bir soru üzerine, ''Tanrı'yla oyun oynadığımız eleştirilerine katılmıyorum. Bu, ölüyü yeniden canlandırma çabası değil. Biz dini inancı olan insanlarız'' diye konuştu. Çift, herşey yolunda gider de Andrew'un klonunu eve götürebilirlerse, bunun Andrew'nun kendisi değil, ikizi olacağının da farkında olduklarını belirttiler. Hunt çiftinin şu ana kadar klonlama faaliyetlerine, 1 milyon dolardan fazla para harcadığı kaydediliyor. 







</TEXT>
</DOC>
