<DOC>
<DOCNO> 38951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sonspo05.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk yüzücü rekor denemesine başladı 
</HEADLINE>
<TEXT>

     Milli yüzücü Engin Sönmezoğlu, 200 kilometrelik Çardak-Akçay etabını yüzerek, rekor kırmayı hedefliyor. Sönmezoğlu, rekor denemesi için bugün Çanakkale'nin Lapseki ilçesine bağlı Çardak Beldesi'nden start aldı. 
     Halen Guiness Rekorlar Kitabı'nda 77 kilometre olan, ''Uzun Mesafe Dünya Yüzme Rekoru'nu'' kırmaya hazırlanan Sönmezoğlu, maraton öncesi basın mensuplarına yaptığı açıklamada, rekoru kırmayı hedeflediğini söyledi. 
     Yaklaşık 2 aydır Saros Körfezi'nde bu maraton için hazırlık yaptığını belirten Sönmezoğlu, ''Uzun yıllardır bu rekoru kırmak için çalışıyorum. Daha önce Marmara Denizi'nin boydan boya geçtim ve Atatürk Barajı'nda yüzdüm. Türkiye'nin yüzmede bir Avrupa ve Dünya rEkoru yok. Ben bir Türk olarak bunu gerçekleştirmek istiyorum'' dedi. 
     Bayındır Hayat Sigorta sponsorluğunda Çardak'tan yüzmeye başlayan ve parkuru Balıkesir'in Edremit İlçesi'ne bağlı Akçay Beldesi'nde tamamlamayı planlayan Sönmezoğlu'na, denizde ve karada bir sağlık teknesi ile deniz kurtarma ekibi eşlik ediyor. 
     Sönmezoğlu, 200 kilometrelik etabı en az 24 en fazla 36 saatte tamamlamayı planladığını, maraton boyunca mineral, karbonhidrat ve proteinden oluşan sıvılarla denizde besleneceğini bildirdi. 
     Sönmezoğlu'nun maraton denemesine, Guiness adına Yüzme Federasyonu temsilcisi Hakan Eskioğlu ve Türkiye Milli Olimpiyat Komitesi'nden Murat Şirikçi gözlemci olarak eşlik ediyorlar. 







</TEXT>
</DOC>
