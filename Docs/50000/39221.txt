<DOC>
<DOCNO> 39221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/soneko09.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası "Türkiye'de mali ve parasal disiplin sağlanmıştır" 
</HEADLINE>
<TEXT>

     Merkez Bankası'ndan yapılan açıklamada, gerçekleştirilen reformların bozuk iktisadi yapıyı büyük bir değişime uğrattığı, bankacılık sektörünün sorunlu bankalardan arındırıldığı, kalan bankaların sermaye yapılarının güçlendirilmesi yönünde önemli adımlar atıldığını belirtilerek, ''Türkiye'nin iktisadi temelleri giderek düzelmektedir. Bir istikrar programının olmazsa olmaz koşulu olan mali ve parasal disiplin tümüyle sağlanmıştır'' dendi. 
     İktisadi temellerin düzeltilmesinin yeterli olmadığını ifade edilen açıklamada, ''Bekleyişlerin olumlu ya da olumsuz olmasına bağlı olarak aynı iktisadi temeller çok farklı iktisadi sonuçlar doğurabilir. Bekleyişlerin, uluslararası tüm ölçütler açısından son derece başarılı bunca iktisat politikası uygulamasının hak ettiği olumluluk düzeyinde oluşması halinde, toplumca arzu edilebilir sonuçlara kısa sürede ulaşılacağı açıktır'' görüşlerine yer verildi. 
     
     Temmuz'da şok 
     Açıklamaya göre, Ağustos ayı bekleyişlerin olumluya çevrilmesi açısından son derece önemli gelişmelere sahne oldu. Türkiye'nin Güçlü Ekonomiye Geçiş Programı'nın tasarlanması sırasında öngörülmeyen, ancak Haziran ve Temmuz aylarında ekonomiye bir dizi şok etkisi yaparak olumsuz bekleyişlerin yaygınlaşmasına yol açan gelişmeler Ağustos ayında giderek gündemden düştü. 
     Açıklamada, Merkez Bankası'nın 16 Temmuz'da kısa vadeli faiz oranlarını artırmasının temel nedeninin, söz konusu gelişmelerin özellikle döviz kurları üzerindeki etkisiyle enflasyonist bir süreç başlatabileceği endişesi olduğu kaydedildi. 
     Açıklamada, şöyle denildi 
     ''Olumlu iktisadi bekleyişler, sadece döviz kurlarındaki hareketlerin iktisadi temellerden uzaklaşmasına ve giderek köpük niteliğine bürünmesine yol açmakla kalmıyor, aynı zamanda, algılanan riskler arttığından faiz oranları da yükseliyor, bu süreç içerisinde 'iç borç stokunun ne kadar çevrilebilir' olduğu sorusu da hep gündemde kalmaktadır. 
     Ağustos ayı içerisinde Hazine Müsteşarlığı'nın yaptığı açıklamalarve gerçekleştirdiği başarılı ihaleler, iç borcun çevrilebilirliği açısından oluşan soru işaretlerinin azaldığını göstermesi nedeniyle son haftalarda, ikincil piyasalarda faiz oranlarında sürekli bir düşüş eğilimine sebep oldu.'' 
     
     Ağustos'ta müdahale yok 
     Gelişmelerin, Ağustos ayında Merkez Bankası müdahalelerinin yok sayılabilecek bir düzeye inmesine imkan verdiği belirtilen açıklamada, bunun döviz piyasalarının daha sağlıklı bir şekilde işlemesinin ön koşullarından birisini sağladığı bildirildi. 
     Öte yandan, açıklamaya göre, dış koşulların da olumlu etkisiyle, Arjantin ve Türkiye ekonomilerinin uygulanan program açısından oldukça farklı oldukları giderek daha iyi anlaşıldı. 
     Bankaların bir kısmı yeni dış kredi anlaşmaları imzalarken, bir kısmının da kısa süre içerisinde benzer anlaşmaları gerçekleştireceği gözlendi. 
     Giderek artan cari işlemler fazlası ile birlikte ele alındığında bu gelişmelerin, döviz piyasalarını daha da rahatlatacak gelişmeler olarak görüldüğü belirtilen açıklamada, şöyle denildi 
     ''Bu gelişmelerin, iktisadi bekleyişleri, uygulanmakta olan programın hak ettiği olumluluk düzeyine doğru yönlendirdiği düşünülmektedir. Bu sürecin kesintiye uğramaması halinde, faiz, döviz kuru ve enflasyon gibi değişkenlerin iktisadi temellere uygun bir düzeye oturacağını ifade etmek gerekir. 






</TEXT>
</DOC>
