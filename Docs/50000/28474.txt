<DOC>
<DOCNO> 28474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/ekonomi/eko00.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tepe, parayı havada arıyor 
</HEADLINE>
<TEXT>

Atatürk Havalimanı yeni Dış Hatlar Terminali’ni Akfen ve Via ile birlikte inşa eden Tepe Grubu, şimdi de Rusya, Mısır, Kazakistan ve Arnavutluk’taki havaalanlarına talip 
     AÇIK KOYU SOHBETLER EYLEM TÜRK 

     İstanbul Atatürk Havalimanı yeni Dış Hatlar Terminali’ni ortakları Akfen ve Via ile birlikte inşa eden Tepe Grubu gözünü şimdi yurtdışındaki havalanı projelerine dikti. 
     Grup, Arnavutluk, Kazakistan, Mısır ve Rusya Leningrad ve Moskova havaalanı projelerine teklif sunmaya hazırlanıyor. Tepe Grubu Murahhas Aza’sı Ali Kantur, havaalanı yapım ve işletmesinde deneyim sahibi olduklarını belirtirken, iç piyasadaki daralma nedeniyle dışarıdaki projeleri daha sıkı takip etmeye başladıklarını söyledi. Kriz nedeniyle hedef değiştirmeyi düşünmediklerini belirten Kantur, geçen yıl 1 milyar dolar olarak gerçekleşen cirolarının da bu yıl aynı seviyeyi korumasını bekliyor. Kantur, kriz nedeniyle grup şirketlerini küçültmeyi düşünmediklerini de belirtirken, "Maliyetlerimizi denetim altına aldık. Daha dikkatli davranıyoruz" diyor. 
     
Kriz Tepe Grubu’nu nasıl etkiledi 
     Hedeflerimizde büyük sapmalar söz konusu değil. Ancak erteleme tabi olabilir. Yılda bir - iki alışveriş merkezi kurmak istiyoruz. Birkaç aylık aksamalar olabilir ama bu hedefimiz devam ediyor. Bu merkezlerin içinde Tepe Home olarak yer alıyoruz. Tepe Sinemaları olarak yer alıyoruz. Bu yatırımlar devam ediyor. Şu anda dört alışveriş merkezimiz var. İki tanesinin inşaatı devam ediyor. Birinci hedefimiz 20 alışveriş merkezine ulaşıp 1 milyar dolarlık yatırım yapmak. Kurduğumuz alışveriş merkezlerinde sinema salonları da açıyoruz. Şu anda 15 sinema salonumuz var bunu da 50 - 60’a çıkarmayı hedefliyoruz. 
     
İnşaatta yeni projeler neler 
     Dışarıda proje peşindeyiz. Çünkü iç piyasa daraldı. Yurtdışında Kazakistan’da, Azerbaycan’da bir projemiz var. Havaalanı projelirini takip ediyoruz. Çünkü hem yapım, hem işletme konusunda büyük deneyimimiz oldu. İçeride daralma olunca dışarıda işleri daha sıkı takip etme gereği çıktı. Firmalar ihracata yönelirken, inşaat sektörü de dışarıdaki projelere gözünü dikti. Biz de dışarıya açılmaya çalışıyoruz. Arnavutluk, Kazakistan, Mısır ve Rusya’da havaalanı projelerini takip ediyoruz. 
     
Bu projelerin değeri ne kadar 
     Kahire Havaalanı’nı yenilemeyi düşünüyorlar. 500 milyon dolarlık proje bu. Rusya’da hem Leningrad hem de Moskova’da havaalanı projesi var. Bunlar 200 milyon dolarlık proje. Bir kısmı yap -işlet -devret modeli, bir kısmı kredili. Mesela Kahire’deki kredili. Doğru bir kredi olduğuna inandığımız zaman daha sıkı asılacağız. Leningrad ve Arnavutluk’taki ise yap - işlet - devret modeliyle olacak. Arnavutluk’taki 30 - 40 milyon dolarlık bir proje. Ülkeleri çok iyi izleyerek gitmek lazım. İş bekleyen değil, iş yaratan bir kurumuz. 
     
Kriz sonrası Tepe Grubu da ihracata ağırlık verdi mi 
     Bir kere inşaat ihraç ediyoruz. Yapı malzemeleri, mobilya satıyoruz. Alçıpan ve Betopan’ı Malezya hatta Şili’ye satıyoruz. İsrail, Ukrayna’ya da ihracat yapıyoruz. Mobilyayı da komşu ülkelere satıyoruz ama hedefimiz Avrupa. Bu pazarda daha sistematik olarak yer almayı düşünüyoruz. Önümüzdeki iki üç yıl içinde halka açılmayı da düşünüyoruz. 
     
Sörfle uçuyor      Ali Kantur, 1969’da Hacettepe Üniversitesi Vakıflarınca kurulan ve Bilkent Üniversitesi’ni kurduktan sonra Bilkent Holding bünyesinde faaliyet göstermeye başlayan Tepe Grubu’na 1974’te genç bir endüstri mühendisi olarak girdi. Kantur’un "ömrünün yarısını" verdiği Tepe Grubu bugün inşaat, inşaat malzemeleri, mobilya, enerji, spor, sinema, alışveriş, bilişim, güvenlik, turizm, catering, ve duty free sektörlerinde faaliyet gösteren 21 şirket ve 15 iştirake sahip. Grubun tüm sorumlulukları üstlenen Kantur sörfle stres atıyor. "Rüzgarı arkanıza almışsınız. İstediğiniz yere uçuyorsunuz. Çok keyifli bir spor" diyen Kantur, sörf yaparken hiçbir şey düşünmüyor. Çünkü, "Düşünür-seniz denize düşersiniz." 
     
Yeni terminalle alışveriş patladı      Atatürk Havalimanı Dış Hatlar Terminali açılırken Tepe yöneticileri nefeslerini tutup dört gözle bagaj bantlarının çalışması izlemiş. Çünkü yeni açılan 10 havaalanından dokuzunun bagaj sistemi çöküyormuş. Bu da sistemden saatte 10 bine yakın bagajın geçmesinden kaynaklanıyormuş. Kantur, açılıştan önce sistemin bagaj yerine kum torbaları konarak denendiğini ama bunun yeterli olmadığını belirtiyor. Sistemin, bagajları yolcunun gideceği havaalanı bölümüne attığını anlatan Kantur, "Eğer sistem çökseydi, Frankfurt’a giden yolcuların bavulları Singapur’a gidebilirdi. Ama çok şükür böyle bir şey olmadı" diyor. Kantur’un yeni terminalle ilgili bir diğer ilginç vurgusu da duty free’deki kişi başına alışverişin eskisine göre yüzde 50 artmış olması. 
     



 EKONOMİ 






















</TEXT>
</DOC>
