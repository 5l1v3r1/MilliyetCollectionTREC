<DOC>
<DOCNO> 15859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/spor/yfburu.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrick aldı 
</HEADLINE>
<TEXT>

     ÖMER ÜRÜNDÜL 

     Türkiye Kupası finalinde heyecanlı ve zevkli bir mücadele izledik. Sonuçta Gençlerbirliği penaltılarla kupayı müzesine götürdü. 
     Fenerbahçe’nin dün gece en büyük hücum silahı yüksek toplar ve frikiklerdi. Çünkü maç boyunca kolektif bütünlük ve organize ataklar sahaya yansımadı. Önce bir ölü toptan Johnson ile erken skor avantajı yakalandı. Kısa süre bu golün moraliyle kontrolü elde tuttular. Ancak Gençlerbirliği’nin başarılı bir sol kanat bindirmesi sonucu skora denge geldi. Devre sonuna kadar ataklar karşılıklıydı. Ama gole yakın iki pozisyon Fenerbahçe’den geldi. Aslında Andersson kafayla ve vücudunu kullanarak uzun toplarda rakip defansın dengesini bozup hataya zorluyordu. Ogün ise alışılmış depar kulvarlarına giriş çıkışları yapamadı. Balic de Andersson’a yaklaşmayı bir türlü akıl edemedi. Her aldığı topu bir asist dışında gereksiz şutlara dönüştürdü. 
     İkinci yarıda Gençlerbirliği öne geçti. Bundan sonra Fenerbahçe bütün riskleri göze aldı ve beraberliği yakaladı. İlk defa Lazetiç tarafından bir sağ kanat bindirmesi şekillenince, Andersson ile beraberliği buldular. 120 dakikanın sonuna kadar karşılıklı ataklarla geçti. Ama tehlikeli pozisyonlar yine Fenerbahçe’den geldi. Hepsi de genelde yüksek toplardan oluştu. Bu arada bizce Fenerbahçe’nin defans bloku başarılıydı. Yenen ikinci golde Mirkoviç zamanlama hatası yaptı. Ama bunun dışında pres rahatsızlığı olan bir takımda defans bloku ancak bu kadar görev yapabilir. 
     Fenerbahçe penaltılarda kupayı kaybetti. Tabii ki iyi bir futbol oynamadı. Ama maçın geneline baktığımız zaman yenen goller dışında Gençlerbirliği’nin pozisyonu yok. Fenerbahçe’nin hazırlanmış pozisyonları yoktu, ama ciddi beş gollük fırsatı vardı. Yine de gecenin yıldızı Patrick’i aşamadılar. 
     Gençlerbirliği hırslı ve disiplinli bir futbol sergiledi. Son haftalardaki başarısız gidişat, tabii ki sahaya zaman zaman yansıdı. Bilhassa orta sahanın hücuma desteği çok kısır kaldı. Buna rağmen istediklerini elde ettiler. Tabii ki, başta Patrick sayesinde. Bir bakıma maç içindeki mükemmel kurtarışlarına iki de penaltıyı ekleyerek kupayı aldı götürdü. 
     Kupada önce Beşiktaş’ı sonra Fenerbahçe’yi deviren Samet Aybaba’yı da kutlarız. 
     Hakem Ali Aydın, birkaç hatası dışında genelde başarılı bir yönetim gösterdi. 
     


 SPOR 





























</TEXT>
</DOC>
