<DOC>
<DOCNO> 19724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sonspo13.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
42 bin kişini izleyeceği derbide hasılat rekoru bekleniyor 
</HEADLINE>
<TEXT>

     Fenerbahçe ile Galatasaray arasında yarın yapılacak derbi maçta, Fenerbahçe Şükrü Saracoğlu Stadı'nın yeni yapılan kale arkası tribünü de hizmete girecek. 
     Yaklaşık 10 bin kişi kapasiteli yeni tribün, ufak bazı eksikleri bulunmasına rağmen, derbi maçta sarı-lacivertli takıma tribün desteği sağlanması için yarın taraftara açılacak. 
     Bu tribünün tamamında Fenerbahçeli taraftarların oturacağı bildirildi. 
     
     42 bin kişi izleyecek 
     Fenerbahçe Şükrü Saracoğlu Stadı'nın yarın hizmete girecek yeni kale arkası tribünüyle birlikte toplam kapasitesi 42 bine ulaşacak. Böylece derbi maçı statta, İstanbul için rekor sayılacak, 42 bin izleyebilecek. 
     Fenerbahçe Şükrü Saracoğlu Stadı böylece, yaklaşık 70 bin kişi kapasiteli İzmir Atatürk Stadı'nın ardından, Türkiye'nin en fazla seyirci kapasiteli 2. stadı unvanını alacak. 
     
     Biletler tükendi 
     Derbi maçın biletleri ise satışa çıktığı ilk gün tamamen tükendi. Yaklaşık 10 gün önce satışa çıkarılan ve ilk gün biten biletlerin yanı sıra, bu maçta hizmete girecek yeni kale arkası tribünün biletleri de satışa çıktığı dün tamamen satılmıştı. 
     
     Hasılat rekoru 
     Fenerbahçe ile Galatasaray arasında yarın yapılacak derbi maçta hasılat rekoru kırılacak. Maçın biletlerinin tamamen satılmasıyla, sarı-lacivertli kulübün kasasına, Biletix firması payı çıktıktan sonra ve kombine biletler dışında, 450 milyar liraya yakın bir hasılatın gereceği öğrenildi. 
     
     Karaborsacılar devrede 
     Derbi maçın biletlerinin satışa çıktığı ilk günlerde tamamen tükenmesi, karaborsacıları devreye soktu. Maça gösterilen olağanüstü ilgi nedeniyle, karaborsacıların çok sayıda bilet aldıkları ve bunları yüksek fiyattan satmaya başladıkları öğrenildi. 
     Bu arada polis, taraftarları karaborsa bilete itibar etmemeleri konusunda uyarırken, bugünden itibaren stat çevresinde alınacak önlemlerle karaborsacılara göz açtırmayacak. 
     
     Sahte bilet uyarısı 
     Bu arada yetkililer, sahte maç biletlerine karşı sporseverlerin dikkatli olmalarını istedi. Elinde sahte bilet bulunanların kesinlikle stada sokulmayacağı belirtilirken, sporseverlerin bu nedenle karaborsadan bilet almamaları istendi. 
     
     Özel seyirciler 
     Öte yandan derbi maçı izlemek üzere Rusya ve İsrail'den özel seyirciler geldi. Fenerbahçeliler Derneği Moskova Şubesi'ni temsilen 100 kişi ile, Revivo'için İsrail'den gelen 1000'e yakın sporseverin derbi maçı izleyecekleri öğrenildi. 
     
     Tribünde şov olacak 
     Derbi maç için takımlar son hazırlıklarını basına kapalı gerçekleştirirken, taraftarlar da tribünde şov yapmak için planlar yapıyor. 
     Maçı statta izleyecek yaklaşık 40 bin Fenerbahçe taraftarı, Şükrü Saracoğlu Stadı'nda renkli görüntüler sergilemek için seferber oldu. Sarı-lacivertli taraftarların dev bayraklar, flama ve bu maç için özel olarak hazırlanmış tişörtlerle maça gelecekleri, tribünlerde çeşitli şovlarla renkli görüntüler oluşturacakları bildirildi. 
     Galatasaraylı taraftarlar da Kadıköy'de maraton tribünün sol köşesinde kendilerine ayrılan 1900 kişilik bölümde takımlarını destekleyecekler. 






</TEXT>
</DOC>
