<DOC>
<DOCNO> 22449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sontur24.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK Ankara'ya yürüyor 
</HEADLINE>
<TEXT>

     Kamu Emekçileri Sendikaları Konfederasyonu'nun KESK , Kamu Çalışanları Sendika Yasa Tasarısı'nın geri çekilmesi amacıyla Ankara'ya düzenlediği yürüyüş, Kadıköy İskele Meydanı'ndan başladı. 
     Meydanda toplanan sendika üyelerine, bir konuşma yapan KESK Genel Başkanı Sami Evren, toplu sözleşme ve grev hakkı ile sendikal hak ve özgürlüklere sahip çıkmak için yürüdüklerini söyledi. 
     Hükümetin izlediği politikalarla halkı ve çalışanları mağdur ettiğini savunan Evren, grevsiz ve toplu sözleşmesiz sendika hakkının kamu çalışanlarının değil, belli bir partinin ve bu partinin ''uydusu olan sahte sendikanın'' talebi olduğunu öne sürdü. 
     Sendikasız demokrasi, toplu sözleşme ve grevsiz de sendika olamayacağını kaydeden Sami Evren, şöyle devam etti 
     ''Bugün sahte yasanın geri çekilerek toplu sözleşmeli, grevli, özgürlükçü ve demokratik bir yasa için 5 günlük Ankara yürüyüşüne başlıyoruz. Ankara'da onbinlerce kamu emekçisiyle buluşarak, Kızılay'da nasıl bir yasa istediğimizi bir kez daha haykıracağız. Bu eylemimiz son bir uyarı eylemidir. Hükümet yasa tasarısını Meclis gündemine getirirse, başta Ankara olmak üzere bütün illerde her türlü demokratik tepkiyi göstermekten çekinmeyeceğiz.'' 
     
     Yürüyüş sırasında tartışma 
     Evren'in konuşmasının ardından yaklaşık 700 kişilik grup, ''Sahte sendika yasasına hayır'' pankartıyla İskele Meydanı'ndan yürüyüşe başladı. 
     ''Toplu sözleşme hakkımız, grev silahımız'', ''Yasakçı yasa geri çekilsin'', ''Devlet güdümlü sendikaya hayır'' şeklinde slogan atan ve bazı dövizler taşıyan grup, Altıyol'u geçerek Söğütlüçeşme Caddesi'nden Kadıköy Belediyesi binasına kadar yürüdü. 
     Burada Ankara yürüyüşüne katılmayacak olan memurlar ayrılırken, yürüyüşü gerçekleştirecek yaklaşık 400 memur Kartal'a kadar yürümek istedi. Ancak buna engel olmak isteyen ve barikat oluşturan Çevik Kuvvet polisi ile yürüyüşçüler arasında tartışma çıktı. 
     DSP İstanbul Milletvekili Rıdvan Budak'ın Kadıköy İlçe Emniyet Müdürü Gündüz Memişoğlu ile yaptığı görüşmenin ardından, ''Sendikasız demokrasi olmaz'' yazılı beyaz önlükler ve şapkalar giyen grup, sloganlarla minibüs yolundan kaldırımı kullanarak Kartal'a doğru yürüyüşe geçti. 
     Kadıköy Belediyesi'ne kadar yapılan yürüyüşe, Rıdvan Budak'ın yanı sıra DİSK Genel Başkanı Süleyman Çelebi, KESK eski Genel Başkanı Siyami Erdem, ÖDP Genel Başkanı Ufuk Uras, EMEP Genel Başkanı Levent Tüzel ile bazı sivil toplum örgütlerinden temsilciler katıldı. 
     KESK üyesi memurlar, bu gece Kartal'da konakladıktan sonra yarın sabah araçlarla Gebze'ye hareket edecekler. Kocaeli, Bursa ve Eskişehir'e gidecek olan memurlar, 26 Mayıs Cumartesi günü Ankara'ya ulaşacaklar. 
     Öte yandan DSP Milletvekili Rıdvan Budak, basın mensuplarının ''Siz sendika yasasının çıkmasını isteyen hükümete üye bir partiye dahilsiniz. Yürüyüşe katılmanız bir çelişki değil mi '' şeklindeki sorusunu, ''Grevsiz, toplu sözleşmesiz bir sendika hakkı olamaz. Bu yüzden burada arkadaşlarımla beraberim. Bu bir çelişki değil doğrunun ta kendisidir'' diye yanıtladı. 
     






</TEXT>
</DOC>
