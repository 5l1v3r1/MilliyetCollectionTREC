<DOC>
<DOCNO> 4645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/son/sondun05.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Arif Mardin'e ABD'de, "Yılın Adamı'' ödülü 
</HEADLINE>
<TEXT>

     Müzik yapımcısı Arif Mardin'e, Grammy özel liyakat ödülü ''Trustees''ten sonra, Nordoff-Robbins Müzik Vakfı tarafından müzik alanında ''Yılın Adamı'' ödülünün verilmesi kararlaştırıldı. 
     New York'ta yaşayan Arif Mardin, A.A muhabirine yaptığı açıklamada, ''iki ödüle birden layık görülmekten büyük memnunluk duyduğunu'' ifade etti. Mardin, müzik dalında ''Yılın Adamı'' ödülünü daha önce alan kişiler arasında Phil Collins, Atlantic Plakları eşbaşkanı Ahmet Ertegün ve tanınmış yapımcı David Foster'in bulunduğuna dikkat çekti. 
     Arif Mardin, ''Amerikan Ulusal Plak Kayıt Sanat ve Bilim Kurumu'' tarafından verilecek Grammy ''Trustees' ödülünü 20 Şubat Salı günü Los Angeles'ta düzenlenecek galada alacak. Ödül, plak kayıt sanayiine, şarkı söylemenin dışında önemli katkılarda bulunan kişilere veriliyor. 




</TEXT>
</DOC>
