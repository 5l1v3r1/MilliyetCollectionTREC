<DOC>
<DOCNO> 43397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sondun06.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan gazetesinin iddiası "Ladin Afganistan'ı terk etti" 
</HEADLINE>
<TEXT>

     ABD'nin, geçen hafta New York ve Washington'a düzenlenen saldırıların bir numaralı şüphelisi ilan ettiği Usame Bin Ladin'in 4 gündür Afganistan'da olmadığı iddia edildi. 
     Pakistan'da yayımlanan İnternational The News gazetesinde Behruz Han adıyla Taliban kaynaklarına dayandırılarak hazırlanan haberde, Bin Ladin'in 17 Eylül Pazartesi günü Afganistan'ı terkettiği öne sürüldü. 
     Habere göre, Afganistan'da iktidarı elinde bulunduran Taliban yönetiminin lideri Molla Muhammed Ömer, Bin Ladin'in ülkeyi terk etmek isteğini kabul etti. 
     Pakistan'ın eski İçişleri Bakanı Nasurullah Babar'ın da Bin Ladin'in 4 gün önce Afganistan'ı terkettiğini söylediği kaydedilen habere göre, Taliban kaynakları, Ulema Şurası'nın dünkü kararının Bin Ladin'in Afganistan'ı terkettiğinin işareti olduğunu iddia ettiler. 
     Bu arada, dini kesimlere yakın kaynaklar, Bin Ladin'in Lübnan'da ya da Çeçenistan'ın dağlık bölgelerinde olabileceğini ileri sürdüler. 
     Ulema Şurası, Bin Ladin'den ülkeyi gönüllü olarak terk etmesini istemişti. 







</TEXT>
</DOC>
