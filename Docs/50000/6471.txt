<DOC>
<DOCNO> 6471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/son/sontur11.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk şehit kadın pilot gözyaşlarıyla toprağa verildi 
</HEADLINE>
<TEXT>

     Konya 3. Ana Jet Üssü'nden kalktıktan sonra Karaman'ın Ermenek ilçesi yakınlarında düşen F-5A Tipi savaş uçağının pilotu Hava Pilot Teğmen Ayfer Gök, memleketi olan Burdur'un Bucak ilçesinde toprağa verildi. 
     Konya 3. Ana Jet Üs Komutanlığı'nda bu sabah düzenlenen askeri törenin ardından askeri bir uçakla Antalya Askeri Havaalanı'na getirilen ilk şehit kadın pilot Ayfer Gök'ün cenazesi karayoluyla Bucak'a götürüldü. 
     Şehit Pilot Teğmen Ayfer Gök'ün cenazesi, Yenimahalle 121. sokaktaki evine getirildi. Burada, Şehit Pilot Gök'ün annesi Ümmügülsüm Gök, kızkardeşleri Ayşegül Yazar, Ümmügülsüm ve Güllü Gök ile 300'e yakın kadın tabutun önünde yas tuttular. Çok sayıda Bucaklı da, şehit pilotun evine taziye ziyaretinde bulundu. 
     Şehit Pilot'un cenazesi daha sonra Müftülük Camisine getirildi. Buradaki cenaze namazına, Hava Eğitim Komutanı Korgeneral Batmaz Dandin, Hava Kuvvetleri Komutanlığı Personel Başkanı Tümgeneral Erol Ortaç, CHP Genel Başkanı Deniz Baykal, Konya 3. Ana Jet Üs Komutanı Tuğgeneral Rasim Aslan, Antalya Garnizon Komutanı Tuğgeneral İsmail Arıcı, Burdur Garnizon Komutanı Kurmay Albay Engin Şentürk, Burdur Valisi Kadir Koçdemir, Antalya Büyükşehir Belediye Başkanı Bekir Kumbul, Burdur milletvekilleri Süleyman Coşkuner, Mustafa Öz ve Hasan Macit ile şehit pilotun akrabaları, arkadaşları ve çok sayıda vatandaş katıldı. 
     
     



</TEXT>
</DOC>
