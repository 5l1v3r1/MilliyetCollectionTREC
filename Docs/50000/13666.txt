<DOC>
<DOCNO> 13666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sontur07.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rize'de fırtına çatıları uçurdu 
</HEADLINE>
<TEXT>

     Rize ve yöresinde gece başlayan ve saatteki hızı 95 kilometreye kadar ulaşan fırtına nedeniyle bazı binaların çatıları uçtu, enerji nakil hatlarında arızalar meydana geldi. 
     Gece saat 21.00'de başlayan fırtına yaklaşık bir saat devam etti. Fırtına, il merkezindeki bazı binaların çatılarının uçmasına ve elektrik direklerinin yıkılmasına yol açtı. Enerji nakil hatlarında meydana gelen kopmalar nedeniyle, Rize merkeze üç saat elektrik verilemedi. 
     Şiddetli fırtına Güneysu İlçesi'nde de etkili oldu. İlçeye bağlı Gürgen Köyü'nün Zimila Mahallesi'nde Kemal Pehlivan'a ait 3 katlı evin bacasından sıçrayan ateş önce evin yanındaki serenderde, daha sonra da evde yangın çıkmasına neden oldu. İtfaiye ve vatandaşların müdahalesine rağmen ev tamamen yanarken can kaybı olmadı. Enerji nakil hatlarındaki arızalar nedeniyle Güneysu İlçesi'ne geceden bu yana elektrik verilemiyor. Fırtına, Kalkandere İlçesi'nde de etkisini gösterdi. Yolbaşı Köyü'nde yeni yapılan caminin 2 minaresi uçtu. Dülgerli Köyü'nde yıldırım düşmesi sonucu orman yangını meydana geldi. Yangında, 1,5 dönümlük alan yanarken, yangın etrafa yayılmadan söndürüldü. Fırtına daha sonra yerini yağmura bıraktı. Rize'de dün gece metre kareye düşen yağış miktarı 20 kilogram oldu. 




</TEXT>
</DOC>
