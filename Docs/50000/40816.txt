<DOC>
<DOCNO> 40816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sonspo09.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala Milan'da... Gelişmeleri Ümit anlatıyor... 
</HEADLINE>
<TEXT>

     Galatasaraylı Ümit Davala, Fatih Terim yönetimindeki İtalya Ligi takımlarından AC Milan ile kesin anlaşmaya vardı. 
     Milli futbolcu, bugün saat 17.00'de Milano'ya giderek, sözleşme imzalayacağını açıkladı. 
     Ümit, Sarı-kırmızılı taraftarlara yönelik, ''Bu bir veda değil'' başlığını taşıyan söyleşide milli futbolcu şu görüşlere yer verdi 
     ''Öncelikle bu yazıyı yazarken içimde buruk bir mutluluk yaşadığımı belirtmeliyim. Herkes Galatasaray'ın benimle sözleşme yenilemesini bekliyordu, ben de dahil. Ancak bu bir türlü gerçekleşmedi ve rotam İtalya'nın köklü kulüplerinden Milan oldu. Yurtdışında oynama fırsatı bulduğum için seviniyorum. Çünkü daha önce de sitemde defalarca belirttiğim gibi, her Türk futbolcusunun rüyası bir gün Avrupa'da oynamaktadır. Hele ki Milan gibi bir takımda. Ama şuna inanın ki içimde büyük bir burukluk, hüzün var. Çok sevdiğim Galatasaray'dan ayrılmak bana büyük üzüntü veriyor. Kalbim ve ruhum daima sizinle ve takımımla birlikte olacak. Artık sıkı bir Galatasaray taraftarı olacağım.'' 
     Transfer öyküsü 
     Ümit Davala, AC Milan'a transferinin nasıl gerçekleştiğini ise şöyle anlattı 
     ''Bilindiği üzere benim sözleşmem sene sonunda bitiyordu. Bana da Avrupa'nın birçok kulübünden resmi olarak transfer teklifleri geliyordu. Tabii bunların en başında da eski hocam Fatih Terim'in başında bulunduğu Milan takımı geliyordu. Fakat gelen tüm teklifleri ben doğrudan kulübüme ve yöneticilere yönlendiriyordum. Bana fikrim sorulduğunda ''Artık Avrupa'ya gitmemin zamanı geldiğini düşündüğümü'' söylüyordum. 
     Yöneticilerimiz bana gelen tekliflerden en ciddi ve kulüp için en hayırlı olanının Milan olduğuna karar vermişler. Bana sorulsaydı, benim tercihim de zaten kesinlikle Milan olacaktı. Yöneticilerimiz, Milanlı yöneticilerle pazarlığa oturmuşlar ve bu pazarlık sonucunda anlaşmışlar. Bana bu milli takım kampında iletildi. Sizlere daha önce de söz verdiğim gibi, transferimle ilgili gelişmeleri ilk olarak web sitemde açıklayacaktım. Ancak İsveç ile oynayacağımız bu çok önemli maç öncesi böyle bir açıklamayı yapmanın doğru olmayacağını düşünerek, bu açıklamayı maç sonrasına sakladım.'' 
     Futbolu Galatasaray'da bırakacağım 
     Ümit Davala, daha sonra şu görüşlere yer verdi 
     ''Dediğim gibi şu anda içim çok buruk. Ne söyleyeceğimi bilemiyorum. Burada belki de beni en çok sevindiren 2 olay var. Giderken kulübüme yüklü bir para kazandırmış olmak ve Milan gibi bir kulüpte hocalığımı Fatih Terim'in yapacak olması. Şuna da yürekten inanıyorum ki, bir gün Galatasaray'a geri döneceğim ve sarı-kırmızılı forma altında yaşamayı arzuladığım Avrupa Şampiyonlar Ligi şampiyonluğu yaşayacağım. Futbolu da Galatasaray camiasına söz verdiğim gibi bu forma altında bırakacağım. Beni tüm Galatasaraylıların ve futbolseverlerin anladığına inanıyorum.'' 
     Artık Milanlıyım 
     Bugün saat 17.00'de Milano'ya gideceğini kaydeden Ümit Davala, internet sitesindeki açıklamalarını şöyle tamamladı 
     ''Kısmetse bugün resmi sözleşme imzalayacağım. Aslında çok fazla detayı ben de bilmiyorum. Sadece artık Milanlı olduğumu söyleyebilirim. Artık varımı yoğumu tıpkı Galatasaray'da olduğu gibi Milan'da da ortaya koyacağım. Umarım Türkiye'de kariyerime eklediğim şampiyonlukların benzerlerini İtalya'da da yaşarım. Orada sizleri utandırmayacağım ve başarılı olarak göğüslerinizi kabartacağım.'' 
     

</TEXT>
</DOC>
