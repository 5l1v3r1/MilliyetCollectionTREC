<DOC>
<DOCNO> 28082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sonspo02.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, maraton tribününü büyütmeye başladı 
</HEADLINE>
<TEXT>

     Fenerbahçe Kulübü Asbaşkanı Hamdi Akın, Şükrü Saracoğlu Stadı'nın maraton tribününün yıkımına bugün başladıklarını söyledi. 
     Akın, stadın inşaat işlerinin 2002 Mart ayına dek süreceğini belirterek, ''Tribün, mart ayında üstü tamamen kapatılarak tamamlanacak ve hizmete girecek. Stadımızı 9 şiddetindeki depreme dayanıklı bir şekilde inşa ediyoruz'' dedi. 
     Loca satışlarına başladıklarını, en düşük 20, en yüksek 100 bin dolar bedelle satışların sürdüğünü ifade eden Akın, 10 gün içinde locaların tamamının satılacağına inandığını bildirdi. 
     Gaziantepsporlu Hakan Bayraktar ile transferi konusunda anlaştıklarını ve imzayı attırdıklarını belirten Hamdi Akın, Gaziantepspor Kulübü ile de görüşmelerinin sürdüğünü söyledi. 
     Gaziantepspor Kulübü Başkanı Celal Doğan ile uzlaşmak istediklerini kaydeden Akın, ''Eğer anlaşamazsak 15 Temmuz'u bekleyeceğiz'' dedi. 
     Akın, basın mensuplarının ısrarlı sorularına rağmen, başkan Aziz Yıldırım'ın görevine devam edip etmeyeceğiyle ilgili sorulara yanıt vermekten kaçındı. 
     Fenerbahçe başkanlığı görevine daha önce devam edip etmeyeceği konusunda 20 Haziran'da açıklama yapacağını belirten Başkan Aziz Yıldırım, bugün sessiz kalmayı tercih etti. 
     Yıldırım, kulüp binasında İkinci Başkan Uğur Dündar, asbaşkanlar Murat Özaydınlı, Hamdi Akın, Mahmut Uslu ve genel sekreter Vedat Olcay ile birlikte toplantı yaptı. Toplantı sonrası Başkan Yıldırım, herhangi bir açıklama yapmadan kardeşi Ali Yıldırım ile birlikte kulüpten ayrıldı. 
     
     






</TEXT>
</DOC>
