<DOC>
<DOCNO> 48241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sonspo23.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gururumuz Yasemin Dalkılıç, rekor sonrasında neler söyledi 
</HEADLINE>
<TEXT>

     Yunanistan'ın İstanköy Kos Adası açıklarında, ''desteksiz sabit ağırlıkla sabit dalış'' kategorisinde 40 metre derinliğe inerek, bu kategoride ilk bayan dünya rekortmeni olan Yasenim Dalkılıç, rekorunun ''Türk-Yunan dostluğuna'' hediye olduğunu, bu nedenle İstanköy Adası açıklarında daldığını söyledi. 
     Dalkılıç'ı, dalış yaptıktan sonra ada iskelesinde, İstanköy Kaymakamı Vasilis Xipolitas ile dalışın gerçekleştirildiği ve adadaki üç belediyeden biri olan İrakliton Belediye Başkanı Papanicolaov Konstantinos karşıladı. Xipolitas ile Konstantinos, Yasemin Dalkılıç'ı kutlayarak, başarılarının devamını dilediler. 
     Yasemin Dalkılıç daha sonra, Kaymakam, Belediye Başkanı, antrönörü Kübalı Rudi Castineyra ve dün aynı kategoride 47 metreyle erkekler dünya rekorunu kıran Jamaikalı David Lee ile basın toplantısı düzenledi. Dalkılıç ve toplantıya katılanlar önce şampanyayla rekoru kutladılar. 
     Rekor görüntülerinin de yayınlandığı toplantıda Dalkılıç, denemesi hakkında bilgi verdi. Katkı sağlayan herkese teşekkür ederek sözlerine başlayan Dalkılıç, Türk ve Yunan sularının, rekor dalışları için ''en ideal yerler'' olduğunu söyledi. 
     İstanköy Adası'nı, Bodrumlu yöneticilerle güzel organizasyonlar gerçekleştirdiği için seçtiğini belirten Dalkılıç, şöyle konuştu 
     ''Dünya rekorunda organizasyon çok önemlidir. En küçük ayrıntılar düşünülmelidir. Ekibim, dalışa çok iyi hazırlandı. Güvenlik de çok iyi sağlandı. Bunlar olmasaydı, bu rekor kırılamazdı. Rekorumun, Türk-Yunan dostluğuna bir hediye olacağını düşündüm. Bu nedenle İstanköy Adası açıklarında daldım.'' Rekortmen sporcu, sponsorluğunu üstlenen ''Quantum Saatleri''ne de teşekkür etti. 
     Kaymakam Xipolitüas ile Belediye Başkanı Konstantinos da Dalkılıç'a adayı seçtiği için teşekkür ettiler ve bu tür organizasyonlara her zaman destek vereceklerini dile getirdiler. 
     Jamaikalı David Lee ise 27 Kasım'da rekorunu 50 metreye geliştirmek için dalış yapacağını belirterek, Yunan yetkililere teşekkür etti. 
     Yasemin Dalkılıç, 29 Ekim'de yine aynı bölgede, bu kez ''Malzeme destekli serbest ağırlıkla serbest dalış'' kategorisinde ABD'li Tanya Streeter'e ait 70 metrelik dünya rekorunu 72 metreyle kırmaya çalışacak. 
     






</TEXT>
</DOC>
