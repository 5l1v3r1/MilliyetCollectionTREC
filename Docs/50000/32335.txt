<DOC>
<DOCNO> 32335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/soneko21.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
EGS Holding'in mal varlıklarının üzerine ihtiyati tedbir kondu... 
</HEADLINE>
<TEXT>

     EGS Holding A.Ş.'nin mal varlıkları üzerine ihtiyati tedbir konulduğu bildirildi. 
     EGS Holding'in Borsa'ya gönderdiği açıklamaya göre, Tasarruf Mevduatı Sigorta Fonu'nun başvurusu üzerine, Ankara 1. Asliye Ticaret Mahkemesi ihtiyati tedbir kararı aldı. 
     Ankara 26. İcra Müdürlüğü tarafından yapılan icra takibinde, EGS Holding'in mal varlıkları üzerine ihtiyati tedbir koyulurken, 3. kişilere devir ve temliklerinin önlenmesine karar verildi. 
     Bu arada, Fon'a devredilen Ege Giyim Sanayicileri Bankası tarafından 13 Temmuz tarihinde EGS Holding'e müteselsil kefil, müşterek müteselsil borçlu sıfatıyla 141 trilyon 179.4 milyar Türk lirası, 33 milyon 712 bin dolar, 1 milyon 99.5 bin mark nakdi, 13 trilyon 395.6 milyar Türk lirası, 9 milyon 565.3 bin dolar ve 12 milyon 300.7 bin Euro tutarlarında gayrinakdi olmak üzere ihtarname çekildi. 
     Bankacılık Düzenleme ve Denetleme Kurumu Tasarruf Mevduatı Sigorta Fonu'nun da, 13 Temmuz'da EGS Holding'e, 7 gün içinde mal beyanında bulunma çağrısı yaptığı bildirildi. 






</TEXT>
</DOC>
