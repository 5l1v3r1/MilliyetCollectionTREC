<DOC>
<DOCNO> 27683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sondun15.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa sera etkisi yaratan gazları kontrol altına almış 
</HEADLINE>
<TEXT>

     Fransa hükümeti, sera etkisi yaratarak atmosferin ısınmasına yol açan gazların kontrol altında olduğunu açıkladı. 
     Fransa Çevre Bakanı Dominique Voynet, atmosfere bırakılan gaz miktarının istikrara kavuştuğunu, hatta bu konuda az da olsa bir düşüşten söz edilebileceğini belirtti. Voynet, geçen yıl itibarıyla atmosfere bırakılan gaz miktarının, 10 yıl öncesine göre yüzde 3-4 kadar azaldığını kaydetti. Voynet, bu açıklamayı Paris'te düzenlenen iklim değişikliği konferansının açılışında yaptı. Başta ABD olmak üzere sanayi ülkelerinin çoğunun son 10 yılda atmosfere saldığı gaz miktarının, yüzde 15'den fazla arttığına işaret eden Voynet, Kyoto iklim sözleşmesi uyarınca, 2010 yılına gelindiğinde atmosfere bırakılan karbondioksit ve öteki gazların miktarının 1990 yılındaki düzeye indirilmesi gerektiğini hatırlattı. 







</TEXT>
</DOC>
