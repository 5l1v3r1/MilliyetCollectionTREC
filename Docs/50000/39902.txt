<DOC>
<DOCNO> 39902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/guncel/gun02.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır’da Barış’ savaşı 
</HEADLINE>
<TEXT>

1 Eylül Barış Günü nedeniyle Ankara’ya gitmek isteyen HADEP’liler Diyarbakır çıkışında durdurulunca, ortalık savaş alanına döndü 8’i polis, 19 yaralı var 
     ŞEYHMUS ÇAKAN DHA 

     Ankara’da yapmak istedikleri mitinge Ankara Valiliği’nin izin vermemesine karşın, başkente gitmek isteyen HADEP’liler otobüs engeline takıldı. Diyarbakır çıkışında sabahın erken saatlerinde toplanan yaklaşık 3 bin kişiyle polis arasında yaşanan gerginlik sonucu, 8’i polis 19 kişi yaralandı, 16 kişi gözaltına alındı. Olaylar sırasında kadın polislerin de, kadın göstericileri cop kullanarak dağıttığı gözlendi. 
     
     OTOBÜS BULAMADILAR 
     Grup, dün sabah Ankara’ya gitmek için, Siverek yolu üzerindeki Kantar kavşağında toplandı. Polisin arama yaptığı grup, daha sonra otobüslerin hareket ettiği alana giderek firmalarla görüştü. Ancak HADEP’lileri Ankara’ya götürecek otobüs bulunamadı. HADEP’liler, uzun süre alkışlarla halay çekti. Grubun toplandığı alanın etrafında geniş güvenlik önlemleri alınırken, Emniyet Müdürü Atilla Çınar da alana gelerek güvenlik önlemlerini denetledi. Bu sırada kalabalığı dağıtmak isteyen güvenlik güçleriyle HADEP’liler arasında gerginlik meydana geldi. Kalabalığın dağılması için sözlü uyarının ardından grup, terör örgütü PKK lehine slogan atarak dağılmamakta direnince, güvenlik güçleri havaya uyarı ateşi açtı. Bunun üzerine grup, taş ve sopalarla karşılık verirken, bazı vatandaşlar yaralandı. Çınar da, toplanan kalabalığın Ankara’ya gitmesine herhangi bir yasak koymadıklarını, araç bulamadıkları için grubun gidemediğini söyledi. HADEP İl Başkan Yardımcısı Mefair Altındağ ise, otobüs firmalarına polisin baskı yaptığını iddia etti. 
     
     Batmanlılar hedefe ulaşmayı başardı 
     Batman’dan Ankara’ya gelmeyi başaran 10 bin kişi ise Esentepe’de toplanarak halay ve zılgıt çekti. Kalabalık nedeniyle Diyarbakır - Batman karayolu bir süre trafiğe kapandı. HADEP’liler, 40 otobüs ve 250 minibüsle Ankara’ya gitti. Grup hareket ettikten sonra, geride kalanlar, PKK lehine tezahüratta bulundu. Polisin uyarılarına uyulmaması üzerine çıkan çatışmada 2 kişi yaralandı, 150 gösterici de gözaltına alındı. 
     
Barışa muhtacız...’      1 Eylül Dünya Barış günü nedeniyle 6 sivil toplum kuruluşu temsilcisi dün Güvenpark’ta ortak basın açıklaması yaptı. KESK, DİSK, TMMOB, TDB, TEB, TTB adına basın açıklamasını DİSK Genel Başkan Yardımcısı Enver Ökten okudu. Ökten, insanlık yararına kullanılması gereken bilim ve teknolojinin, savaşlar için kullanıldığını belirterek, şunları söyledi "Yakın zamanda gördük ki, halklar arasında düşmanlık yoktur. 17 Ağustos’ta dünyanın dört bir yanından farklı dillerden, farklı ırklardan, farklı dinlerden insanlar yardımımıza koştu." "Bugün insanların barışa daha çok ihtiyacı var" diyen İnsan Hakları Derneği İHD Genel Başkan Yardımcısı Yusuf Alataş ise İHD’nin Barış günü bülten ve afişlerinin yasaklandığını söyledi. 
     



 GÜNCEL 

















</TEXT>
</DOC>
