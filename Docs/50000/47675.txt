<DOC>
<DOCNO> 47675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/yazar/cemal.html </URL>
<DATE> 2001/10/19/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Terör hiçbir zaman başarıya ulaşamayacak’ 
</HEADLINE>
<TEXT>

NATO Genel Sekreteri Lord Robertson’dan Milliyet’e açıklamalar 
     Brüksel 

     NATO Genel Sekreteri Lord Robertson, Brüksel’deki NATO Karargahı’nda Milliyet’e yaptığı açıklamalarda, iyi terör - kötü terör gibi ayrımlara gitmenin son derece sakıncalı olduğunu belirtti ve NATO’nun terörizme karşı savaşta Türkiye’nin de yanında yer alacağını söyledi. 
     "Siyasal amaçlarla şiddete başvurmak hiçbir zaman başarıya ulaşamayacak" diyen NATO Genel Sekreteri şöyle devam etti 
     "Şimdi önemli olan, bir daha buna kalkışanların çok büyük bir bedel ödeyeceklerini onlara göstermektir." 
     İttifakın 52 yıllık tarihinde ilk kez 5. maddesini işlettiğini, yani Amerika’ya yönelik 11 Eylül saldırısını bütün üyelere yapılmış sayarak harekete geçtiğini belirten Lord Robertson, şöyle dedi 
     "Bu tavır, Türkiye’yi ve şu an terörizmden acı çeken her ülkeyi koruyacak bir yaklaşımdır." 
     11 Eylül’le başlayan terörizme karşı savaşın uygarlıklar çatışması olmadığını, kesinlikle İslama karşı savaş da olmadığını vurgulayan Lord Robertson, NATO’ya üye tek Müslüman ülke olarak Türkiye’nin İslam dünyasındaki benzersiz rolünün bugün çok daha büyük önem kazandığını söyledi. 
     Terör örgütlerine karşı mücadelede askeri kampanyanın sadece bir boyut olduğuna işaret eden NATO Genel Sekreteri şöyle devam etti 
     "Her şeyden önce para kaynaklarını kurutmalıyız. Bazen saygı değer yardım kuruluşları maskesini takıyorlar. Bunların gerçek yüzlerini ortaya çıkarmalı ve bu örgütleri kapattırmalıyız." 
     Lord Robertson, terörü destekleyen ülkelerle ilgili bir sorumu yanıtlarken de, bundan sonra bu ülkelerin çok daha dikkatli olmaları gerektiğini belirten bir uyarıya sözlerinde yer verdi 
     "Eğer teröre destek veren ülkeler varsa, ya bu politikalarını değiştirecekler, ya da bizim onların yerine bu politikaları değiştirmemizi göze alacaklar." 
     Avrupa ordusu’na, resmi deyişle Avrupa Güvenlik ve Savunma Politikası AGSP içinde Türkiye’nin eşit söz’ hakkıyla yer alması konusunda ise NATO Genel Sekreteri mesafeli konuştu. Bir çözüm için esnek davranma durumunda olanın Avrupa Birliği değil Türkiye olduğunu belirtti. 
     NATO Genel Sekreteri Lord Robertson’la önceki gün ittifakın Brüksel’deki karargahında yaptığım konuşmanın özeti aşağıda yer alıyor. 
     Soru Türkiye kamuoyunun bazı kesimlerinde çifte standart algılaması var. NATO’nun 11 Eylül sonrası Amerika’ya karşı gösterdiği haklı dayanışmayı Türkiye’nin terörle mücadelesinde sergilemediği belirtiliyor. Ne dersiniz 
     Yanıt NATO kesinlikle çifte standart uygulamıyor. 11 Eylül’de New York ve Washington’da gerçekleştirilen saldırılar, daha önce benzerine hiç rastlamadığımız bir durumdur. NATO 52 yıllık tarihinde, başka ülkeler terörist saldırılara maruz kalmış olsalar da, hiçbir zaman 5. maddeyi yürürlüğe sokmamıştı. 11 Eylül son derece farklı, çok özel bir durumdu. 
     Soru 5. maddenin uygulanması ve NATO’nun 4 Ekim kararı Türkiye açısından da emsal oluşturabilir mı 
     Yanıt Önemli olan ortak bir kararla 5. maddeyi hayata geçirerek uluslararası terörizme en ağır ve etkili biçimde saldırmak kararına varmamızdır. Bu tavır, Türkiye’yi ve şu an uluslararası terörizmden acı çeken her ülkeyi koruyacak bir yaklaşımdır. Bugün kanıtlar El Kaide’yi ve Usame bin Ladin’i gösteriyor. Ancak bu tek ağ olmayabilir. 
     Soru 11 Eylül’de dünya bir medeniyetler çatışması’na mı girdi 
     Yanıt Kesinlikle hayır. Bu bir medeniyetler çatışması değil. Bu tüm uygarlığın şeytanvari kriminallerle çatışması... Hangi orjinden, hangi dinden gelirlerse gelsinler, lanetlenmelidirler. İslamın adını bu şekilde kullanan bu insanlar tecrit edilmeli, cezalandırılmalı ve bunu bir daha yapamayacaklarını anlamaları sağlanmalıdır. 
     Soru Türkiye, NATO’nun tek Müslüman ülkesi, aynı zamanda İslam Konferansı Örgütü üyesi olan tek NATO ülkesi. Türkiye’nin bu bakımdan 11 Eylül sonrası köprü rolü’ arttı mı 
     Yanıt Türkiye’nin bu rolü 11 Eylül sonrası çok daha önemli hale geldi. Teröre karşı bu savaşın İslama yönelik bir girişim olmadığını, bunun bir uygarlıklar çatışması olmadığını, terörizm saldırısının demokrasiye ve uygarlığın tümüne yönelik olduğu mesajını vermeliyiz. İşte bu bağlamda Türkiye’nin rolü çok daha önem kazandı. Cumhurbaşkanı Sezer’le Başbakan Ecevit’in bu mesajımıza destek olacaklarını açıklamalarından büyük memnuniyet duyuyorum. 
     Soru 11 Eylül sonrası Türkiye’nin stratejik öneminin şimdi yeniden tarif edilebileceğini düşünüyor musunuz 
     Yanıt Türkiye’nin stratejik rolü 11 Eylül’den önce de ortadaydı. İslam dünyasıyla bir NATO üyesinin bakış açısıyla konuşabilme olanağına sahip olması Türkiye’nin benzersiz rolüne işaret ediyor. Türkiye bugün teröre karşı savaşın, Müslüman ülkelere ya da İslama karşı değil, kriminel katillere karşı yürütülen bir kampanya olduğunu anlatabilir. 
     Soru Türkiye’nin 11 Eylül sonrası gelişen olaylarla Avrupa ordusu’na yani resmi deyişle Avrupa Güvenlik ve Savunma Politikası’na AGSP eşit söz hakkıyla katılması ihtimali nasıl etkilendi 
     Yanıt AGSP’nin başarıya ulaşması, Türkiye’nin de yararınadır. Çünkü, daha istikrarlı bir Avrupa yaratmayı amaçlıyor. Şu aşamada yaşanmakta olan güçlükleri aşabileceğimizi umuyorum. Türkiye esnek olacak ve biz bu projeyi hayata geçireceğiz. Türkiye de AB’ye üye olduğunda bunun tüm avantajlarından yüzde yüz yararlanacak. 
     Soru 11 Eylül sonrası NATO kendi savunma stratejisini gözden geçirme ihtiyacını hissetti mi 
     Yanıt NATO bunu zaten yapıyordu. Kendisini yeni dünyaya uydurmaya yönelik adımlar atıyordu. Ancak 11 Eylül olayları bu süreci hızlandırdı. 
     Soru Terörizmle savaş aynı zamanda terörün köklerini sulayan rejim ve haydut ülkelere karşı da yapılmalı mı 
     Yanıt Eğer teröre destek veren ülkeler varsa ya politikaları değiştirmeyi ya da bizim onların yerine bu politikaları değiştirmemizi göze almalıdırlar. Askeri kampanya mücadelenin sadece bir parçası. Her şeyden önce bu örgütlerin para kaynaklarını kurutmalıyız. Para olmadan bu tür eylemlere girişemezler. Bazen saygı değer yardım kuruluşları maskesini takıyorlar. Bunların gerçek yüzlerini ortaya çıkarmalı ve bu örgütleri kapattırmalıyız. Ayrıca ülkeler artık senin terörizm markan iyi, diğerlerininki kötü demek durumunda olmadıklarının farkına vardılar. Siyasi amaçlarla şiddete başvurmak hiçbir zaman başarıya ulaşamayacak. Şimdi önemli olan bu saldırıları gerçekleştiren insanların bir daha böyle bir adım atma şanslarının olmayacağını gösterecek ya da buna kalkışanların çok büyük bir bedel ödeyeceklerini garanti edecek mümkün olan en geniş koalisyonu oluşturmaktır. 
     Soru Dünyayı ikinci bir soğuk savaş’ mı bekliyor 
     Yanıt Bu belli bir ısıya sahip bir kampanya olacak. Mali kaynakları, sahte, paravan kuruluşları ve bunlara destek olan rejimleri yakmaya yönelik bir kampanya olacak. Bu savaş belli bir zaman alacak. Komünizm bir ideolojiydi ve yıkılması yaklaşık 40 yıl aldı. Faşizme yönelik İkinci Dünya Savaş ise 6 yıl sürdü. Bunun için hazır olmalıyız. Benim Türk kamuoyuna mesajım, Amerika’ya kararlı biçimde destek olmaları ve uluslararası terörizme karşı mücadelede kararlı olmalarıdır. 
     
     







Hukuk ve siyaset 


Paranın tadı... 


Maaş ve referandum 


Terör hiçbir zaman başarıya ulaşamayacak’ 


İçbükey gündem 


TOEFL'ın da sahtesi çıktı 


Devalüasyon sürer mi 


"Büyük Oyun" 3. perde 


Referandum demokratik bir yöntem değildir 


İşin sırrı Organizasyon 


Bataklıktan pışşşt diyorlar Memed'e 


Kavgayı, sevgiyi nereye yazardınız 


Mızrak çuvala sığmadı 


Kapana sıkışmış hükümet nasıl davranır 


Ediciler ve Büdücüler Hayata yumuşak iniş 


Birleşmenin sonu ya saadet ya felaket’ 


</TEXT>
</DOC>
