<DOC>
<DOCNO> 48458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/dunya/dun01.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam teçhizatlı Kaplancı 
</HEADLINE>
<TEXT>

Frankfurt Havalimanı'nda İran uçağından indirilen Harun Aydın'ın çantasından cihad ve intihar saldırısı diskleri çıktı 
     HAYRİ DİZERKONCA Frankfurt 

     Almanya'da Anadolu Federe İslam Devleti'ni kurduğunu açıklayan ve birkaç yıl önce ölen "Kara Ses" Cemalettin Kaplan'ın hapisteki oğlu Metin Kaplan'ın adamlarından Harun Aydın, Frankfurt Havalimanı'nda yakalandı. Aydın'ın üzerinden, 11 Eylül saldırılarının ardından saptanan "uyuyan terörist" profiline uygun malzemeler çıktı. 
     Geçen yılın sonlarında Düsseldorf Yüksek Eyalet Mahkemesi'nde Halil İbrahim Sofu cinayetiyle ilgili olarak yargılanan, ancak delil yetersizliğinden serbest bırakılan Aydın 29 , bu kez Frankfurt'tan Tahran'a gitmek üzere bindiği İran Havayolları'na ait yolcu uçağından son anda indirilerek tutuklandı. 
     
     Dayanıklı giysileri de var 
     Köln Üniversitesi'nde öğrenci olan Aydın'ın çantasından, biyolojik ve kimyasal silahlara karşı kullanılan dayanıklı malzemeden yapılmış kıyafetler çıktı. Eşyalar arasında, köktendinci militan eğitimi için kullanılan bir "Cihad Eğitimi CDRom"u ile intihar saldırısı resimleri içeren bir disket de bulundu. Çantada, patlayıcı maddelerin tetikleme mekanizmasında kullanılan cıvaya benzer bir hammaddenin ele geçirildiği de belirtildi. 
     Frankfurt Savcılığı'nın yaptığı açıklamada, Aydın'ın eşine yazdığı veda mektubundan, Kölnlü öğrencinin Batı uygarlığına karşı savaşan köktendincilerle beraber mücadele etmek üzere yola çıktığının anlaşıldığı belirtildi. Aydın'ın avukatı Michael Murat Sertsöz ise, "Aydın, fazla bagajı olan bir kişiye yardım etmek üzere birkaç bavulu üzerine almış. Suç aletlerinin o kişiye ait olduğu çok büyük olasılık" dedi. 
     



 DÜNYA 














</TEXT>
</DOC>
