<DOC>
<DOCNO> 1107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/ekonomi/eko07a.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep’ operatörlerine zoraki evlilik gözüküyor 
</HEADLINE>
<TEXT>

     İngiliz araştırma firması Forrester Research’ün Avrupalı 23 cep operatörü arasında yaptığı araştırmaya göre, 2015 yılında Avrupa cep pazarında sadece beş operatör kalacak. 
     Araştırmada, geçtiğimiz yıl 100 milyar dolara yakın para yatırılan üçüncü kuşak sistemlerinin 2013 yılına kadar kar edemeyecekleri belirtilerek operatörlerin nakit sorunlarını aşmak için birbirleriyle evlenmek zorunda kalacağı öne sürüldü. 
     
     Beş şirket kalacak 
     Buna göre GSM 900 ve GSM 1800 sistemleri pazarının da Avrupa’da doyma noktasına ulaşacağı, müşteri bulamayan operatörlerin de fiyat kırma savaşına girmek zorunda kalacağı ortaya çıktı. 
     Çalışmada, 2015 yılında Avrupa’ya hakim olacak beş operatörden dördünün kendilerini şimdiden belli ettiği vurgulandı. İngiliz Vodafone Airtouch, Alman T - Mobil, Fransız Orange ve İngiliz BT Cellnet firmalarının güçlü mali yapıları sayesinde gelecek 15 yıl içinde yaşanacak evlilik furyasından bünyelerine diğer operatörleri katarak çıkacakları iddia edildi. 
     Beşinci firmanın ise Hollandalı Royal KPN, İspanyol Telefonica, ve İtalyan Telecom İtalia’nın arasından çıkması bekleniyor. Aynı araştırmaya göre cep telefonu kullanma oranının en yüksek olduğu İskandinav ülkelerindeki yerel operatörlerin de 2008 yılından itibaren büyük firmaların stratejik ortakları olması öngörüldü. 
     


 EKONOMİ 



















</TEXT>
</DOC>
