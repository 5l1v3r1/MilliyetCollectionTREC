<DOC>
<DOCNO> 1736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sontur21.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Raporlar Başbakanlık'ta 6 ay bekletildi" iddiasına Başbakanlık'tan yanıt 
</HEADLINE>
<TEXT>

     Başbakanlık, Beyaz Enerji Operasyonu ile ilgili olarak ''Raporlar 6 ay bekletildi'' iddiasında sözü edilen raporun, 5 kişilik komisyonun 3 üyesinin görüşlerini içeren metin olduğunu ve söz konusu incelemenin henüz tamamlanmadığını bildirdi. 
     Başbakanlık'ın açıklamasında, ''Eksikliklerin giderilmesini müteakip inceleme tamamlanarak gereği yapılacaktır'' denildi. Başbakanlık Basın Merkezi tarafından, Cumhuriyet Gazetesi'nin bugünkü sayısında yer alan ''Raporlar 6 boyunca bekletildi'' başlıklı haberdeki iddialara ilişkin yazılı açıklama yapıldı. 
     Açıklamada, haberde yer alan raporla ilgili işlemlerin sürmekte olduğu ve henüz Başbakan Bülent Ecevit'in onayına sunulacak aşamaya gelmediği belirtilerek, şöyle denildi 
     'Enerji dağıtımında görevli şirketlerle TEAŞ arasındaki mahsuplaşma işlemlerinde anlaşmazlıklar ortaya çıkması ve 1994 yılına ait geçici mahsuplaşmaların Başbakanlık Yüksek Denetleme Kurulu'nca incelenmesinin temenni edilmesi üzerine, 25 Nisan 1996 tarihli Başbakanlık onayına dayanılarak 3 başbakanlık müfettişi, bir Başbakanlık Yüksek Denetleme Kurulu başdenetçisi ile bir TEAŞ başmüfettişinden oluşan bir İnceleme ve Soruşturma Komisyonu kurulmuştur. 
     Bu komisyonca düzenlenen 8 Ağustos 1997 tarihli rapor üzerine alınan Başbakan onayı ile bir yandan Enerji ve Tabii Kaynaklar Bakanlığı'na gerekli talimatlar verilmiş, diğer yandan da Komisyon'a yapılacak mahsup işlemlerini izleme görevi verilmiştir. Haberde sözü edilen rapor, bu izlemeye ilişkin olarak kurulan 5 kişilik komisyonun 3 üyesinin görüşlerini içeren metin olup diğer üyelerin görüşleri olmadığından söz konusu inceleme henüz tamamlanmamış durumdadır. Eksikliklerin giderilmesini müteakip inceleme tamamlanarak gereği yapılacaktır.'' 




</TEXT>
</DOC>
