<DOC>
<DOCNO> 26204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/yasam/yas08.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Eve biraz’ geç kalmış 
</HEADLINE>
<TEXT>

Borç yüzünden 40 yıl önce köyden kaçan çiftçi geri döndü ama 'öldü' diye nüfustan silinmiş, karısı da evlenmişti... 
     TUNCAY DAĞLI, İSKENDER ZENGİN Kahramanmaraş 

     Kahramanmaraş'ın Andırın ilçesine bağlı Darıovası köyünden tam 40 yıl önce ayrıldı Ali Bal. Ayrılma nedeni borçlarıydı. Yıllar önce köylülerin ürünlerini satmış, paralarını ödeyemediği için de memleketini terk etmişti. 
     Şimdilerde 65 yaşında olan Bal, Antalya'da bir öğretmenin desteğiyle bugüne kadar yaşadı. Ve 40 yıl sonra yaşlılık aylığı almak için resmi işlemlere başlayınca, işte bu film gibi olay ortaya çıktı. 
     
     Kızları habere inanamadı 
     Antalya Nüfus Müdürlüğü, mahkeme kararıyla 'öldüğü' gerekçesiyle Bal'ın nüfustan düşürüldüğünü belirledi. Durumdan haberdar olan köy muhtarı Ali Kundakçı, Bal'ın dört kızını arayarak babalarının yaşadığı müjdesini verdi. Bal'ı köye getirme görevini de, İzmir'de astsubay olan yeğeni Hasan Bal üstlendi. 
     Sonunda beklenen kavuşma gerçekleşti. Ali Bal, köyünden ayrılırken bıçkın bir delikanlıydı ama dönüşü öyle olmadı. Kaza geçirmişti ve bir ayağı sakat kalmıştı. Artık çabuk öfkeleniyor, sorulara yanıt vermiyordu. Fotoğraf çektirmeyen, kimliğini bile açıklamak istemeyen Bal'ın bu tutumu "Borçlarından kurtulmak istemesi" olarak değerlendirildi. 
     
     Yeniden evlenecek 
     Köyde bıraktığı karısı Döne Hanım 62 tam 17 yıl kocasının dönmesini bekledi. Umudunu kesince de ikinci evliliğini yaptı. Ancak ikinci eşi dört yıl önce öldü. Şimdi, Andırın Asliye Hukuk Mahkemesi'ne başvurup yaşadığını kanıtlayan Ali Bal, eski karısıyla yeniden evlilik hazırlığına başladı. 



 YAŞAM 




















</TEXT>
</DOC>
