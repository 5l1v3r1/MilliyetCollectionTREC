<DOC>
<DOCNO> 42495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/dunya/dun01.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba Mike için on binler ağladı 
</HEADLINE>
<TEXT>

     DIŞ HABERLER SERVİSİ 

     ABD, bir yandan son bir umutla 110 katlı ikiz kulelerin enkazı altından canlı kalanları çıkartmak için zamana karşı yarışırken, bir yandan da binlerce kurbanına son görevini yerine getiriyor. Eski Başkan Bill Clinton’dan Kongre üyelerine, yüksek yargı mensuplarından sıradan vatandaşa kadar çok sayıda Amerikalı, benzeri görülmemiş faciada eylem ve tavırlarıyla ülkelerine yaraşır fedakarlık ve cesaret sergileyen sevgili evlatlarına gözyaşı döküyor. 
     Son olarak itfaiye departmanının en sevilen şeflerinden "Baba Mike" lakaplı Mychal Judge için düzenlenen tören duygu yüklü manzaralara sahne oldu. Eski Başkan Clinton ve New York senatörü eşi Hillary ile kızları Chelsea’nin de katıldığı törende, önce Amerikan ulusal marşı çalındı, ardından New York Belediye Başkanı Rudolph Giuliani bir konuşma yaptı. 
     Baba Mike’in ölümü gerçekten çok trajikti. Ölen bir itfaiyeci için dua edilirken başındaki kaskı çıkaran Baba’nın başına, kulelerden tuğla düştü ve 68 yaşındaki emektar itfaiyeci hayatını kaybetti. Giuliani "Harika bir insanı kaybettik, o bir azizdi" derken, Clinton, çok özel bir insanın yitirildiğini ifade etti. 
     



 DÜNYA 


















</TEXT>
</DOC>
