<DOC>
<DOCNO> 29315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sonspo05.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da sağlık kontrolleri başladı... 
</HEADLINE>
<TEXT>

     Yeni sezon hazırlıklarına dün başlayan Galatasaray'da, bir grup futbolcu sağlık kontrolünden geçti. 
     Bakırköy Özel Acıbadem Caroussel Hastanesi'nde gerçekleşen sağlık kontrollerine antrenör Eser Özaltındere ile futbolculardan Mondragon, Suat, Hakan Ünsal, Emre Aşık, Mehmet Bölükbaşı, Ufuk, Popescu, Sedat, Eyüp ve Serkan katıldı. 
     Futbolculara sağlık kontrolünde kan ve idrar tahlillerinin yanı sıra, diş, göz, iç hastalıkları muayeneleri yapılıp, EKG'leri çekildi. Sarı-kırmızılı futbolcularda herhangi bir rahatsızlığa rastlanmadığı bildirildi. 
     Bu arada Popescu, sağlık kontrollerinin yanı sıra, efor testinin de yapılacağını öğrenince, sıkıntılı anlar yaşadı. Rumen futbolcu, bu testin yapılmasının gereksiz olduğunu belirtip, itirazda bulununca, diğer futbolcular da kendisine katıldı ve oyuncular bu testten geçmedi. 
     Diğer yandan Suat ise iğne ile kan alınırken bir hayli zor anlar yaşadı. Deneyimli oyuncu, kan testi nedeniyle kontrollere gelirken, büyük sıkıntı yaşadığını söyledi. 
     Galatasaraylı diğer futbolcular ise yarın sağlık kontrolünden geçecek. 






</TEXT>
</DOC>
