<DOC>
<DOCNO> 33119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/ekonomi/aeko.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Koordinasyon sözü 
</HEADLINE>
<TEXT>

Bakan Derviş, faiz ve döviz kurları konusunda sektörle uyumlu çalışma yapılacağını belirtirken, bankacılar da zorunlu karşılıklarda kolaylık istedi 
     KADİFE ŞAHİN - HARUN GÜREK Ankara 

     Bankalar Birliği’nin yönetim kurulu üyeleri ile kahvaltılı bir toplantıda bir araya gelen Devlet Bakanı Kemal Derviş, sektör ile daha hızlı diyalog kuracaklarını bildirdi. 
     Derviş, faiz ve döviz kurları konularında bankacılık sektörüyle birbirini tamamlayıcı uygulamaların yapılacağını belirtti. Dolarda son günlerde yaşanan belirsizliklerin aşırı olduğunun belirtildiği toplantıda Derviş, alınacak önlemlerin önümüzdeki günlerde açıklanacağını kaydetti. 
     Piyasalardaki sorunları Merkez Bankası’nın ve Hazine’nin, piyasanın desteği olmaksızın kendi başına çözmesinin zor olacağını ifade eden Derviş, programdan herhangi bir şekilde taviz verilmeyeceğini de vurguladı. Bankacılar da Derviş’e bazı taleplerini iletti. 
     
     Bireysel yatırımcıya teşvik 
     Hazine ihalelerine bireysel yatırımcıların katılımının sağlanması için vergi muafiyeti verilmesini isteyen bankacılar, 45 - 65 günlük vadeye düşen mevduatların maliyetlerinin avantaj getirmediğini ifade etti. 
     Bankacılar, topladıkları mevduat karşılığında Merkez Bankası’nda bulundurdukları munzam karşılığı, disponibilite, stopaj gibi yükümlülüklerinde yeni düzenlemeler getirilmesini istedi. 
     İş Bankası, Garanti Bankası, Akbank, Yapı Kredi, Koçbank, Dışbank, Finansbank üst düzey yöneticilerinin ve Kamu Bankaları Ortak Yönetim Kurulu Başkanı Vural Akışık’ın katıldığı toplantıda koordinasyonun artırılması kararlaştırıldı. 
     Bankacılar daha sonra Merkez Bankası Başkanı Süreyya Serdengeçti tarafından da kabul edildi. Serdengeçti, kurlardaki artışta bazı yabancı bankaların rol oynadığını belirterek, Merkez Bankası’nın bundan sonra bu tür dalgalanmalarda daha aktif rol oynayacağını söyledi. 
     Serdengeçti, kur artışlarının enflasyon hedefini olumsuz etkilemesine izin vermeyeceklerini ifade etti. 
     
     Kurda düşüş sürecek 
     Derviş ve Serdengeçti’nin üç gündür banka yöneticileriyle yaptığı görüşmelerden sonra döviz piyasasında satışa geçen banka sayısında önemli artış olduğunu belirten yetkililer, "Eğer bu eğilim sürerse kurlar 1 milyon 300 bin liranın altına düşecek. Zaten düşmesi de gerekiyor" dedi. 
     
IMF Türkiye’nin risk primi düşecek      Üst düzey bir Uluslararası Para Fonu IMF yetkilisi, yatırımcıların Arjantin ve Türkiye aktiflerini tutmak için talep edecekleri risk priminin, bu ülkelerde alınmaya başlayacak önlemlerin anlaşılmaya başlamasıyla düşüşe geçeceğini söyledi. IMF’de Sermaye Piyasaları ve Finansal Çalışmalar Bölümü Başkanı Garry Schinassi, "Piyasa Arjantin’in yaptığı şeyi anlamaya başladıkça spread’ler oranlar muhtemelen aşağıya gelmeye başlayacaktır, aynısı Türkiye için de geçerlidir" dedi. 
     
Merkez Bankası yabancı bankaları nasıl denetliyor      5 SORU 5 CEVAP 
     Şubatta dalgalı kura geçiş kararı sonrası dolarda meydana gelen aşırı değer artışı, yabancı bankaların kur üzerinde spekülasyon yaptığı iddialarını yoğun şekilde gündeme getirdi. Yabancı bankalar ise kendilerini müşteri talebi geliyor’ diye savundu. Gerçekten de bazı yabancı firmalar k r amaçlı olarak dolar talebinde bulunuyor. Ancak, yabancı bankaların müşteri istiyor’ açıklamasını yeterli bulmayan Merkez Bankası ile Bankacılık Düzenleme ve Denetleme Kurulu BDDK yabancı bankalarda incelemeler başlattı. Uzmanlar bu iki kuruluşun ne tür denetim yapabileceğini şöyle anlatıyor 
     
     1 Yabancı bankaları hangi kuruluşlar denetliyor 
     Bankacılık sektöründe faaliyet gösteren yerli yabancı bütün bankalar, Merkez Bankası ve Bankacılık Düzenleme ve Denetleme Kurulu tarafından denetlenir. 
     Yabancı bankalar ayrıca vergi yönünden Maliye Bakanlığı Hesap Uzmanları Kurulu’nun da denetimine tabi tutuluyor. 
     
     2 Merkez Bankası, nasıl bir denetim yapabilir 
     Merkez Bankası yasaların kendisine verdiği yetkiler çerçevesinde yabancı bankalarda her türlü denetimi yapma yetkisine sahip. Merkez Bankası Teftiş Kurulu müfettişleri mali açıdan yılda bir bu bankalarda inceleme yapabilir. Yabancı bankalar Türk bankaları gibi bütün bankacılık normlarına uymak zorunda. Bu çerçevede dövizde özvarlıklarının yüzde 20’si kadar döviz pozisyonu alabilirler. 
     
     3 Banka, spekülasyon gibi spesifik konularda denetim yapabilir mi 
     Merkez Bankası, spekülasyon ve manipülasyon dahil her tür konuda ayrıntılı bilgi ve belge isteyebilir. Merkez Bankası, günlük, haftalık, aylık, üç aylık veya daha farklı periyotlarda raporlar isteyebilir. Banka bu raporları BDDK’ya da vermek zorunda. 
     
     4 Merkez Bankası’nın müeyyide uygulama yetkisi var mı 
     Banka, yeni yasa gereği müeyyide yetkisine sahip değil. Yasa müeyyide yetkisini geniş bir kapsamda BDDK’ya veriyor. Merkez Bankası, inceleme sonunda elde ettiği bilgileri BDDK’ya raporlar. 
     Bunun dışında yasalara aykırı şekilde piyasaları bozucu işlemlerde bulunan bankaların kendi nezdinde piyasada işlem yapmasına izin vermeyebilir. Ayrıca bu bankaların bu tür davranışlarını dünya merkez bankalarına bildirebilir. 
     
     5 BDDK, nasıl bir denetim yapabilir 
     BDDK bünyesinde bulunan Bankalar Yeminli Murakıplarını istediği anda bankalara gönderip denetimlerde bulunabilir. Bunun için belli bir zaman söz konusu değil. BDDK, lisans izni ve iptal yetkisini kullanabilir. 
     
Ahlaksız teklif 2      EKONOMİ SERVİSİ 

     Yabancı bankaların dolar üzerinde yaptığı spekülasyonlara ilişkin piyasada konuşulan uygunsuz teklifin Milliyet’te yer almasından sonra bir banka genel müdürü, yabancı bankaların dolarda izlediği ilginç pazarlama yöntemlerinden birini daha anlattı. 
     Türkiye’nin önde gelen bankalarından birinin genel müdürüne parasını yurtdışında değerlendirmesi teklifini götüren yabancı bankalardan bir diğeri de gözünü sektörün saygın bankalarından birinin müşterilerine dikmiş. 
     Mart ayında yaşanan krizden sonra yabancı bankaların müşterilerinin peşine düştüğünü ifade eden banka genel müdürü, "Türkiye’de kriz var. Konvertibilite kalkacak. Artık dolar alamayacaksınız. Paranızı bize getirin" diyerek müşterileri etkilemeye ve kendilerine çekmeye çalıştığını söyledi. 
     Bankacı, piyasada yaşanan gelişmelerin ilgili otoritelere iletildiğini belirterek "Türk döviz piyasası yabancı bankalarda çalışan birkaç dealer’ın eline bırakılmamalı" dedi. 
     
İnternette, TL’ye dön’ kampanyası      EKONOMİ SERVİSİ 

     Doların 1 milyon 500 bin lira seviyesini görmesinden sonra, elektronik posta e - mail yoluyla, Türk Lirası’na dönülmesi yönünde kampanya başlatıldı. 
     Kimin başlattığı belli olmayan ve "TC vatandaşı" ibaresi bulunan kampanyada "Bazı spekülatörlerin ülkemiz üzerinde oynadığı oyunu bozabilmek için "çağrı" adıyla e - mail’ler gönderildi. 
     Mesajda, "Her geçen saniye biraz daha fakirleşmemek için dövizi bozdurup Türk Lirası’na geçme" çağrısı yapıldı. "Yatırım için dolar almayın denilen" yazıda, 25 Temmuz Çarşamba günü ulusal dolar döviz satma günü olarak ilan edildi. 
     Mesajda şu ifadelere yer verildi "Ülkemizde dolar tasarruf edebilen yaklaşık 6.5 milyon kişi olsa, herkes ortalama 100 dolar satsa, 650 milyon dolar piyasaya çıkacak. Herkes dolar satınca fiyatı düşecek Elinde dolar tutan spekülatörler, dolar düşünce k r beklerken zarar edecekler. Haydi, ülkemiz için bir şey yapın, bu mesajı mümkün olduğu kadar çok kişiye yollayın " 
     



 EKONOMİ 






















</TEXT>
</DOC>
