<DOC>
<DOCNO> 40870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/guncel/gun09.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinliler Türkiye'ye geliyor 
</HEADLINE>
<TEXT>

     ANKARA MİLLİYET 

     Yıllarca Çin'den Türkiye'yi turizmde öncelikli ülke ilan etmesini isteyen Ankara, Çinlilerin Ukrayna'dan satın aldığı 386 metrelik Varyag adlı uçak gemisinin Boğazlardan geçişi karşılığında isteğine kavuştu. Çin, Ankara'dan aldığı izin üzerine Türkiye'yi Çinli turistler açısından öncelikli ülke kapsamına aldı. Her yıl ülke dışında tatil yapan Çinli sayısı 150 milyonu bulurken, Türkiye'ye ilk aşamada iki milyon turist gelmesi bekleniyor. 
     Denizcilik Müsteşarlığı'nın geminin geçişinin yaratacağı risk nedeniyle karşı çıkması üzerine, Çin ile Türkiye arasında ciddi bir kriz yaşanmasına neden olan Varyag konusu tatlıya bağlandı. Bir yılı aşkın bir süredir Ankara'dan izin almaya çalışan Çin'in, ikili ilişkilerin olumsuz etkileneceği, Türkiye'yi öncelikli ülkeler listesine alma projesinin de rafa kaldırılacağını bildirmesi hükümetin tutum değiştirmesine yol açtı. Çin'in ilişkilerin askeri boyutunun etkileneceğini iletmesi üzerine bu ülkeyle işbirliği arayışında olan Genelkurmay'ın geçişe izin verilmesi yönünde devreye girmesi de hükümetin tutum değiştirmesinde etkili oldu. 
     Dışişleri'nden dün yapılan yazılı açıklamada, Çin Dışişleri Bakan Vekili Yang Wenchang'ın Dışişleri Bakanı İsmail Cem'le yaptığı görüşmeye ilişkin bilgi verilerek, "Çin tarafı Türkiye'nin öncelikli turizm ülkesi olarak benimsendiği kararının alınmış olduğunu Türk tarafına bildirmiştir" denildi. Bu kararın hayata geçirilmesi için bir Çin turizm heyetinin Türkiye'ye geleceği bildirildi. Açıklamada görüşmede iki ülke arasındaki dış ticaretin daha dengeli olabilmesi açısından neler yapılabileceğinin de ele alındığını belirtilerek, "Çin tarafı Türkiye'den Çin'e daha fazla ihracat yapılabilmesine dönük bir çalışma gerçekleştirecektir" denildi. Çin'den bir alım heyetinin de Türkiye'ye gönderileceğinin kaydedildiği açıklamada Wenchang'ın Çin Başbakanı Zhu Rongji'den Başbakan Bülent Ecevit'e iletilmek üzere sözlü bir mesaj sunduğu da belirtildi. 
     



 GÜNCEL 






















</TEXT>
</DOC>
