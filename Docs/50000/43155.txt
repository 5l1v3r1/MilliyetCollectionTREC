<DOC>
<DOCNO> 43155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/spor/yozer.html </URL>
<DATE> 2001/09/20/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Gaflet 
</HEADLINE>
<TEXT>

     Galatasaray bu maçı kaybettiyse oynadığı kötü futboldan değil, saha içinde yaptığı kişisel ve teknik hatalardan kaybetti. 
     Düşünün, PSV’de 19 numaralı Rommedahl diye bir futbolcu var. Adam bir püsküllü bela. Sağ kanatta oynuyor. Kısa boylu, sarışın bir şey. Bir futbolcu oynadığı süre içinde Allah için bir pas hatası yapar. Ama o hiç yapmadı. Bütün ataklar ondan geldi. Kurnaz bir oyuncu. Bizim Hakan Ünsal’ı doğduğuna pişman etti. Ama Lucescu onu hiç görmedi, önlem almadı. İlk yarıda her gol pozisyonu ondan geldi, bizimki hep "maşallah" dedi. Bir hoca bunu görmeliydi. 
     Galatasaray, oyun boyunca iyi mücadele etti. Kendini ezdirmedi. Mondragon’un hava toplarındaki hakimiyetsizliği burada patladı. İkinci golde hiç yoktu. Onun gibi bir çok hava topunda da yoktu. Lucescu, Sergen, Ümit Karan ve Berkant ile sahaya çıkarken Malatyaspor’daki gibi üç forvetle oynamayı tercih etti. Ama rakip tatlı bir kayısı değil, demir leblebiydi. Hele bir de bu üç oyuncu orta alana dönmeyi tercih etmeyip çakılıp kalınca Ergün ve Suat’ın canı çıktı. Bu yüzden 10 numaraları Bruggink istediği gibi oralarda at koşturdu. Oyunu kurdu, oyunu yönlendirdi. Rommedahl’ı hep o besledi. 
     İkinci yarıda Sergen biraz daha geriye çekilince oyun hemen değişiverdi. Sergen akıllı paslarla forveti beslemeye başladı, rakip sıkıntıya düştü. Hele 2 - 1’den sonra PSV’nin nabzı takır takır attı. Büyük bir korku yaşadılar, strese girdiler. Galatasaray bu dakikalarda rakibi çok zorladı ama istediğini alamadı. Üçüncü gole hiç bakmayın. Bu işin ikisi de bir, üçü de... İkisinde de üç puanın gidiyor. 11 kişi yüklendiği sırada golü yedi. Zaten kaybedecek hiç bir şeyi yoktu. 
     Galatasaray’a şu maçta gerçekten yazık oldu. Değil puan, puanlar bile alabilirdi. Gaflete düşmese alırdı da. Adeta çırpınarak mücadele ettiler. Gerçek bir Avrupa takımı olduklarını gösterdiler. Ama ne kadar zorlarsan zorla ancak bu kadar oynayabilirler. Gücü bu... Eğer gücünü biliyorsan hata yapmamaya dikkat edeceksin. O hatayı yaparsan üstüne duvar gibi çöker. Altından kalkamazsın. Dün de öyle oldu. 
     



 SPOR 























</TEXT>
</DOC>
