<DOC>
<DOCNO> 19671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/spor/ysen.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Farklı nabızlar 
</HEADLINE>
<TEXT>

     CEM ŞENGÜL 

     Türkiye bu derbiyi konuşuyor, ama onlar hissediyor... Beyinlerinin her kıvrımında taktiklerini süzüyor, yüreklerinin her köşesinde heyecan kasırgasının esintileriyle yatıyor, kalkıyorlar... Yani onlar herkesten fazla yaşıyorlar "kritik pazarı"... 
     Biz, iki hocanın nabız atışlarını saymaya gittik... Hissettiklerine ortak olmaya, ruh hallerini çözmeye çalıştık haddimizin yettiği ölçüde... 
     Mustafa Denizli’nin, "hırsı"nın yüzüne ve diline yansıdığına, "mutlak zafer" hedefini, ağzından çıkan cümlelerin her harfine kazıyarak işlediğine tanık olduk... Öyle ki, duygularının çoğu kez alnında ter damlacıklarına dönüştüğünü bile gördük... Yani O, hem bedensel, hem düşünsel hazırlanmıştı derbiye... 
     Lucescu daha sakindi, belki de üç puan farkın verdiği avantaj nedeniyle... Ya da ekibinin bu sezon birçok fırtınada yaşadığı ustalığı aklına getirdiği için... Avrupalı tuzağını da eksik etmiyor, "Fenerbahçe büyük takım" yakıştırmasını verdiği demeçlere nakarat bölümü olarak ekliyordu... Elbette korkmuyordu, ama tedirgin görünerek kendince rakibini rehavete çekmek istiyordu kuşkusuz... 
     Derbiye 24 saat kala bu nabız atışları giderek hızlanacak, duygular, planlar yerini gerçeklere bırakacak... Ama, daha uzun yıllar bir şey değişmeyecek, futbolun heyecanı hiç dinmeyecek... 
     



 SPOR 






























</TEXT>
</DOC>
