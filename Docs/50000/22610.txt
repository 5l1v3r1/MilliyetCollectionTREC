<DOC>
<DOCNO> 22610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sonspo05.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Milano'da beklenen randevu...Milan Fatih Terim'i bekliyor... 
</HEADLINE>
<TEXT>

     Milan sözleşme imzalamak üzere Fatih Terim'i bekliyor. İtalyan basını Fatih Terim'in en geç Perşembe akşam Milan kulübü ile bir yılı opsiyonlu iki yıllık sözleşme imzalamasını bekliyor. 
     Şampiyonlar Ligi final maçını izlemek için bugün Milano'ya giden ve perşembe gününe kadar kalacak olan Terim'in, Milanlı yöneticiler ile görüşeceği kesinlik kazandı. 
     İtalyan basınında televizyon ve gazetelerde verilen haberlerde, Terim'in Milan'ın 2001-2002 sezonunda teknik direktörü olacağına yüzde 100 gözüyle bakılıyor. 
     Televizyonda düzenlenen spor programlarında ''Terim'e, 4 milyar İtalyan Lireti, yaklaşık 2 milyon dolar 1 yıllık kontrat ve sezon ortasında uzatmak için opsiyon'' sözü tekrarlanırken, tam yetki verileceği söylenen Terim'in kuracağı Milan'ın kadrosu çiziliyor ve tartışılıyor. 
     Milan'ın Terim konusunda halen resmi imzayı atmamasındaki sebep ise futbolcuların sezon bitimine 3 hafta kala motivasyonunu bozmamak ve halen teknik direktör olan ve göreve geldiğinden bu yana sadece 1 kez yenilgi alan Cesare Maldini'yi küstürmemek olduğu açıkça görülüyor. 
     Terim ile Milanlı yöneticilerin Galliani ile Braida bu akşam yemeğinde veya perşembe günü görüşeceği tahmin edilirken, Türk teknik adamın eşi Fulya Terim ile birlikte ev arayacağı da belirtiliyor. 
     Bu arada Milan, Alaves'te oynayan İspanyol Javi Moreno'yu resmen renklerine bağlarken, 2005 yılına kadar geçerli olan bir kontrat imzalandığı ve sezon başına 5 milyar İtalyan Lireti alacağı duyuruldu. 
     
     
     
     
     
     
     






</TEXT>
</DOC>
