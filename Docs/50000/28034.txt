<DOC>
<DOCNO> 28034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sondun05.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Savunma Bakanı'ndan şaşırtıcı iddia "Irak kendini vurdu" 
</HEADLINE>
<TEXT>

     ABD Savunma Bakanı Donald Rumsfeld, Keşif Gücü uçaklarının bombalaması sonucu 23 kişinin öldüğünü iddia eden Irak'ın, yanlışlıkla kendi halkına ateş açarak ölüme yol açtığını bildirdi. 
     Rumsfeld, yaptığı açıklamada, Amerikan kuvvetlerinin bombalama faaliyetinde dahi bulunmadığını kaydetti. 
     Açıklamada, müttefik uçaklarının, Irak kuvvetleri tarafından kendilerine atılan ''bir veya iki füzeyi'' gördüğü, ancak karşılık vermediği belirtilerek, ''Birileri öldüyse, bu şüphesiz Irak'ın yanlış yönlendirilmiş karadan ateşinin istenmeyen bir bölgeye isabet etmesi yüzünden olmuştur'' denildi. 
     Irak, Musul'un kuzeyindeki Talafer bölgesinde Amerikan ve İngiliz savaş uçaklarının açtığı ateş sonucu, 23 kişinin öldüğünü, 11 kişinin yaralandığını ve Irak kuvvetlerinin bir uçağı düşürmeyi başardığını savunuyor. 
     Irak'ta yayımlanan El-Tavra gazetesi, BM Güvenlik Konseyi'nde ABD ile İngiltere'nin Irak ile ilgili kararlarına sessiz kalan üyelerin de bu saldırının ahlaki sorumluluğunu taşıdığını öne sürdü. 
     ABD ve İngiltere ise Bağdat'ın iddialarını yalanlayarak, dün ve önceki gün Irak'a ateş açılmadığını, kayıp hiçbir uçak bulunmadığını belirttiler. 
     Irak'ta vurulan sivillerin, bir sahada futbol oynamakta oldukları ifade ediliyor. Irak'ın kuzeyinde ve güneyindeki uçuşa yasak bölgeler, Körfez Savaşı'nın ardından, Iraklı Kürt ve Şiileri, Irak lideri Saddam Hüseyin rejiminden korumak için kurulmuştu. Kuzeydeki uçuşa yasak bölgenin denetimi, Adana'daki İncirlik üssü aracılığıyla sağlanıyor. 






</TEXT>
</DOC>
