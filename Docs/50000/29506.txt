<DOC>
<DOCNO> 29506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/soneko21.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekfenbank "Hisseler 10 milyar gibi sembolik bir rakama devralındı" 
</HEADLINE>
<TEXT>

     Tekfen Yatırım ve Finansman Bankası A.Ş. Tekfenbank Genel Müdürü Mehmet Nazmi Erten, Bank Ekspres hisselerinin Tekfen Holding'e 10 milyar lira gibi sembolik bir değerle devredildiğini açıkladı. 
     Erten, ''Ancak önemli olan Tasarruf Mevduatı Sigorta Fonu'nun bugüne kadar Bank Ekspres'e koyduğu 141 trilyon liralık mevduatı 3 yıl gibi kısa sürede biz iade edeceğiz. Dolayısıyla Fon, bu banka için aktardığı mevduat kaynağının tamamını geri alacak'' dedi. 
     Tekfenbank Genel Müdürü Erten, Tekfen Grubu olarak önümüzdeki kısa dönemde bankacılık sektörünün ciddi bir çehre değiştireceğinin düşündüklerini söyledi. 
     Kamu bankalarının değişen rolleriyle birlikte, haksız rekabetin de azalacağına işaret eden Erten, ''Bu dönemde bankacılığa girmenin artı değeri olacağına inanıyoruz. Bu bakımdan Fon'daki bankaya talip olduk'' dedi. 
     Tekfenbank olarak 12 yıldır yatırım bankacılığı yaptıklarına işaret eden Mehmet Nazmi Erten, ticari bankacalığa geçmek istediklerinde o dönemde bunun sağlanamadığını, bu vesileyle ticari bankacılığın da faaliyetlerinin bir parçası haline geldiğini vurguladı. 
     Bank Ekspres ile birlikte, mali sektördeki yatırım yelpazesinin tamamlanmış olduğunu belirten Erten, Bank Ekspres'i seçme nedenlerini de, gerek şube, gerek bilanço büyüklüğü, gerekse personel ve altyapı kalitesi itibariyle düşündükleri modele uygun olmasıyla açıkladı. 6 Nisan'da tekiflerini verdiklerini, değişik seviyelerde görüşme neticesi bir anlaşmanın sağlandığını kaydeden Erten, ''Sanıyorum yarın bir sözleşme imzalanır. Böylece hisselerin devri tamamlanmış olacak'' dedi. 
     
     3-6 ayda birleşme tamamlanacak 
     Hisselerin devrinin ardından, 2 bankayı bir süre paralel yöneteceklerini, daha sonra 2 bankanın birleşmesini sağlayarak tek çatı altında faaliyetin yürütülmesini sağlayacaklarını anlatan Erten, yeni bankanın ismi için henüz erken olduğunu, aklından geçenin Tekfenbank olarak isminin muhfaza edilmesi olduğunu söyledi. Erten, ancak bu yönde Tekfen Grubu sahiplerinin kesinleşen bir kararı bulunmadığını kaydetti. Tekfenbank Genel Müdürü, bir soru üzerine, 2 bankanın birleşmesiyle ilgili müracaatı hemen önümüzdeki hafta başı yapacaklarını, birleşmeyi 3-6 ay içinde tamamlamayı hedeflediklerini söyledi. 
     
     Sembolik değer 
     Mehmet Nazmi Erten, satış değerine ilişkin soruyu yanıtlarken de, Bank Ekspres hisselerinin 10 milyar lira gibi sembolik bir fiyatla devrolduğunu belirterek, ''Ancak önemli olan Fon'un bugüne kadar Bank Ekspres'e koyduğu 141 trilyon liralık mevduatı 3 yıl gibi sürede biz iade edeceğiz. Dolayısıyla Fon bu banka için aktardığı kaynakların tamamını geri alacak'' dedi. 
     Birleşmiş bankanın öz kaynağının 31 Aralık 2001'e kadar asgari 20 trilyon lira seviyesine yükseleceğini kaydeden Erten, bu aşamada şube kapama, personel eksiltme gibi bir kararlarının bulunmadığını, mümkün olduğunca mevcut kadroları koruyarak faaliyete devam edeceklerini bildirdi. 
     Erten, Bank Ekspres ile birlikte, Ekspres Yatırım dışındaki iştiraklerini de devraldıklarını söyledi. Bunlardan birinin finansal kiralama, diğerinin faktoring şirketi olduğunu belirten Erten, bir de bu şirketlerin hisselerini kontrol için kurulan Eksres İç ve Dış Danışmanlık hizmetleri A.Ş.'nin alındığını kaydetti. Genel Müdürü, gayri faal durumdaki finansal kiralama ve faktoring şirketlerinin zaman içinde devreye alacaklarını duyurdu. 
     
     Canlı kredileri alıyoruz 
     Devir sırasında, takipteki kredileri Fon'un kendilerine devretmeyeceğini, bu kredilerin takibini Fon'un yapacağını bildiren Erten, ''Biz canlı kredileri alıyoruz. Fon'un belirli süre bu kredilerde sorumluluğu devam edecek'' dedi. 
     Mehmet Nazmi Erten, Fon'daki bir bankanın satışını da şöyle değerlendirdi 
     'Fon'daki bir bankanın satılabilmesi, ekonomideki bütün oyuncuların aktiviteye geçmesi açısından önemli. Fon'un bu bankalara el koyarkenki misyonu ekonomiye kazandırmaktı. Bunun ilk örneği yaşanıyor. Önemli bir başlangıç oldu. Tekfen Grubu'nun böyle bir dönemde böyle bir kararı vererek sektördeki yatırımları bir miktar daha genişletme kararı, bizim için de iyi bir moral oluşturdu.'' 
     
     Bank Ekspres 
     1992 yılında kurulan Bank Ekspres, Tasarruf Mevduatı Sigorta Fonu'na Türkbank'dan sonra alınan 2. bankaydı. 12 Kasım 1998 tarihinde Fon'a geçen Bank Ekspres, 2000 yılı sonu itibariyle 311 trilyon 289 milyar liralık aktif büyüklüğe sahip bulunuyor. 26 şubesi, yurtdışı 2 mali iştiraki ve 629 personeli bulunan Bank Ekspres'in 1999 yılında 32 trilyon 289 milyar lira olan zararı, geçen yıl sonu itibariyle 78 trilyon 939 milyar liraya çıkmıştı. 
     







</TEXT>
</DOC>
