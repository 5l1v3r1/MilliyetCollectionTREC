<DOC>
<DOCNO> 7845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sondun01.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya'da cezaevi ayaklanması 8 ölü 
</HEADLINE>
<TEXT>

     Brezilya'nın Sao Paulo eyaletindeki cezaevlerinde patlak veren isyanlarda ilk belirlemelere göre 8 kişinin öldüğü bildirildi. 
     Polis yetkilileri, eyaletteki 18 cezaevinden 10'unda isyanları bastırdıklarını, ancak 8 bin mahkumun bulunduğu, Güney Amerika'nın en büyük cezaevi Carandiru'da durumun hala gerginliğini koruduğunu söylediler. 
     Eyalet Güvenlik Bakanı Marco Vinicio Petrelluzzi, ayaklanmanın ilk 10 saatinde 8 mahkumun yaşamını yitirdiğini, bunlardan 2'sinin Carandiru'de gardiyanlar tarafından öldürüldüğünü söyledi. 
     Kongreye bağlı İnsan Hakları Komitesi'nde görevli milletvekili Luiz Eduardo Greenhalgh, ayaklanmanın başlamasından bu yana 1200'ü çocuk 3 bin kadar kişinin hala Carandiru cezaevinde olabileceğini belirtti. Mahkumların yüzlerce kişiyi rehin aldığı Carandiru'da rehinelerin çoğunu mahkumları ziyarete gelenler oluşturuyor. Güvenlik görevlileri, rehinelerin serbest bırakılması için görüşmelerin gece boyunca süreceğini kaydettiler. Brezilya'nın en zengin ve en nüfuslu Sao Paulo kentinin kuzeyindeki Carandiru'da 1992'de çıkan kanlı ayaklanmada, 111 mahkum öldürülmüştü. 




</TEXT>
</DOC>
