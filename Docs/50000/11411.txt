<DOC>
<DOCNO> 11411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/ekonomi/eko15.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     THY’ye bir Boeing daha 
     Türk Hava Yolları’nın THY 24’üncü yeni nesil Boeing 737 - 800 uçağının bugün İstanbul’a gelmesi bekleniyor. Boeing’den yapılan açıklamaya göre, ABD’nin Seattle kentinden dün yola çıkan uçakla birlikte THY’nin bugüne kadar Boeing’den aldığı jetlerin sayısı 65’e ulaşacak. Filosunda halen 44 adet Boeing 737 uçağı bulunan THY, sipariş ettiği son iki uçağı da 2002 başında teslim alacak. 
     
     İsdemir’e de tasarruf geldi 
     İsdemir Genel Müdürü Necip Ebegil, ekonomik krizden olumsuz etkilendiklerini ve "ayakta durmak için" tasarrufa yöneldiklerini belirterek, "Talebe göre üretim yapıyoruz" dedi. "Ekonomik kriz nedeniyle fabrikayı en az maliyetle çalıştırıyoruz" diyen Ebegil, şunları kaydetti "Sıkıntı nedeniyle bayramda zorunluluk dışında mesai yaptırmadık. Çalışanlara da ikramiye ödemesi yapamadık." 
     
     Mudurnu’ya icra takibi 
     The Park Avenue Bank N.A, Mudurnu Tavukçuluk’tan alacağı olan 2 milyon 230 bin doların tahsili için icra takibi başlattı. Bolu Birinci İcra Müdürlüğü’nde Mudurnu Tavukçuluk hakkında icra takibi başlatan ve adres olarak New York’u gösteren The Park Avenue Bank N.A.’nın avukatı, başvuru dilekçesinde, Mudurnu Tavukçuluk’un, bankaya 2 milyon 230 bin ABD Doları borcu bulunduğunu bildirdi. 
     
     Tukaş’ta işten çıkarma 
     Tukaş’ın Manisa - Turgutlu ve İzmir - Torbalı’daki fabrikalarında, 900 kişinin işten çıkarıldığı bildirildi. Tukaş yetkilileri, ekonomik kriz gerekçesiyle işçi çıkarmak zorunda kaldıklarını belirttiler. İşten çıkarılan işçilerin örgütlü olduğu Öz Gıda - İş Sendikası Manisa Şube Başkanı İsmail Hakkı Köktürk de yaptığı açıklamada, "Çıkarılan işçilerin tazminatlarının kısa zamanda ve eksiksiz ödenmesi, tesellimiz olacaktır" dedi. 
     
     SPK binde 1’lik kurtajı erteledi 
     Sermaye Piyasası Kurulu SPK , daha önce 2001 için binde 1 olarak belirlediği kurtaj oranına ilişkin düzenlemenin, 2001 yılı sonunda yeniden değerlendirilmek üzere ertelendiğini bildirdi. SPK’nın açıklamasına göre, piyasalardaki son gelişmeler ve düşen işlem hacmi de dikkate alınarak zamanlama açısından mevcut şartlarda piyasanın henüz komisyon oranlarında genel bir indirim yapılması şeklindeki uygulamaya hazır olmadığının düşünüldüğü yönündeki İMKB görüşü doğrultusunda düzenlemenin uygulama tarihinin ertelenmesine karar verildi. 
     
     Endekslerde yeni düzenleme 
     İMKB Ulusal 50 ve Ulusal 100 endekslerinde yer alan şirketler, yılın ikinci üç aylık dönemi için yeniden belirlendi. Ulusal 100 Endeksi’nden Viking Kağıt, Ersu Gıda, Mardin Çimento, Alarko Carrier, Dardanel, Penguen, Batı Çimento ve Güneş Sigorta çıkarılırken, yerlerine Sanko Pazarlama, GSD Holding, Menderes Tekstil, Çelebi, Aksu Enerji, Borova Yapı, Akal Tekstil ve Borusan Boru getirildi. Ulusal 50 Endeksi’ne dahil yeni şirketler Sanko Pazarlama, TEB, Ayen Enerji, Anadolu Sigorta olurken, Otokar, Kardemir D , Aselsan ve Global Menkul endeksten çıkarılacak. 
     
     Murad Kuran’a geçici durdurma 
     Murad Kuran Menkul’ün faaliyeti Sermaye Piyasası Kurulu SPK tarafından geçici olarak durduruldu. SPK Daire Başkanı İbrahim Dönmez imzasıyla borsaya gönderilen yazıda şöyle denildi "Şirketin faaliyetlerinin durdurulduğu dönemde müşterilerin talebi halinde her türlü takas ve virman işlemlerinin yapılmasına ve yeniden faaliyete başlaması konusunun aracı kurumun sermaye piyasası mevzuatında öngörülen yükümlülükleri yerine getirdiğinin tespitinden sonra kurulumuzca değerlendirilmesine karar verilmiştir." 
     


 EKONOMİ 
























</TEXT>
</DOC>
