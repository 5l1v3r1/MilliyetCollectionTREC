<DOC>
<DOCNO> 47609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/ekonomi/eko00.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz cazibesini koruyor 
</HEADLINE>
<TEXT>

Mali piyasa 2002 yılında enflasyonun yüzde 50 seviyelerinde oluşmasını bekliyor. Şu anki seviyelerden alınacak Hazine bonoları yüksek reel getiri vaat ediyor 
     PARANIN ROTASI - 2 
SONGÜL HATISARU 

     Eylül başında yüzde 80 bileşiklere gerileyen Hazine bonosu faizleri, 11 Eylül’de İkiz Kuleler’in vurulmasıyla 95’lere yükseldi. Şu anda bono bileşik faizleri yüzde 85’ler civarında seyrediyor. Piyasanın beklediği yüzde 68’lik 2001 yılsonu enflasyon oranı tahmini paralelinde, bonoların reel getirisi yüzde 10 düzeyinde gerçekleşecek. 
     Hükümetin 2002 için yaptığı tüketici fiyatlarındaki TÜFE enflasyon tahmini yüzde 35. Piyasa tahmini ise yüzde 50 seviyesinde. Yüzde 50’lik oranı baz aldığımızda bonoların getirisi yüzde 23 oluyor. Bu da yüksek risk almak istemeyen yatırımcı için oldukça cazip bir reel getiriyi ifade ediyor. 
     
     Ek yardım umudu 
     Öte yandan, Ağustos 2001 itibariyle 100 katrilyonu aşan iç borcun 2002’de bu seviyede bir reel faiz ile nasıl çevrilebileceği sorusu yanıt bekliyor. Bundan sonra faizlerin seyrini etkileyecek en önemli gelişme öncelikle diğer yatırım araçları gibi ABD’nin Afganistan’a karşı yürüttüğü harekatın seyri olacak. Harekatın Irak’a sıçraması durumunda dış kaynak bulma olanağı azalacağı için faizlerde yükselme yaşanacağı tahmin ediliyor. Bu olasılığı karşılayacak ek kaynaklar bulunamadığı sürece faize karşı tedirgin yaklaşım sürecek gibi görünüyor. Ancak son gelişmeler çatışmaların Irak’a kaymayacağı ve IMF’ten ek kaynak geleceği yönünde. 
     
     Tansiyonu yükselenlere 
     Piyasada genel beklenti kasım ayı için yüzde 80 ve aralık ayı için yüzde 75 civarında bileşik faiz seviyesinin oluşması. Olağandışı gelişmeler olmaması durumunda özellikle Mart 2002’den sonra faizlerin bileşikte yüzde 60’lı rakamlara düşmesi beklenebilir. 
     Ancak Hazine bonosu alım satımında yaşanabilecek güçlüklere ve yatırımcının dezavantajlarına karşı B tipi tahvil bono fonları önemli bir alternatif haline dönüşüyor. B tipi tahvil ve bono fonları uzmanlarca yönetilen iç kompozisyonları itibariyle farklı alternatifleri ve vadeleri barındıran bir faiz sepeti olarak algılanabilir. A tipi fonlar ise içlerinde barındırdıkları hisse senetleri itibariyle daha riskli. 
     Piyasaları izlemekte uzman değilseniz yatırım fonları en uygun seçenek olarak görünüyor. Eğer tercihiniz faizden yana kullanmak istiyorsanız B tipi tahvil ve bono ile B tipi likit fonlara yatırım yapabilirsiniz. 
     
Bono, repo, mevduat üçgeni      Faize yatırım yapmak isteyen yatırımcı için üç alternatif bulunuyor. Repo veya mevduat yapmak yada Hazine bonosu satın almak. Şu anda seyreden yüzde 59’luk gecelik faiz küçük yatırımcıya yüzde 45’lik bir net getiri olarak yansıyor. Aylık olarak gecelik repoya yapılan yatırım yaklaşık yüzde 3.8’lik getiri sağlarken, mevduat faizlerinin aylık vadede ortalama getirisi yüzde 4.40. Hazine bonosu ise aylık bazda yüzde 5.26’lara yakın getiri sağlıyor. Bu koşullar altında gecelik reponun çokta cazip olmadığı görülüyor. Eskiden 10 katrilyon civarında bir işlem hacmi olan gecelik repo piyasasında işlem hacminin 2.5 - 3 katrilyonlara gerilemesi de bunu teyit ediyor. Eğer ekonominin seyrinde orta ve uzun vadede olumlu sinyaller alıyorsanız repoda kalmanız çok anlamlı değil. Bu nedenle kısa vadeli Hazine bonolarını tercih etmenizde fayda var. 
     
     HALİM ÇUN Akbank Portföy Yönetimi Genel Müdürü 
     Fonlara demir atın 
     YPK’nın TÜFE’de belirlediği yüzde 35 enflasyon hedefi iddialı olmakla birlikte, yapılan tahminlerde yüzde 50 seviyelerindeki bir TÜFE oranı mümkün gözüküyor. Yüzde 85 seviyesindeki bono bileşikleri tahmin edilen enflasyonla yüzde 23’lük yıllık reel getiriyi ifade ediyor. Aşırı dalgalanmaların yaşandığı piyasada yatırımcının 1 yıl vadeli bir yatırım eğiliminde dengeli bir portföy oluşturmasını tavsiye ediyoruz. Yatırımcıya yüzde 30 Akbank A Tipi Hisse Fon, yüzde 40 Akbank B Tipi Tahvil ve Bono Fonu ve yüzde 30 Akbank B Tipi Likit Fon öneriyoruz. Risk oranını yükseltebilecek yatırımcılar portföydeki A Tipi Fon ağırlığını arttırabilir. İyimser şartlar altında 2001 sonunda İMKB 100 Endeksi’nin 0,75-0,80 sent seviyesinde oluşacağını tahmin ediyoruz. IMF görüşmelerinde ve YPK’da alınan kararlar bağlamında 2002 yılında da iç talepte canlanma beklemiyoruz. Dolayısıyla şirketlerin önümüzdeki yılda da satış problemlerinin devam etmesi muhtemel. Tercih iç talepteki sıkıntılardan mümkün olduğunca az etkilenecek mali yapısı kuvvetli hisse senetlerine yatırım yapmak olmalıdır. 
     
     GÜRMAN TEVFİK İş Portföy Yönetimi Genel Müdürü 
     Portföyü çeşitlendirin 
     Radikal bir önlem olan dalgalı kura geçiş Türkiye’de enflasyonun yüzde 80 seviyelerine yükselmesine sebep oldu. Büyümeyi başlatarak enflasyonu düşürmek, döviz kurunu kontrol etmemizi gerektirmektedir. Piyasaların daha satın almadığı bu beklenti gerçekleşirse, 2002 yılı ekonomik programı ve makro hedefleri daha inandırıcı olacaktır. 
     Yıl sonuna doğru faizlerde düşüş beklentisi bulunmaktadır. Önerimiz, yüzde 25 A Tipi Hisse Fon, 20 euro, 10 altın, 35 aralık vadeli bono, 10 B Tipi Likit Fon. İyimser beklentilerle döviz oranını düşürerek, menkul kıymet oranını arttırmak gerekmektedir. Bu yıl yaşanan rekor küçülmenin ardından büyümenin yaşanması beklenmelidir. 
     Önümüzdeki dönemdeki iyimser beklentiler döviz kurlarının artış hızında bir yavaşlamayı da beraberinde getirecektir. Euronun Amerikan ekonomisindeki durgunluk beklentisiyle dolara göre daha şanslı olduğunu düşünüyoruz. 
     
     DİDEM GORDON Finansinvest Genel Müdürü 
     İMKB alternatifsiz 
     Borsada bu seviyelerin altına gelinmesi ancak hiç beklenmedik olumsuz gelişmelerle mümkün olacaktır. Yükseliş zaten yavaş yavaş başladı ve dış yardım konusundaki gelişmelere paralel olarak hızlanabilir. Yıl sonunda endeks 11.000 seviyelerine gelebilir. Mark ve dolardaki yükselişin bundan sonra enflasyon oranından daha yüksek olmaması gerektiğini düşünüyoruz. Ekonominin toparlanma sürecine girmesi faizlerin düşmesini ve bonoların da değer kazanmasını sağlayacaktır. Ancak genelde TL bazındaki bonoların vadeleri kısa olduğu için bu enstrümanlardaki potansiyel kazançlar hisse senetlerine göre daha sınırlı olacaktır. Portföy yüzde 40 hisse senedi, yüzde 40 döviz, yüzde 20 B Tipi Yatırım Fonları’yla oluşturulabilir. Savaş ortamının sonucu olarak daha gevşek hale getirilen para politikaları ve artan devlet harcamaları orta vadede hisse senetlerine olumlu yansır. Ortamın sakinleşmesi ile birlikte hisse senetleri piyasasında dolayısıyla İMKB’de de yükselme bekliyoruz. 
     
     BORA BÖCÜGÖZ Kentbank Genel Müdür Yardımcısı 
     Borsa ve faiz cazip 
     Hazine bonosu, alternatif yatırım araçları dikkate alındığında oldukça kazançlı görünüyor. Faizlerin yüzde 85’ler seviyesinde net bir faiz geliri sağlaması, kısa vadeli olması ve vadeden önce elden çırarılabilmeside avantajlarını artırıyor. İMKB ise oldukça ucuzlamış durumda. Ancak daralan ve ekonomik istikrarsızlığın devam ettiği bir ekonomide şirketlerin piyasa değerlerinin, k rlılıklarının ve özkaynaklarının hızla erimeye devam etmesi riski vardır. Bu nedenle borsa endeksindeki kalıcı bir yükseliş için ekonominin canlanma sinyalleri, dış destek gibi indikatörlere paralel bir seyir izleyecektir. Borçluluk rakamları düşük, borçlanma vadeleri uzun olan, ihracat yapan, özkaynakları güçlü olan şirketlere yatırım yapılabilir. Döviz politikası kendi içinde tutarlı gözükmektedir. Amaç bu olmamakla beraber uygulanan politika tasarruf tercihlerinde değişikliğe yol açmış ve ulusal para cinsinden tasarrufların azalmasına neden olmuştur. Bu etkilerin giderilmesi için ülkeye yabancı kaynak girişinin hızlanması, enflasyon oranlarının öngörülebilir olması gerekmektedir. 
     
     YARIN DOLAR DAHA FAZLA YÜKSELİR Mİ 
     



 EKONOMİ 
















</TEXT>
</DOC>
