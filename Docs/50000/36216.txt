<DOC>
<DOCNO> 36216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sondun04.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da bir evden ünlü ressamların 20 tablosu çalındı 
</HEADLINE>
<TEXT>

     İspanya'nın başkenti Madrid'de bir işkadınının evinden, ünlü ressamlar Goya, Pisarro ve Gris'in tabloları da dahil olmak üzere 20'den fazla sanat eseri çalındı. 
     El Pais gazetesi, soyguncuların, ülkenin en zengin kadınlarından biri olan Esther Koplowitz'in, lüks Chamartin semtindeki evinin kapısını çaldıklarını ve kapıyı açan görevliye saldırdıklarını yazdı. 
     Haberde, soyguncuların, görevliyi bağlayıp, ağzını tıkayarak etkisiz hale getirdikten sonra eserleri götürmeye başladıkları belirtildi. 
     Soygun sırasında tatilde olduğu bildirilen Koplowitz de yaptığı açıklamada, çalınan tablolar arasında ünlü İspanyol ressam Francisco de Goya'nın ''The Donkey's Fall'' ve ''The Swing'' adlı tabloları bulunduğunu söyledi. Koplowitz, çalınan eserler arasında ayrıca, izlenimci ressam Camille Pisarro, Joaquin Sorolla, Hollandalı Pieter Brueghel'in çalışmalarıyla İspanyol Juan Gris'in ''Sandalyedeki Gitar'' adlı tablosunun yer aldığını kaydetti. İspanya'nın önde gelen inşaat şirketi Fomento de Constucciones y Contratas'ın başkan yardımcısı Koplowitz, eserlerin ortaya çıkarılmasına ilişkin herhangi bir ipucu için ödül koydu. 






</TEXT>
</DOC>
