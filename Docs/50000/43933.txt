<DOC>
<DOCNO> 43933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/guncel/agun.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ladin mafyayla sarin pazarlığı yaptı 
</HEADLINE>
<TEXT>

Bir CIA yetkilisine göre uzun zamandır sarin gazı peşinde olan Usame bin Ladin ve örgütü El Kaide, Rus mafyasıyla pazarlık masasına oturdu 
     DIŞ HABERLER SERVİSİ 

     ABD'deki terörist saldırıların ardından yetkililerin korktuğu başlarına gelecek gibi görünüyor. Suudi terörist ve örgütü El Kaide'nin kimyasal ve biyolojik silahlar kullanmaya kalkabileceğini düşünen ABD'li yetkililere kötü haberi CIA verdi. Suudi terörist Usame bin Ladin ve El Kaide hakkında istihbarat toplayan CIA, yaptığı uluslararası araştırmalarda Ladin'in Rus mafyasından kitle imha silahları imalatında kullanılacak malzeme aldığı şeklinde tedirgin edici bilgilere ulaştı. 
     
     'İsterlerse yapabilirler' 
     The Washington Times gazetesine açıklamalar yapan bir CIA yetkilisi, Ladin'in Afganistan toprakları içinde bir nükleer silah laboratuvarına sahip olduğuna dair duyum aldıklarını, kimyasal silah üretmek için de Rus mafyasıyla temas halinde olduklarını bildirdi. Bu duyumları kendi kaynaklarından henüz tam olarak doğrulatamadıklarını da sözlerine ekleyen yetkili, "Ancak Afganistan sınırları yolgeçen hanı gibi. Böyle bir işe kalkışacak olsalar, kolayca yaparlar" diye konuştu. 
     
     Uranyum da arıyorlar 
     Uzun yıllardır Ladin’le ilgili her türlü gelişmeyi yakından takip eden FBI kaynakları da, El Kaide terör örgütünün nükleer silah yapabilmek için 1993'ten beri zenginleştirilmiş uranyum peşinde olduğunu belirtti. ABD istihbarat kaynakları da Ladin’in özellikle sinir gazı sarin ile anthrax şap bombası peşinde olduğunu ifade etti. 
     
Köpekleri kobay yaptılar      Geçen temmuz'da Los Angeles havaalanını bombalama girişimi sırasında yakalanan terörist Ahmet Ressam, 1998'de Afganistan'da kimyasal ve biyolojik silah eğitimi aldığını ve bir keresinde bir köpeği sarin gazıyla öldürdüğünü söyledi. Ressam, üzerine gaz atılan köpeğin 4 dakika içinde öldüğünü anlattı. Kimyasal silahların nasıl kullanıldığını öğrendiklerini belirten Ressam "Bombaları özellikle binaların havalandırmasına atmamız söylendi. Böylece mümkün olan en fazla zaiyatı verecektik" dedi ve tek hedeflerinin ABD olduğunu vurguladı. 
     
Hastanelerde kimyasal alarm      DIŞ HABERLER SERVİSİ 

     ABD Sağlık Bakanlığı ve Sivil Savunma yetkilileri, olası bir kimyasal ve biyolojik silah saldırısına karşı hastaneleri teyakkuz durumuna geçirerek, her türlü gelişmenin derhal federal birimlere bildirilmesi talimatını verdi. Bu kapsamda doktorlardan bilgilerini tazelemeleri istendi. Bazı biyolojik ve kimyasal silah saldırılarının hastalık belirtilerinin nezle, soğuk algınlığı gibi sıradan hastalıklara çok benzediğini vurgulayan yetkililer, hasta şik yetlerinin çok yakından izlenmesini ve hasta sayısında olağandışı bir artışa rastlandığı takdirde bunun rapor edilmesi gerektiğini dile getirdi. 
     



 GÜNCEL 


















</TEXT>
</DOC>
