<DOC>
<DOCNO> 32755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/ekonomi/eko03.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM’de ipi Satıcı gögüsledi 
</HEADLINE>
<TEXT>

Türkiye İhracatçılar Meclisi’nin yeni başkanı Oğuz Satıcı oldu. Eski başkan Okan Oğuz, İcra Komitesi’ne seçilemediği için, seçim yarışının başında elendi 
     EKONOMİ SERVİSİ 

     Türkiye İhracatçılar Meclisi’nin, 8. Olağan Genel Kurulu’nda, başkanlığa Oğuz Satıcı seçildi. TİM’in sekiz yıldır başkanlığını yapan Okan Oğuz, İcra Komitesi’ne seçilemediği için başkanlık yarışının ilk adımında kaybetti. Konfeksiyon sektörünü temsilen İcra Komitesi’ne, Oğuz’dan bir oy fazla alan Damat’ın sahibi Süleyman Orakçıoğlu seçildi. 
     Ankara Hilton Oteli’nde gerçekleştirilen genel kurulda Satıcı 128 oy alırken, diğer aday Metin Altuğ da 94 oy aldı. 
     Seçim yarışının sonuçlanmasından sonra bir teşekkür konuşması yapan Oğuz Satıcı, bundan sonra daha aktif bir TİM olacağını, söyledi. Satıcı, Okan Oğuz’u "ezeli ve ebedi başkan" olarak niteledi ve kendisinin onursal başkan olmasını önerdi. 
     
     Yılmaz destekledi 
     Satıcı’ya desteğini açıklayan İTO Başkanı Yıldırım’ın yanı sıra Yalım Erez ve Turgut Yılmaz’ın da destek çalışması yaptığı ileri sürüldü. Okan Oğuz’un, seçim çalışması sırasında aldığı sözlerle seçime rahat girdiği, ancak Bursa Konfeksiyon Birliği’nin son anda karar değiştirmesi sonucu seçimi kaybettiği belirtiliyor. 
     Oğuz’un elenmesine karşın, İcra Komitesi’nde, uzun süredir kendisi ile çalışan ve kendisini destekleyen üyelerin çoğunluk’ durumunda olduğu ifade edildi. 
     TİM İcra Komitesi şu isimlerden oluştu 
     Metin Altuğ, Mustafa Türkmenoğlu, Haydar Güçlü, Eliya Alharal, Ahmet Başkan, Şefket Aksoy, Ersin Tezol, Lütfü Göbüş, Osman Niyazi Önen, Özcan Balkır, Mehmet Büyükekşi, Suat Terzioğlu, Oğuz Satıcı, Refik Önür, Süleyman Orakçıoğlu, M.Kemal Özerman, Göksen Körezlioğlu, İbrahim Pektaş, Süleyman Caner, Ali Kahyaoğlu. 
     
Çiller ile Toskay kapıştı      TİM Genel Kurulu’na katılan tek siyasi parti lideri olan DYP Genel Başkanı Çiller’in krizden hükümeti sorumlu tutan konuşmasına Devlet Bakanı Tunca Toskay sert bir uslupla cevap verdi. Türkiye’nin sosyal bir patlamanın eşiğinde olduğunu savunan Çiller, "Devleştirme programı yeniden uygulanmaya başlandı. 
     Türkiye son sosyalist değil son komünist devlettir. Krizin nedeni son 10 yıla gidiyor demek, yanlış bir propagandadır" dedi. 
     Çiller’den sonra kürsüye çıkan Toskay, sesini yükselterek Çiller’in eleştirilerini yanıtladı. Toskay, "Eksik yaptıklarımızın faturasını öderiz. Eğer yaptıklarımız kolay olsaydı, bunları bizi eleştirenler yapardı" dedi. Toskay, bu hafta içinde ihracatçılara 100 milyon dolarlık Exımbank kredisi verileceğini, 16 Temmuz itibariyle ihracatın 16,5 milyar doları bulduğunu belirterek, bunun geçen yılın aynı dönemine göre yüzde 13,9 artış anlamına geldiğini söyledi. 
     Dış Ticaret Müsteşarı Kürşad Tüzmen de, "Kamu kuruluşlarının kutsal engizisyon anlayışını bırakıp ihracatçıyı alkışlaması, sırtına alıp koşması lazım" dedi. 
     
     Sözler vardır, tutulmaz’ 
     Toplantının açılışında, "sözler vardır" başlıklı 10 dakikalık bir sinevizyon gösterisi yapıldı. Filmde "sözler vardır. Kriz yaratır. Bir ulusu harekete geçirir. Kesintilidir" gibi bölümler altında, siyasilerin sözlerine yer verilirken, "yenilikçi biri" bölümünde sunulan 8. Cumhurbaşkanı Turgut Özal alkışlandı. Siyasilerin ihracatçılara yönelik vaadlerinin yer aldığı "sözde kalır" bölümünde de, ihracatçılar tepkilerini alkışlarla gösterdiler 
     



 EKONOMİ 




















</TEXT>
</DOC>
