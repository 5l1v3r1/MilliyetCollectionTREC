<DOC>
<DOCNO> 34620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/ekonomi/aeko.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu fon kavga çıkartacak 
</HEADLINE>
<TEXT>

TOBB, Dünya Bankası destekli reel sektör rehabilitasyon fonunun büyük holdinglere aktarılacağı düşüncesinde. Başkan Hisarcıklıoğlu gerekirse tavır koyacaklarını belirtti 
     ZÜLFİKAR DOĞAN Ankara 

     Bugün hükümetle biraraya gelecek olan Türkiye Odalar ve Borsalar Birliği TOBB yönetimi, Başbakan Ecevit ve Devlet Bakanı Kemal Derviş’e reel sektörün canlanmasını sağlayacak 60 maddelik bir öneri paketi sunacak. 
     Raporda, gelir ve kurumlar vergisi ile KDV oranlarında indirim, SSK prim oranlarının aşağı çekilmesi, kamu bankalarının vadesi gelen kredi alacaklarında sanayicilere "kolaylık" gösterilmesi gibi talep ve öneriler yer alıyor. 
     TOBB Yönetim Kurulu Başkanı Rifat Hisarcıklıoğlu, raporun 81 odanın görüş ve önerileri alınarak ve çok sayıda akademisyene danışılarak yapıldığını belirtti. 
     Hisarcıklıoğlu, "Öncelikle kriz ortamında, üretimin sürdürülebilmesi için, vergilerde düzenleme istiyoruz" şeklinde konuştu. 
     
     Tavır uyarısı 
     "Ekonomik program faiz hadlerinin aşağı inmesini öngörüyor ama Halk Bankası, yüzde 110 - 115 ile kredi veriyor. Kredileri vadesi dolmadan çağırıyor. Ağır gecikme ve temerrüt faizleri işletiliyor, borç iyice ödenemez hale geliyor" diyen Hisarcıklıoğlu, hükümetten bu konularda da kolaylık isteyeceklerini ifade etti. 
     Hisarcıklıoğlu, Derviş’in oluşturulacağını açıkladığı, reel sektöre ve sanayiye destek programının, ekonominin yüzde 99.5’ini oluşturan KOBİ konumundaki şirketleri kapsaması gerektiğini belirtti. 
     Hisarcıklıoğlu, "Anladığımız kadarıyla bu fon, bir anlamda büyük şirket ve holdinglerin, bankalarla olan kredi ilişkilerini çözmeyi, hem bankaları, hem de bu büyük şirketleri rahatlatmayı öngörüyor. Bu doğru ise, biz o zaman bu fona tavır alırız. Böyle bir fon Dünya Bankası desteği ile kurulup, faaliyete geçecekse, sanayiye üretime destek verilecekse, bu öncelikle KOBİ’lerden başlamalıdır. Türkiye’deki 202 bin KOBİ çok küçük desteklerle ayağa kalkabilir. Önce onların sorunu çözülmeli. Ayrıca fonun yönetimine de müdahil olmak istiyoruz" dedi. 
     
     TOBB, hükümetten ne isteyecek 

</TEXT>
</DOC>
