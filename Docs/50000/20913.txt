<DOC>
<DOCNO> 20913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sontur23.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom görüşmelerinde yoklama gerginliği... 
</HEADLINE>
<TEXT>

     Türk Telekom'un özelleştirilmesine ilişkin tasarının Genel Kurul'daki görüşmeleri gergin başladı. 
     Ulaştırma Bakanı Enis Öksüz, tasarının tümü üzerindeki konuşmaların tamamlanmasından sonra kendisine yöneltilen soruları milletvekillerinin laf atmaları arasında yanıtlayabildi. 
     Bakan Öksüz, personel harcamalarının bütçenin yüzde 40'ına ulaştığı yolundaki eleştirilerin doğru olduğunu, ancak bu personelsin büyük çoğunluğunun 1990-1994 yılları arasında alındığını söyledi. Öksüz, kendi döneminde de 544 kişinin işe başladığını bildirdi. Eski Ulaştırma Bakanı DYP Zonguldak Milletvekili Ömer Barutçu, Öksüz'e sürekli müdahale etti. Barutçu'nun süresi dolduğu için yanıtlamayı sürdüremeyeceği yönündeki ısrarlı müdahaleleri üzerine TBMM Başkanvekili Murat Sökmenoğlu, Bakan Öksüz'ün sözlerini ''Size maddelerde söz vereyim'' diyerek kesmek zorunda kaldı. FP Erzurum Milletvekili Aslan Polat'ın, MHP'lilere yönelik ''Niye hükümette kalmayı sürdürüyorsunuz '' sözleri de MHP sıralarında tepkiye yol açtı. 
     Bakan Öksüz'ün konuşmasını yarıda kesmesinden sonra TBMM Başkanvekili Murat Sökmenoğlu, birleşime 5 dakika ara verdi. FP milletvekillerinin ara verme nedenini sorması üzerine Sökmenoğlu, ''Yoklama talebi var, tedbir alıyorum'' diye karşılık verince,muhalefet milletvekilleri tepki gösterdi. FP Van Milletvekili Fethullah Erbaş'ın oturduğu yerden kalkarak tepki göstermesi üzerine Başkanvekili Sökmenoğlu, birleşime ara verdi ve ''Beğenmiyorsan git'' dedikten sonra kürsüden ayrıldı. TBMM Başkanvekili Sökmenoğlu birleşimi açtıktan sonra da FP'li Erbaş, ''Toplansınlar, diye ara veriyorsun'' diyerek tepkisini sürdürdü. FP Milletvekillerinin isteği üzerine yapılan yoklama sonucu Genel Kurul'da çoğunluğun bulunduğu anlaşıldı ve tasarının maddelerine geçilmesi kabul edildi. 







</TEXT>
</DOC>
