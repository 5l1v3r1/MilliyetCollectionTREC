<DOC>
<DOCNO> 23544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sonspo02.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı futbolcularda hüzün... 
</HEADLINE>
<TEXT>

     Ligin son haftasında Trabzonspor'u farklı skorla yenmesine karşın şampiyonluğu Fenerbahçe'ye kaptıran Galatasaraylı futbolcular üzgün. 
     Galatasaray Takımı Kaptanı Bülent Korkmaz, şampiyonluğu yitirdikleri için üzgün olduklarını, ancak gelecek sezon yine şampiyonluk mücadelesi vereceklerini belirterek, ''Her sezon Galatasaray şampiyon olacak diye bir kural yok. Bu yıl Fenerbahçe oldu, gelecek yıl başka bir takım olur. Biz de mücadelemizi gelecek sezon sürdüreceğiz'' dedi. 
     Hagi'nin futbolu bırakmasına değinen Bülent, takım arkadaşları adına Rumen futbolcuya da teşekkür ederek, ''Hagi'nin oynadığı süre içinde takıma büyük katkı verdi. Bu futbolcu Türk futboluna da çok şey verdi'' diye konuştu. 
     Sarı-kırmızılı takımın başarılı savunma oyuncusu Fatih Akyel ise, şampiyonluk için son dakikaya dek mücadele ettiklerini, ancak amaçlarına ulaşamadıkları için üzgün olduklarını kaydetti. 
     Fatih ayrıca, Hagi'nin de Türkiye'ye gelmiş en iyi yabancı futbolcu olduğunu söyledi. 
     Diğer yandan Fatih Akyel, gelecek sezon takımda kalıp kalmayacağıyla ilgili sorulara da, ''Takımda kalıp kalmayacağım şu an için belli değil. Bu konu gelecek hafta belli olacak'' yanıtını verdi. 
     Galatasaray'ın orta alan oynucusu Ergün Pembe de şampiyonluk için ellerinden geleni yaptıklarını, fakat yeterli olmadığını söyledi. 
     Galatasaraylı taraftarlar şampiyonluğu Fenerbahçe'ye kaptırmalarına karşın, Florya Metin Oktay Tesisleri'ne giderek futbolculara sevgi gösterilerinde bulundular. 
     Maçtan sonra Florya Tesisleri önünde toplanan yaklaşık 50 kadar sarı-kırmızılı taraftar, takımları lehine bağırıp coşkuyla tezahürat yaptılar. 
     Fenerbahçe aleyhine de tezahürat yapan Galatasaray taraftarları, takımlarına moral verdiler. Bu arada Galatasaraylı futbolcuları taşıyan otobüs Ali Sami Yen Stadı'ndan Florya'ya gidişi sırasında Fenerbahçeli taraftarların tacizine uğradı. 
     Araçlarıyla şampiyonluk turu atan sarı-lacivretli taraftarlar, sarı-kırmızılı futbolculara el kol hareketleri yaparak kızdırmaya çalıştılar. 
     
     






</TEXT>
</DOC>
