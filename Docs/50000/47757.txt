<DOC>
<DOCNO> 47757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/sontur11.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da iki canlı bomba ele geçirildi... 
</HEADLINE>
<TEXT>

     İstanbul'da yasadışı sol bir örgüt tarafından planlanan eylemlerde ''canlı bomba'' olarak kullanılacak 2 militanın da aralarında bulunduğu 14 kişinin yakalandığı açıklandı. 
     İstanbul Emniyet Müdürlüğü Terörle Mücadele Şube Müdürlüğü'nden yapılan açıklamada, 10 Eylül 2001 tarihinde Taksim Gümüşsuyu Caddesi'nde konuşlandırılan Çevik Kuvvet Şube Müdürlüğü personeline yönelik yasadışı DHKP C örgütü üyesi olduğu belirlenen Uğur Bülbül tarafından intihar saldırısı düzenlendiği hatırlatıldı. 
     Eylem sonucu 2 polis memurunun şehit olduğu, yabancı uyruklu bir kişinin öldüğü, 13 polis memuru ile 8 vatandaşın da yaralandığı belirtilen açıklamada, olaydan sonra yasadışı örgüte yönelik çok yönlü çalışma başlatıldığı ifade edildi. 
     Devam eden çalışmalar sonucu, yasadışı örgüt paralelinde faaliyet gösteren bir dergide, 12 Ekim 2001 tarihinde uygulama yapıldığı belirtilen açıklamada, dergideki 9 kişinin gözlem altına alındığı bildirildi. 
     Bunlardan birisinin Ankara Emniyet Müdürlüğü'nce arandığı için bu ile gönderildiği belirtilen açıklamada, örgütün gençlik örgütlenmesinden sorumlu şahısların da aralarında bulunduğu diğer 8'inin de, Terörle Mücadele Şube Müdürlüğü'nde sorgularına başlandığı 
     kaydedildi. 
     
     Eylem talimatı bekliyorlarmış 
     Açıklamada, yakalanan bu kişilerin sorguları ve örgütsel dokümanın incelenmesi sonucu örgüt tarafından gerçekleştirilecek eylemlerde ''Canlı bomba'' olarak kullanılacağı belirlenen Devrim Kalaycı ile Şengül Aslan'ın yakalandığı, örgüt militanlarına yardım ve yataklık ettiği belirlenen 4 kişinin de gözlem altına alındığı bildirildi. 
     Açıklamada, iki militanın, F tipi cezaevlerine geçişten sonra başlatılan ölüm oruçlarına destek amacıyla örgütten ''alacağı talimat doğrultusunda yine örgütün belirleyeceği hedefler üzerine intihar saldırısında bulunmak üzere beklemede olduklarının tespit edildiği'' belirtildi. 
     Bu arada, örgüt militanı Devrim Kalaycı'nın, yaklaşık 6 ay önce cezaevinden çıktığı, Taksim'deki eylemi düzenleyen ve bu eylem sırasında parçalanarak ölen Uğur Bülbül ile Bartın'dan İstanbul'a geldiğinin anlaşıldığı öğrenildi. 
     Yakalanan kişilerden, bilgisayar, örgütsel yayın ve doküman ile çeşitli şifreli mesajlar ele geçirildiği, bu mesajların çözülmesine çalışıldığı da bildirildi. 
     Terörle Mücadele Şube Müdürlüğü'ndeki sorguları tamamlanan Devrim Kalaycı, Şengül Aslan ve diğer 12 kişi, İstanbul DGM'ye sevk edildiler. 
     






</TEXT>
</DOC>
