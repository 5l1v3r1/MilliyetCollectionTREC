<DOC>
<DOCNO> 38955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sonspo09.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'da cep telefonuyla konuşmaya ceza... 
</HEADLINE>
<TEXT>

     Kocaelispor Kulübü Yönetim Kurulu, bu sezon uygulanacak ceza yönetmeliğini ve miktarlarını belirledi. 
     Çalışma hırsını azaltıcı ve disiplini bozucu davranışlara karşı hazırlanan cezası yönetmeliğinde, cezaların içeriği ve uygulanacak miktarlar dikkati çekiyor. 
     Alt sınırı 2 milyar lira olan ''uçakta, otobüste, toplantı ve yemeklerde cep telefonuyla konuşmak, müsabakalarda spor malzemelerini doğru seçmemek, müsabakalarda nedensiz yere isteksiz ve sorumsuz davranmak, kamplarda farklı giyinmek, yolculuklarda yemek ve dinlenme sürelerini aksatmak, yolculuklarda başkalarını rahatsız etmek ve birlikte yenilen yemeklere izinsiz olarak konuk çağırmak'' gibi davranışlara, en çok ise 10 milyar lira ceza uygulanacak. 
     Antrenmanlarda farklı giyinenlere ve kamptaki yanlış davranışlara en az 2, en çok da 30 milyar lira uygulanmasını öngören yönetmelikte belirlenen diğer davranışlar ve uygulanacak cezalar da şöyle 
     ''Antrenmanlarda görevlilere kaba davranış gösterenlere en az 2, en çok 50, antrenmanlara mazeretsiz olarak geç katılanlara, yanlış davranış nedeniyle antrenmandan çıkarılanlara, antrenmanlarda hırçın ya da isteksiz görünenlere, müsabakalarda bilerek görev kusuru işleyenlere, sigara ve içki içen ve kumar oynayanlara ise en az 5, en çok da 15 milyar lira. 
     Kampa izinsiz olarak geç katılanlara en az 5, en çok 20 milyar, kamp programına uymayanlara en az 5, en çok 30 milyar, rakip takımın ve kendi takımının oyuncularına, teknik adamlara, seyircilere, hakemlere ve diğer görevlilere karşı ne nedenle olursa olsun etkili eylem ve ifadede bulunanlara, zorlayıcı ve haklı nedenler olmadıkça sarı kart görenlere, yanıltıcı ifadelerle görevden kaçan, soyunmayan ya da mevkisini beğenmeyenlere, teknik heyet bir süre belirlememişse, gece 23.00'ten sonra izinsiz olarak ev veya tesis dışında bulunanlara en az 5, en çok 50 milyar lira. 
     Antrenmanlarda, arkadaşına bilerek zarar verici eylemde bulunmak ve uygunsuz ifade kullanmak en az 5, en çok 100 milyar, teknik direktör ve antrenörlerin talimatlarına uymamak, izinsiz olarak kenti terketmek, özel anlaşmalar dışında kulübün belirlediği semt veya bölge dışında oturmak, kampa katılmamak ve kampı izinsiz olarak terketmek, kadroda olduğu halde mazeretsiz olarak deplasmanlara gitmemek en az 10, en çok 25 milyar lira. 
     Zorlayıcı ve haklı nedenleri olmadığı halde, aralıklı olarak 4 sarı kart görüp 1 maç oynamama cezası alana en az 10, en çok da 50 milyar lira ceza uygulanmasını öngören kararlarda, disiplinsiz davranışlarda ısrar etmek, izinli günün dışında bar, pavyon, içkili gazino ve diskotek benzeri yerlere gitmek, doping niteliğinde ilaç kullanmak en az 10, en çok 50 milyar, kusurlu olarak kırmızı kart görmek de en az 15, en çok 100 milyar lira.'' 
     Yönetmelikte, para cezalarını gerektiren davranışlar ve uygulanacak miktarlar dışında, futbolcuların uyacağı kurallar ''mesleki zorunluluk'', ''kulüp ilişkileri'' ve ''genel davranışlar''başlıkları altında toplandı. 






</TEXT>
</DOC>
