<DOC>
<DOCNO> 8762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/son/sontur10.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurumda yanlış kan verilen 8 çocuk annesi öldü 
</HEADLINE>
<TEXT>

     Erzurum Numune Hastanesi'nde rahim ameliyatı olan ve aşırı kan kaybeden 8 çocuk annesi, operasyondan sonra yanlış kan verilmesi sonucu hayatını kaybetti. 
     Kadının akınları, ameliyatı gerçekleştiren doktor hakkında savcılığa suç duyurusunda bulundu. Karayazı'nın Çakmaközü köyünde oturan evli ve 8 çocuk annesi Hürriyet Özmen 49 , bir süre önce karnında ağrılar başlaması üzerine tedavi olmak amacıyla Erzurum Numune Hastanesi'ne geldi. Yeşil Kartı bulunan Özmen'in, Kadın Doğum Servisi'nde yapılan muayenesi sonucu, rahminde ur olduğu ve ameliyat edileceği belirtildi. 
     İddiaya göre, ameliyatı yapacak olan Uzman Doktor Mahmut Penahir, Özmen'in yakınlarından ''Bıçak parası'' olarak 80 milyon lira istedi. Hasta kadının kocası Nusret Özmen, parayı bulamayınca Çakmaközü Köy Muhtarı Gıyasettin Kaya'nın yardımıyla 80 milyon lira temin edildi ve doktora ödeme yapıldı. 
     Ameliyat edilen Hürriyet Özmen'in, operasyondan sonra kan kaybetmesi sonucu, Uzman Doktor Mahmut Penahir, 2 ünite kan bulunmasını istedi. İddiaya göre aynı serviste çalışan bir hemşire, kan grubuna bakmadan dolapta bulunan kanlardan Hürriyet Özmen'in yakınlarına verdi. Doktor Penahir de bu kanı Özmen'e verdi. Hürriyet Özmen, iyice fenalaşınca Aziziye Araştırma Hastanesi'ne sevk edildi. Burada da durumunda düzelme olmayan Hürriyet Özmen, aynı gün Yakutiye Araştırma Hastanesi'ne gönderildi. Özmen, doktorların müdahalesine rağmen kurtarılamadı. 
     Yakutiye Araştırma Hastanesi'nin düzenlediği otopsi raporunda da ''Hastaya ait olmayan yanlış kan verilmesinden dolayı öldüğü'' belirtildi. 




</TEXT>
</DOC>
