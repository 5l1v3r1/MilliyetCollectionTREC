<DOC>
<DOCNO> 8741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/son/sonspo10.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maç öncesinde stada giren Beşiktaşlılara satır ve bıçak atıldı 
</HEADLINE>
<TEXT>

     Fenerbahçe ile Beşiktaş arasında yapılacak derbi maç öncesinde güvenlik güçleri çok sayıda kesici ve delici alet ele geçirdi. 
     Fenerbahçe Şükrü Saracoğlu Stadı çevresinde geniş güvenlik önlemleri alan güvenlik kuvvetleri, yaptıkları aramalarda çok sayıda satır, döner bıçağı ve delici alet buldu. Bu arada, Beşiktaşlı taraftarların maraton tribününe sol bülümünden içeri girmeye çalıştığı sırada, Fenerbahçeli taraftarların bulunduğu sağ bölümden çeşitli kesici aletler atıldı. Güvenlik güçleri, önlerine düşen satır ve ekmek bıçağını alırken, aradaki barikatı genişletip, Fenerbahçeli taraftarları bulundukları bölümden daha uzak bir yere götürdü. 
     Öte yandan bir polis memuru, tribünlerden atılan bir taşla başından hafif bir şekilde yaralanırken, bir polis aracıyla hastaneye kaldırıldı. 
     Beşiktaşlı taraftarlar, güvenlik amacıyla stada toplu bir şekilde getirildi. Siyah-beyazlı taraftarlar tek tek stat çevresine sokulmazken, Fulya ve Kadıköy iskelesinden toplam 17 otobüsle maraton tribünün ön kısmına getirildi. İskelede toplanan taraftarlar, belediye otobüsleriyle stada taşındı. 
     Bu arada, siyah-beyazlı taraftarların tribüne girişinde izdiham yaşandı. Taraftarlar sadece bir kişinin geçebileceği küçük bir kapıdan teker teker tribüne alınmak istenince, kapıda büyük bir yığılma yaşandı. Bu sırada bazı taraftarlar fenalık geçirdi. Beşiktaşlı taraftarlar bu durumu uzun süre protesto etti ve zaman zaman polisle aralarında sert tartışmalar yaşandı. 
     Diğer yandan Beşiktaş kafilesini taşıyan kulübe ait otobüs, saat 17.15'te stata geldi. Beşiktaşlı taraftarlar otobüs önlerinden geçerken, takımları lehine büyük sevgi gösterilerinde bulundular. Beşiktaş kafilesini taşıyan otobüse 12 polis aracı eşlik etti. 
     




</TEXT>
</DOC>
