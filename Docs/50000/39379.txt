<DOC>
<DOCNO> 39379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/soneko02.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, ABD'de IMF-Dünya Bankası toplantılarına katılacak 
</HEADLINE>
<TEXT>

     Devlet Bakanı Kemal Derviş, Uluslararası Para Fonu IMF ve Dünya Bankası'nın Eylül sonunda Washington'da yapacağı ve gösteriler yüzünden olaylı geçmesi beklenen Güz Toplantıları'nda Türkiye'yi temsil edecek. 
     Derviş'in, 29-30 Eylül tarihlerinde yapılacak toplantılarda, IMF ve Dünya Bankası yöneticileri ve çok sayıda ülkenin maliye ve ekonomi bakanlarıyla temaslarda bulunması bekleniyor. 
     Kemal Derviş'in gezisi, IMF'nin Türkiye'nin ekonomik programının 10'uncu gözden geçirme döneminin sonuna rastlayacak. IMF'nin, normal koşullarda gözden geçirme işlemi sonucunda, Türkiye'ye 3 milyar dolar tutarındaki dördüncü kredi dilimini, Eylül sonu veya Ekim başında serbest bırakması öngörülüyor. 
     Yaklaşık 100 bin kişinin katılması beklenen protestolar yüzünden, IMF ve Dünya Bankası, Derviş'in de yer alacağı Güz Toplantıları'nın süresini, altı günden iki güne indirmişti. Gösteriler nedeniyle, toplantılar sırasında Washington'da olağanüstü güvenlik önlemleri alınacak. 






</TEXT>
</DOC>
