<DOC>
<DOCNO> 26187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/spor/spo03.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
14 Haziran kurtuluş günü 
</HEADLINE>
<TEXT>

G.Saray Divan Kurulu, önümüzdeki hafta yapılacak toplantıda üyelere "Pamuk eller cebe" diyecek, başkan adaylarından kararlarını açıklamalarını isteyecek 
     HALİL ÖZER 

     SARI - Kırmızılı kulübün 14 Haziran’da yapılacak Divan Kurulu toplantısı önemli gündem maddeleri ile yapılacak. Divan Kurulu, Lütfi Kırdar Spor Salonu’nda çok sayıda üyenin katılımıyla gerçekleşecek toplantıda, öncelikle kulübün güç durumdan kurtulabilmesi için herkesin elini cebine atmasını isteyecek. Üyeler, özellikle iş adamlarına çağrıda bulunacak, kampanya açılarak kulübe maddi gelir sağlamanın yollarını arayacak. 
     DİVAN Kurulu, ayrıca başkan adaylarından da kesin kararlarını bu toplantıda açıklamalarını talep edecek. Mehmet Cansun’un bu zirvede adaylığını resmen dile getirmesi beklenirken, İzzettin Doğan’ın da bu tarihe kadar yapacağı görüşmelerin ardından adaylık konusundaki kararını bildireceği tahmin ediliyor. Ayrıca temmuz ayındaki Genel Kurul öncesi büyük önem taşıyan bu toplantıda Faruk Süren’in bir konuşma yapması bekleniyor. 
     
Jardel pazarlığı      GALATASARAY’DA başkan adaylığı kesinleşen Mehmet Cansun, yarın Portekiz’e gidecek. Cansun, Hooijdonk - Jardel takası ve 10 milyon dolar teklif eden Benfica ile masaya oturacak. Sarı - Kırmızılı kulübün Asbaşkanı, Portekiz kulübüne Hooijdonk’u kabul ettiklerini, ancak verilecek parada biraz artırma istediklerini bildirecek. 
     
Sergen bekleyişi      GALATASARAY daha önce prensipte anlaşmaya vardığı, ancak Futbol Federasyonu’nun bonservis konusunda aleyhine karar vermesi üzerine, transferini dondurduğu Sergen için yeniden atağa kalkacak. Sarı - Kırmızılılar, 1 milyon 250 bin dolarlık bonservis ücretinin taksitlendirilmesi veya indirilmesi için Siirt Jetpa ile bir kez daha görüşecek. 
     
Pope’den garanti      RUMEN futbolcu, tatilini geçirdiği Maldiv Adaları’ndan mesaj gönderdi, "Kimsenin şüphesi olmasın, geri döneceğim" dedi. Popescu, "Ben koyu bir Galatasaraylıyım. Mali kriz yüzünden bana yapılacak ödemeyi bile isteyerek ertelettiğim kulübümü asla FIFA’ya şikayet etmem. Menajerlerin değil, benim sözüm geçer" diye konuştu. Popescu, Hagi ile birlikte bir süre İspanya’da kaldıktan sonra Sarı - Kırmızılılar’ın hazırlık kampına katılacağını söyledi. 
     



 SPOR 























</TEXT>
</DOC>
