<DOC>
<DOCNO> 6766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/ekonomi/eko02.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel, Hazinecilere patladı 
</HEADLINE>
<TEXT>

Bakanlar Kurulu, bor madenlerini özelleştirme kapsamından çıkardı 
     BARKIN ŞIK Ankara 

     IMF’ye verilen ek niyet mektubunda özelleştirilmesi öngörülen Eti Holding, Devlet Bakanı Şükrü Sina Gürel’in girişimleri sonucu özelleştirme kapsamından çıkarıldı. 
     Bakanlar Kurulu’nun dün iki bölüm halinde yaklaşık beş saat süren toplantısında gündem maddesini Eti Holding ve bor madenleri oluşturdu. Kurulda, dünya bor rezervlerinin yüzde 65’ine sahip olan Türkiye’nin, pastadan sadece 250 - 300 milyon dolar pay aldığı, bilinen rezervlerimizin 2.1 milyar ton olduğu belirtildi. Avrupa Birliği’nin bor politikasının tek elden yürütüldüğüne dikkat çekilen ve US Borax adlı şirketin dünya pazarının yüzde 55’ini elinde bulundurduğu belirtilen toplantıda, bu işlevi Türkiye’de ise Eti Holding’in gerçekleştirdiği kaydedildi. Holdingin bu kapsamda özelleştirme kapsamına alınmasının yanlış olacağı vurgulanırken, IMF’ye verilen ek niyet mektubunda söz konusu holdingin özelleştirme kapsamına alınmasından duyulan rahatsızlık dile getirildi. 
     
     "İşgüzarlık yapmayın" 
     Eti Holding’ten sorumlu Devlet Bakanı Şükrü Sina Gürel’in Hazine Müsteşarlığı’ndaki "işgüzar" bürokratların, Eti Holding’i özelleştirme kapsamına aldığını ve IMF heyetine sözler verdiğini belirterek, "Hazine’nin görevi, IMF’in isteklerini iletmek değil, bizim neler yapamayacağımızı iletmektir. IMF’ye bizim koşullarımızı aktarmaktır. IMF’ye özelleştirmenin akılcı olmadığını anlatmak lazım. Çünkü bu madenler Özelleştirme İdaresi’nin elinde israfa yol açacaktır" dediği öğrenildi. Gürel’in konuşması hükümetin MHP kanadı tarafından destek buldu. 
     
     100 trilyon kaynak 
     Özelleştirmeden sorumlu Devlet Bakanı Yüksel Yalova "bor’u işleyecek modern tesislerin neden kurulmadığını" sorduğu konuşmasında, Eti Holding’in 40 trilyon lira borcu olduğunu ifade etti. Bakanlar Kurulu bunun üzerine Yalova’ya 100 trilyon lira borçlanma hakkı tanıdı. 
     Toplantıda, Eti Holding bünyesinde yer alan bor madenlerinin 2840 sayılı yasa ile işletme esaslarının belirlendiği de vurgulandı. "Devlet eliyle işletilecek" madenleri belirleyen 2840 sayılı yasa tartışmalara son noktayı koydu. Bakanlar Kurulu üyeleri söz konusu gerekçeleri dinlemelerinin ardından bor madenlerinin özelleştirilemeyeceği yönünde fikir birliğine vardı. 
     
     Moody’s bizi IMF’ye soracak 
     Hazine Müsteşarı Selçuk Demiralp, "programdan vazgeçiliyor mu" sorularına neden olan reel sektör zirvelerinin IMF Türkiye Masası Şefi Carlo Cottarelli ile yapılan görüşmelerinde henüz gündeme gelmediğini belirtirken, şöyle konuştu "Ancak zirveyle ilgili haberleri duymamaları mümkün değil. Sanıyorum bu konuları ilgili bakanlarla görüşeceklerdir. Görüşlerini öğrenmek isteyebilirler. Biz, bir program yaptığımızı ve bundan sonra bu programa bağlı kalınacağını söyledik. Onlar da programın herhangi bir sapma olmadan, değiştirilmeden devam etmesini istiyor. Onların görevi dünyaya endikasyon vermek. Bütün dünyaya bu programın gerekleri yapılıyor diye bir tür rating veriyorlar. Yarın bugün Moody’s’de geliyor. Onlar da görüşecek. Onların görüşleri uluslararası piyasalardan bize desteğin sürmesi açısından önemli. Dolayısıyla programın değiştirilmeden sürmesi gerektiği görüşündeler." Reel sektör zirvesinde gelen talepler konusunda Demiralp, "Hazine’nin namütenai kaynağı yok" diye konuştu. 
     


 EKONOMİ 




















</TEXT>
</DOC>
