<DOC>
<DOCNO> 49535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/spor/spo07.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok o mutlu 
</HEADLINE>
<TEXT>

Bir haftaya daha damgasını vurmuş, görevini yapmış bir insandı o. Mutluydu. Ve çeliktendi sinirleri. Ne itirazlardan ne de küfürlerden etkilendi. Ali Sami Yen’i, yüzünde tebessümle alnı açık terk etti 
     TAMER BAĞLAN 

     O’nu, öncelikle tebrik etmek gerekir. Emellerine ulaşma konusunda son derece başarılı olan birine başka ne yapılabilir Görevi, maçı mümkün olduğu kadar az hatayla yönetip oyunu kurallar çerçevesinde sonlandırmak olduğu halde, düdük çaldığı hemen her karşılaşmada futbol adına ne varsa geri planda bırakıp öne çıkan birine ne denilebilir Tabii ki, birileri birşeyler söyleyecektir... Çokları Tetikçi’, bazıları Şovmen’ ya da Beceriksiz’, Federasyon Başkanı da Mükemmel bir hakem’ diyebilir. Hatta "Ne söylense az " diyenler de çıkabilir. Ne var ki, Galatasaray - Trabzonspor gibi haftanın en önemli maçını gölgede bırakıp kazık gibi sivrilmeyi başaran Mutlu Çelik, işinin ehli olarak öncelikle tebrik edilmelidir. Hatta, onu böyle önemli maçlarda görevlendirerek kalitesini belli edenler ve ilk kez bir hakemin arkasında bu kadar kararlı duran Ulusoy da tebrik listesine dahil edilmelidir. Şunu da bilmek gerekir ki, sinirlenmek, insan sağlığı için tehlikelidir... 
     Maçın sonucunu büyük ölçüde hakem belirlemiş olsa da, ne ligin yenilmezi Galatasaray’ın başarısı gözardı edilmeli ne de Trabzonlular Çelik’in arkasına saklanarak başarısızlıklarını gizleme yoluna gitmelidir. Sarı - Kırmızılılar doğru yoldadır, Bordo - Mavililer ise Karadeniz fırtınası’ olabilmek için sanki yanlış rüzgarlarla beslenmektedir... 
     
Daum hata yapmaz      Fevzi Tuncay, haftanın öne çıkan diğer ismidir. Bu çıkışın hatalarla olması ve yerine konmak istenen Göztepeli Majdan’ın Haftanın futbolcusu’ payesine erişecek kadar iyi oynaması onun talihsizliğidir. Başarısızlığının yetersizlikten daha çok özgüven eksikliğinden kaynaklandığı, hocasının onu maçtan sonra acımasızca eleştirmesinden de anlaşılabilir. Bir sporcu, kendisine güvenilmediğini bile bile nasıl rahat olup tam randımanla oynayabilir Daum kararı çoktan verdi, kalemi kırdı. Ancak, Fevzi’yi asmak üzere olanlar, sehpayı çekmeden önce hafifletici nedenleri görmezlikten gelmemelidir... 
     
Ya Rüştü de yetmezse      Neredeyse bir yıldır gole hasret olanlar Fenerbahçe’yi Malatya’da üç puana taşırlarken, bundan çok daha uzun süredir Sarı - Lacivertlileri taşıyan Rüştü yine başrolü kaptı. Bu dört maçlık bir seri yakalayan, artık dış sahalardan bile galibiyetle ayrılan Fenerbahçe’de hala çok sorun olduğunun en güzel kanıtıydı. Dilinin ucunda "Ligde deplasman fobisi bitti" cümlesi duranlar, yine de pazara kadar fazla konuşmamalı. Savunma Barcelona karşısında da bilinen gedikleri verecekse, Çarşamba akşamı Rüştü’ye de fazla güvenilmemeli, bilinen tüm dualar okunmalı... 
     
Ankaragücü yeniden      Ankaragücü’nün yedi hafta sonra yeniden üç puanı hatırlaması, Gaziantepspor’un Aybaba ile dördüncü maçını da kazanması, Kocaeli’nin evindeki 20 maçlık yenilmezliğini sürdürüyor olması, son altı maçından beşini kazanan Bursaspor’un gol düellosunda ayakta kalması ise, geride kalan haftanın akılda kalan diğer notları... 
     



 SPOR 

























</TEXT>
</DOC>
