<DOC>
<DOCNO> 46193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sontur11.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer'den "hükümete asker gönderme izni" yorumu... 
</HEADLINE>
<TEXT>

     Cumhurbaşkanı Ahmet Necdet Sezer, yurtdışına asker gönderme yetkisinin alınmasının Türk Silahlı Kuvvetleri'nin mutlaka başka ülkelere gönderileceği anlamına gelmeyeceğini belirterek, ''Körfez Savaşı'nda da bu yetki alındı, fakat kullanılmadı. Durumun gereklerine göre hükümet bu yetkiyi kullanacak veya kullanmayacak'' dedi. 
     Cumhurbaşkanı Sezer, Yemen'in Ankara Büyükelçisi Ahmed Hüseyin M. 
     El-Basha'yı Çankaya Köşkü'nde kabul etti. Büyükelçi El-Basha, Cumhurbaşkanı Sezer'e güven mektubunu sundu. 
     Sezer, kabulden önce gazetecilerin sorularını yanıtladı. 
     Cumhurbaşkanı Sezer, ''Anayasa'nın 92. ve 117. maddesiyle ilgili yetki alınması, sizin başkomutanlık yetkinizin Meclis'e devredilmesi anlamına mı geliyor '' sorusu üzerine, şunları söyledi 
     ''Anayasanın 92. maddesi iki hal dışında Türk Silahlı Kuvvetleri'nin yurtdışına gönderilmesini veya yabancı silahlı kuvvetlerin yurt içinde bulundurulması yetkisini TBMM'ye veriyor. Bu izni vermeye yetkili merci TBMM'dir. Hükümet, Meclis'e yaptığı başvuruyla bu yetkinin, bu iznin verilmesini istiyor. Bu yetkinin alınması mutlaka Türk Silahlı Kuvvetleri'nin başka ülkelere gönderileceği anlamına gelmez. Körfez Savaşı'nda da bu yetki alındı, fakat kullanılmadı. Durumun gereklerine göre hükümet bu yetkiyi kullanacak veya kullanmayacak.'' Cumhurbaşkanı Sezer, Afganistan'a yönelik operasyona asker gönderilmesi konusundaki düşüncelerinin sorulması üzerine de ''Hayır, şimdi öyle bir talep yok'' dedi. 
     Sezer, ''Başkomutanlık yetkinizin hükümete devredilmesi gibi birşey söz konusu mu '' sorusuna karşılık da ''Hayır, değil'' yanıtını verdi. Cumhurbaşkanı Sezer, ''Türkiye'nin taraf olduğu uluslararası anlaşmalar ve uluslararası nezaket kuralları gereği dışında silahlı kuvvetlerin gönderilmesi gerektiğinde izni verecek mercinin TBMM olduğunu'' hatırlatarak, ''Anayasa'nın kuralı bu'' dedi. 
     






</TEXT>
</DOC>
