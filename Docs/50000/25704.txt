<DOC>
<DOCNO> 25704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/spor/spo08.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent’te son tango 
</HEADLINE>
<TEXT>

     CEMAL ERSEN 

     FUTBOL Federasyonu ile Spordan Sorumlu Devlet Bakanı Fikret Ünlü arasında uzun zamandır yaşanan gerginlik Futbol Federasyonu genel kuruluna taşınması halinde yeni bir kriz ortaya çıkacak. Azerbaycan ile oynanan milli maçta ortaya çıkan protokol tribünü skandalından sonra tarafların karşılıklı demeçleriyle gerilen ortam, bugün Ankara’da yapılacak genel kurulda da kendini gösterecek. 
     BAKAN Ünlü, federasyonu suçlayıcı bir konuşma yapması halinde genel kurula katılan delegeler salonu terk edecekler. Federasyon Başkanı Haluk Ulusoy’un da bu konuşmanın niteliğine göre kürsüde söz alacağı ve benzeri tarzda yanıt vereceği bildirildi. Genel kurulun taraflar arasında bir hesaplaşmaya dönmesi durumunda çok ciddi bir kriz daha yaşanabileceği ifade edildi. 
     
Stadlara inceleme      UEFA’nın Türkiye’deki stadlar hakkındaki raporunun açıklanmasından sonra GSGM inceleme başlattı. Futbol Federasyonu’nun UEFA’nın bu konudaki raporunu henüz kendilerine göndermediğini belirten Gençlik ve Spor Genel Müdürü Kemal Mutlu, basında çıkan haberler doğrultusunda Tesisler Dairesi’ne stadların incelenmesi yolunda talimat verdiğini söyledi. Mutlu, "En kısa zamanda tesislerimizin UEFA standardına uygun hale getirtilmesine çalışacağız" dedi. 
     
Görevden alabiliriz’      DEVLET Bakanı Fikret Ünlü, kendisinde olan Futbol Federasyonu’nu denetleme yetkisini, yapılacak yasa değişikliğiyle Yüksek Spor Konseyi’ne devredeceğini söyledi. Ünlü, "Türkiye - Azerbaycan maçında yaşanan protokol skandalıyla ilgili soruşturma sürüyor. Ya Cumhurbaşkanı da orada olsaydı ne olacaktı Başsavcılık ve Başbakanlık Teftiş Kurulu konuyu inceliyor. Futbol Federasyonu Yönetim Kurulu’nu gerekirse görevden alabiliriz" dedi. 
     
Kimseyle kavgamız yok’      FUTBOL Federasyonu Başkanı Haluk Ulusoy, "Bizim ne bakanla, ne de başka biriyle kavgamız yok. Ortalığı karıştırmaya çalışan insanlar var" dedi. Azerbaycan milli maçında yaşanan protokol krizinin tamamen İstanbul İl Müdürü Vedat Bayram tarafından yaratıldığını iddia eden Ulusoy, şöyle devam etti "FIFA diyor ki, bir ülkede oynanan maçların tek sahibi futbol federasyonudur. Olay tamamen iyi niyetsizlikten kaynaklanıyor. Bursa’da tek bir sıkıntı yaşanmadı. Dünya’da şeref tribünü olarak adlandırılan tribün bir tek Rusya ve Türkiye’de var." 
     



 SPOR 






















</TEXT>
</DOC>
