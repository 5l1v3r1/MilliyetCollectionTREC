<DOC>
<DOCNO> 18507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/yazar/bila.html </URL>
<DATE> 2001/04/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Zirve ve istifa 
</HEADLINE>
<TEXT>

     Enerji ve Tabii Kaynaklar Bakanı Cumhur Ersümer, önceki gün yapılan Bahçeli'siz zirveye istifa mektubuyla birlikte katılıyor. 
     Başbakan Bülent Ecevit'e istifasının hazır olduğunu, Genel Başkanı Mesut Yılmaz'a sunacağını ve Yüce Divan dahil, hesap vermeye hazır olduğunu bildiriyor. 
     Ersümer'in istifa kararı aldığını dün bu köşeden duyurmuştuk. 
     MHP lideri ve Başbakan Yardımcısı Devlet Bahçeli'nin de katılımıyla dün yapılan liderler zirvesi ise daha çok Ersümer'in istifasının "kabulü" toplantısı niteliğinde geçiyor. 
     Zirveden sonra Başbakan Bülent Ecevit'le görüşme olanağı bulduk. Ecevit, zirveyle ilgili sorumuza karşılık şu değerlendirmeyi yaptı 
     - Çok rahat bir toplantı oldu. Sayın Ersümer, istifa etmeye zaten kararlıydı. Sayın Yılmaz da, aynı kararlılığı gösterdi. Sayın Ersümer'in tavrı hukuki zorunluluktan daha çok, bir siyasi sorumluluk göstergesidir. Bu konuda duyarlı davranmıştır. Liderler arasında bu konu ile ilgili herhangi bir sorun yaşanmadı. Ve Sayın Ersümer'in kararı anlayışla karşılandı. 
     Başbakan Ecevit'e Ersümer'in istifasından sonra kabinede bir revizyona gidilip gidilmeyeceğini de sorduk. 
     Başbakan'ın yanıtı, "hayır" oldu 
     "Hükümette bir revizyon söz konusu değil. Sayın Ersümer'in istifası da bir revizyon sayılmaz. Çünkü, bu gelişme hükümet içinden değil, hükümet dışındaki nedenlere bağlı olarak ortaya çıkmıştır." 
     Zirvede liderler nasıl bir yaklaşım gösterdiler 
     Başta Başbakan Yardımcısı ve ANAP lideri Mesut Yılmaz olmak üzere Beyaz Enerji iddianamesinde Ersümer'le ilgili kayıtların bakanın yargılanmasını gerektirecek nitelikte bulunmadığı konusu vurgulanıyor. 
     ANAP lideri Yılmaz, iddianamede bakanla ilgili suçlayıcı bölümlerin sadece sanık ifadelerine dayandırılarak yapılmış olmasına dikkat çekiyor ve hukuken Sayın Ersümer'i töhmet altında bırakacak bir durumun söz konusu olmadığını belirtiyor. Buna karşılık, Ersümer'in bir hükümet bunalımına yol açmamak ve kamuoyunun beklentisini dikkate almak amacıyla istifa kararı verdiğini ve bunda kararlı olduğunu Ecevit ve Bahçeli'ye bildiriyor. 
     Yılmaz, dün Ecevit, Özkan, Ersümer'le yapılan zirvede ortaya koyduğu ihale dosyalarıyla ilgili bilgi ve belgeleri, dünkü zirvede MHP lideri Bahçeli'ye de veriyor. 
     MHP lideri ve Başbakan Yardımcısı Bahçeli de böyle bir kararın hukuken gerekmediğini ancak Ersümer'in siyasi sorumluluk duyarlılığı gösterdiğini belirtiyor. 
     Bu görüşlere Başbakan Ecevit ve Yardımcısı Hüsamettin Özkan da katılıyorlar. 
     Başbakan Yardımcısı Mesut Yılmaz, iddianamede Bakan Ersümer'le zoraki olarak kurulan bağlantıların ve medyanın tutumunun bir anlamda, "yargısız infaz" sayılması gerektiğine de dikkat çekiyor. Ayrıca iddianamede Ersümer'le ilgili kayıtların taşıdığı çelişkilere işaret ediyor. İddianamedeki haliyle Sayın Ersümer'in yargılanmasına bile gerek duyulmayacağını ancak Ersümer'in buna da hazır olduğunu vurguluyor. 
     Zirve, Enerji ve Tabii Kaynaklar Bakanı Ersümer'in istifasının kabulüne karar verirken, diğer yandan da üç lider, Ersümer'in muhalefetin girişimi ile Yüce Divan'a gönderilmesi veya hükümetin düşürülmesi çabalarına karşı durulması hususunda da görüşbirliğine varıyorlar. 
     
     







Siyaset ve hukuk 


Anzaklar kadar 


Zirve ve istifa 


Başarılı avukat 


İstifayla birlikte revizyon da yapılsaydı keşke... 


Gecikmiş doğru 


Refah ve Apo davası 


Sınav maratonu 


Kömür, altın, bor 


Türkiye'nin şansı 


Yabancıyı bırak, içeriye bak 


Bir gazete... 


Beyaz istifa 


Türk malına mecburi dönüş başlayacak 


Haklıysanız yorulacaksınız 


"Hortum"u abarttıkça moral ve güven kalmadı 


</TEXT>
</DOC>
