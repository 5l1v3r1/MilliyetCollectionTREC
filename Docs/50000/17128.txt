<DOC>
<DOCNO> 17128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/dunya/adun.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Son rolü yağcılık’ 
</HEADLINE>
<TEXT>

Sinema ve pankreas ringlerinde Hulk Hogan adıyla ünlendikten sonra Minnesota Valisi seçilen Jesse Ventura 24 Nisan’ı eyalette Soykırımı Anma Günü’ ilan etti 
     DIŞ HABERLER SERVİSİ 

     ABD’deki Ermeni kampanyası, Hollywood’un sarkık bıyıklı, uzun sarı saçlı, kas makinası, iri yarı sempatik yıldızı Hulk Hogan’ın da aklını çelmeyi başardı. Asıl adı Jesse Ventura olan ve beyaz perdeye geçmeden önce "pankreas güreşi" yapan şimdinin Minnesota Valisi, 24 Nisan’ı eyaletinde "Ermeni soykırımını anma günü" ilan etti. 
     Filmlerinde çizdiği yumuşak huylu, şefkatli, çocukların koruyucusu, ama düşmanına karşı da bir o kadar sert portresiyle özellikle de küçüklerin sempatisini kazanan, koca cüsseli Hogan’la birlikte Saint Paul Belediye Başkanı Norm Coleman ile Minneapolis Belediye Başkanı Sharon Sayles Belton da aynı karara imza attılar. 
     
İki yıl önce seçildi      Teksaslı milyarder işadamı Ross Perot’nun kurduğu Reform Partisi’nde siyasete atılan Jesse Ventura, 1999’un Ocak ayında dört yıllık bir süre için Minnesota valisi seçilmişti. 
     Ermenilerin soykırımın yıldönümü kabul ettiği 24 Nisan’da Minnesota’da, Ermenistan’ın Washington Büyükelçisi Arman Kirakosyan’ın da katılımıyla bir anma töreni düzenlenecek. Ventura ve iki belediye başkanı, ortak açıklamalarında, 1915 - 1923 yılları arasında Osmanlı İmparatorluğu’nun 2 milyon Ermeniyi göç ettirerek soykırıma neden olduğunu iddia ettiler. 
     
Amerikan bayrakları yarıda      ABD’nin Kaliforniya eyaletinde Los Angeles metropolitan alanındaki küçük bir yerleşim birimi olan ve Ermeni göçmenlerinin yoğun biçimde burada yaşaması nedeniyle "Küçük Ermenistan" diye anılan Glendale, 24 Nisan anma etkinliklerinin en yoğun yaşandığı yerlerden biri olacak. Glendale İlçesi Belediye Başkanı Gus Gomez’in açıklamasına göre, Belediye Konseyi’nin tavsiyesiyle alınan karar çerçevesinde, 24 Nisan günü Glendale’de bayraklar yarıya indirilecek. 
     1915’te "soykırıma" maruz kaldığı öne sürülen kişilerin ABD vatandaşı olmadıklarını hatırlatan bir grup Glendale sakini ise, belediye kararını protesto etti. 
     


 DÜNYA 










</TEXT>
</DOC>
