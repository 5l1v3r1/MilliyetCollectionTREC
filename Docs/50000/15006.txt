<DOC>
<DOCNO> 15006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sontur21.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme, dolarla kredi ödenmesine ihtiyati tedbir koydu 
</HEADLINE>
<TEXT>

     Döviz kurlarındaki yükselme dava konusu oldu. Bir bankadan 300 bin ABD Doları konut kredisi alan avukat Korhan Engindeniz, dövizdeki artış nedeniyle borcunu ödemesinin imkansızlaştığını belirterek, ''ihtiyati tedbir'' istemiyle mahkemeye başvurdu. Mahkeme, avukatın talebini kabul etti. 
     Garanti Bankası A.Ş'den 27 Ekim 2000 tarihinde 300 bin ABD doları karşılığı 205 milyar 125 milyon lira kredi alan avukat Korhan Engindeniz, borcunu 12 eşit taksit halinde ödemeyi kabul etti. Buna göre, aylık 26 bin 916 dolardan toplam 322 bin 992 ABD doları geri ödeme planlandı. 
     Borcunun ilk 4 taksidini yatıran Engindeniz, Merkez Bankası'nın döviz kurlarını sabitleme kararını değiştirerek kurun serbest bırakılması sonucu dolarda beklenmedik yükselme yaşandığını ve yükümlülüklerinin ifasının imkansız hale geldiğini belirterek, İstanbul 9. Asliye Ticaret Mahkemesi'ne başvurdu. 
     Engindeniz dilekçesinde, aylık taksit ödemelerini, açılacak uyarlama davası sonuna kadar daha önceki taksitlerde olduğu gibi son ödeme tutarının Türk Lirası karşılığı olan 18 milyar 500 milyon lira olarak ödeme için ''ihtiyati tedbir'' kararı verilmesini istedi. 
     Engindeniz, Yargıtay Hukuk Genel Kurulu'nun 1997 tarihli, ''Dövize endeksli geri ödemeli borçların geri ödemelerinde uyuşmazlık bulunması durumunda bu borçların Türk Lirası'na uyarlanması ve taksitlendirmenin de Türk Lirası üzerinden yapılması'' yönündeki kararını da mahkemeye sundu. 
     Talebi inceleyen İstanbul 9. Asliye Ticaret Mahkemesi, ''ihtiyati tedbir'' istemini kabul etti. Heyet, uyarlama davası sonuçlanıncaya kadar avukat Korhan Engindeniz'in aylık ödemelerinin 18 milyar 500 milyon lira olarak devam etmesine oy birliği ile karar verdi. 
     
     



</TEXT>
</DOC>
