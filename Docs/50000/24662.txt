<DOC>
<DOCNO> 24662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sondun10.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nepal'de katliamcı prens ölmemiş 
</HEADLINE>
<TEXT>

     Nepal'in başkenti Katmandu'da, sarayda katliam yapan ve daha sonra kendini vuran Veliaht Prens Dipendra'nın ölmediği, komada olduğu bildirildi. İlk haberlerde, Dipendra'nın intihar ettiği belirtilmişti. 
     Devlet radyosunun haberine göre, komada bulunan prens, acil olarak toplanan Devlet Konseyi tarafından Nepal'in yeni kralı olarak tahta geçirildi. 
     Ancak 29 yaşındaki Prens Dipendra, görevini yerine getirebilecek durumda olmadığı için, amcası Prens Gyanendra'nın kral vekili olarak atanmasına karar verildi. 
     İçişleri Bakanı Ram Chandra Poudel, daha önce yaptığı açıklamada, veliaht prensin ailesini öldürdüğünü ve daha sonra kendini vurduğunu belirtmişti. Veliaht Prens Dipendra'nın, Narayan Hity Kraliyet Sarayı'nda akşam yemeğinde, prensin evliliği nedeniyle çıktığı belirtilen tartışma sırasında, aralarında Nepal Kralı Birendra ve Kraliçe Aishwarya'nın da bulunduğu 11 kişiyi öldürdüğü bildirildi. Ölenlerin sayısı daha önce 12 olarak açıklanmıştı. Olayda yaralanan kraliyet ailesinden 3 kişinin de askeri hastaneye kaldırıldığı kaydedildi. 







</TEXT>
</DOC>
