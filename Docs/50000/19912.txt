<DOC>
<DOCNO> 19912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/siyaset/siy06.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Boyun eğmem’ 
</HEADLINE>
<TEXT>

ANAP lideri, Hz. Ali’yi örnek gösterdi 
     ANKARA Milliyet 

     Başbakan Yardımcısı Mesut Yılmaz, devletin yapısını değiştirmek için giriştiği mücadeleyle ilgili olarak Hz. Ali’nin sözlerinden örnek verdi ve "Kavgamız sürecek. Boyun eğmeyeceğiz" dedi. 
     ANAP Genel Merkezi’nde yapılan Ankara 7. İl Kongresi’ne katılan Yılmaz, "Bu kavgada savunduğumuz sadece ANAP değildir. Aynı zamanda topyekün sivil siyaseti, siyaset kurumunu, demokrasiyi, özgürlükleri müdafaa ediyoruz" diye konuştu. "Tek başımıza kalsak da mücadelemizi sürdüreceğiz" diyen Yılmaz, bazı çevrelerin iftiralarla üzerlerine geldiklerini savunarak şunları söyledi 
     "Hz. Ali, Haklı olduğun zaman, karşındaki kim olursa olsun, boyun eğmeyeceksin. Çünkü, haklı olup boyun eğersen, hem hakkından olursun, hem de şerefinden olursun’ diyor. Türkiye’nin gelişme yolunu kesmek isteyenlerle, ANAP’a saldıranlar aynı kişilerdir. Biz değişimden bahsettikçe bizi hedef alan saldırılar, önümüzdeki dönemde daha da artarak devam edecektir." 
     Yolsuzluklardan ve siyasete güvensizliğin temelinde çarpık devlet yapısı olduğunu belirten ANAP lideri Yılmaz, "Türkiye’deki bu çarpık devlet yapısı topyekün değişmek zorundadır" dedi. 
     
Akgün, yeniden il başkanı seçildi      ANAP Ankara 7. Olağan Genel Kongresi, genel merkezde dün yapıldı. Yılmaz’ın kongreye gelişi sırasında Seymenler, Ankara yöresinin oyunlarını sergiledi. İki adayın yarıştığı kongrede, Erol Akgün 419 oy alarak yeniden il başkanı olurken, diğer aday eski Ankara il başkanlarından Mehmet Demirel 120 oy aldı. 
     



 SİYASET 

















</TEXT>
</DOC>
