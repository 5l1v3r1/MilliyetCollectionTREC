<DOC>
<DOCNO> 31900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sonspo05.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan'ın yeni bombaları Inzaghi ve Rui Costa, Terim'i anlattı... 
</HEADLINE>
<TEXT>

     A.C Milan takımının yeni transferleri Filippo İnzaghi ve Manuel Rui Costa, yeni teknik direktörleri Fatih Terim'i değerlendirdi. 
     İtalya'nın yüksek tirajlı haftalık spor dergisi Guerin Sportivo'ya demeç veren iki yıldız futbolcu, ''Bu Milan hep kazanan, büyük bir takım olacak'' dedi. 
     İnzaghi, Terim için ''Bir kazanan, bir sürükleyici''derken Rui Costa ''O'nu daha iyi tanıyorum. Çok hırslı ve ateşleyici biri. Futbolcuların arkadaşı'' diye konuştu. 
     İnzaghi, basında geçmişte yer alan ''İnzaghi benim için şart değil'' şeklindeki Terim'in sözlerinin gerçeği yansıtmadığını Türk teknik adamın kendisini aradığında, ''Seninle ilgili benim ağzımdan yazılan sözler değiştirilerek aktarıldı'' dediğini söyledi. 
     İtalyan futbolunun yıldız futbolcusu, ''Terim bana Büyük bir Milan olacak dedi. Ben de aynı fikri paylaşıyorum'' dedi. 
     Teknik Direktör Terim'in Fiorentina takımında tanıdığı ve ısrarları sonunda Milan'a getirdiği Rui Costa ise ''Terim'in Fiorentina'dayken en büyük gücü, tüm futbolcularla inanç, takdir, dialog, takımın herşeyine ortak olmasıyla yarattığı güçlü ilişkiydi. Diğer Fiorentinalı futbolculara da sorun. Hiçbiri kötü konuşmaz. Bu yüzden herkesi peşinden götürüyor'' yorumunda bulundu. 






</TEXT>
</DOC>
