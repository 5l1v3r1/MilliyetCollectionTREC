<DOC>
<DOCNO> 12108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sonspo03.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yöneticisi Karaca "Daum doğru seçim" 
</HEADLINE>
<TEXT>

     Beşiktaş Kulübü Yönetim Kurulu Üyesi Seyfi Karaca, iyi oynamamalarına rağmen Trabzonspor karşısında galip gelmelerinin, takımın morali açısından çok önemli olduğunu söyledi. 
     Karaca, bu sezon çok iyi oynayıp da kazanamadıkları maçlar olduğunu kaydederek, ''Trabzonspor karşısında ise iyi oynamayıp kazandık. İki takımın da bu maçta galibiyete ihtiyacı vardı. Ortaya konulan futboldan çok, netice önemliydi. Neticeye giden taraf da biz olduk'' diye konuştu. 
     Teknik Direktör Daum'un şampiyonluk için ''rüya'' tabirini kullanmasına hak verdiğini kaydeden Karaca, şunları söyledi 
     'Üç rakiple mücadele ediyoruz. Bu nedenle işimiz zor. Ancak lig devam ediyorsa, bütün şartları zorlamak gerekir. Galatasaray, geçmişte 9 puan öndeyken son 5 haftada şampiyonluğu kaybetti. Biz de ligin sonuna dek mücadelemizi sürdüreceğiz.'' 
     Seyfi Karaca, Nevio Scala'nın yerine takımın başına getirdikleri Christoph Daum'un doğru bir seçim olduğunu, taraftarın da Alman teknik adama büyük destek vererek, bu transferden memnuniyetlerini belirttiğini söyledi. Daum konusunda yapılan spekülasyonların artık son bulmasını istediklerini belirten Karaca, ''Daum, teknik direktör olarak dünyanın sayılı spor adamlarından biri. Kalitesini tartışmak doğru değil. Beşiktaş'ta da çok başarılı olacağına inanıyorum'' dedi. 
     Karaca, Daum'un yardımcılığı için düşünülen Koch ve kaleci antrenörü Immel'i, Alman teknik adamın kendilerine önerdiğini ve bu konuda henüz yönetim kurulunun bir kararı bulunmadığını belirtti. Yönetim kurulunun bügün yapacağı toplantıda bu konuyu görüşeceğini ifade eden Karaca, Koch ve Immel için şu ana kadar aldıkları bir karar bulunmadığını da ifade etti. 
     Son haftalarda sporda gereksiz yere gerilimler yaratıldığına da değinen Karaca, ''Türkiye'nin zor bir dönemden geçtiği bugünlerde, sporu gerilim malzemesi yapmak doğru değil'' dedi. 
     Karaca, özellikle yönetimlerin bazı sert çıkışlarının, sporu barış ve dostluk çerçevesinden çıkardığından yakınarak, ''Mücadele sadece saha içinde olmalı. Bu mücadeleler saha dışına taşınınca, çirkin görüntüler oluşuyor'' diyerek sözlerini tamamladı. 




</TEXT>
</DOC>
