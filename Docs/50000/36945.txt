<DOC>
<DOCNO> 36945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/ekonomi/eko06.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat’in yüzde 40’ı yabancılara satılacak 
</HEADLINE>
<TEXT>

Özelleştirme modeli için arama konferansı yapılan Ziraat Bankası’nın yüzde 40’ının yabancı fonlar ve sigorta şirketlerine satılması benimsendi 
     HARUN GÜREK Ankara 

     Ziraat Bankası’nın özelleştirilmesi için yol haritası hazırlanıyor. Bankanın yüzde 40 hissesinin 20 ay içinde uluslararası fonlar ve sigorta şirketlerine satılması ve yüzde 20’sinin de halka arzedilmesi düşünülüyor. 
     
     Toplantıya Güler Sabancı da katıldı 
     Ziraat Bankası’nın özelleştirilmesi konusundaki çalışmalarını yoğunlaştıran Kamu Bankaları Ortak Yönetim Kurulu, düşündüğü modeli geçen haftasonu yaptığı arama konferansı ile tartışmaya açtı. Bilkent Oteli’nde yapılan ve 50’ye yakın milletvekili, 150 Ziraat Bankası yöneticisi, yerli ve yabancı bankacılar, Türkiye Ziraat Odaları Birliği TZOB yöneticileri ile iş dünyasından Güler Sabancı’nın katıldığı konferansta Kamu Bankaları Ortak Yönetim Kurulu Başkanı Vural Akışık’ın verdiği bilgilere göre, düşünülen model şöyle 
     Bankanın 24 Nisan’da fiilen başlayan yeniden yapılandırma ve özelleştirmeye hazırlık çalışmaları 18 ayda tamamlanacak. Çalışmalarının tamamlanmasına doğru özelleştirme için uluslararası bir danışman firma tutulacak. Bu firma, uluslararası yatırımcılarla görüşmeler de yaparak, taliplileri belirleyecek. 
     
     Her stratejik ortağa yüzde 10 
     Yeniden yapılandırmanın tamamlanmasının ardından altı ay içinde bankanın yüzde 40’ı uluslararası stratejik ortaklara satılacak. Hisselerin yüzde 10’u bir uluslararası fon yönetim şirketine, yüzde 10’u bir sigorta şirketine, yüzde 10’u bir hayat sigortası şirketine, yüzde 10’u bir bireysel emeklilik fonuna satılacak. 
     Cazip olması için hisselerin fiyatları düşük tutulacak. Stratejik ortaklar, başta Başak Sigorta olmak üzere Ziraat Bankası’nın iştiraklerini de alabilecek. 
     
Bankalara hisse satışı yok      Stratejik ortakların belirlenmesinden sonra Ziraat Bankası’nın yüzde 20’si iç piyasada halka satılacak. TZOB, Tarım Kredi Kooperatifleri gibi örgütlere satış düşünmediklerini belirten Akışık, Ziraat Bankası’nın bankacılık sektöründe sahip olduğu pay nedeniyle ne yerli ne de yabancı bankalara hisse satmama kararında olduklarını söyledi. Akışık, bunun nedenine ilişkin olarak, "Haksız rekabete neden olur, piyasayı bozar" dedi. Akışık, "Stratejik ortakların girmesi ile bankanın değeri artacak. Bu durumda kalan yüzde 40 hisseyi yüksek fiyatlardan satmak mümkün" diye konuştu. 
     



 EKONOMİ 




















</TEXT>
</DOC>
