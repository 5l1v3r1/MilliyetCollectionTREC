<DOC>
<DOCNO> 31431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/siyaset/siy02.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalçınbayır’la 42 oldular 
</HEADLINE>
<TEXT>

Milli Görüş'te liste savaşı kızışırken, yenilikçilerin son transferi ANAP Bursa Milletvekili Yalçınbayır oldu 
     ABDULLAH KARAKUŞ Ankara 

     İki parti çıkmasına kesin gözüyle bakılan Milli Görüş'te Necmettin Erbakan'la Recep Tayyip Erdoğan arasındaki liste savaşı kızıştı. Erdoğan, ANAP Bursa Milletvekili Ertuğrul Yalçınbayır'ı da transfer ederek, kendisine yakın vekil sayısını 42'ye çıkardı. 
     Ankara'da temaslarını artıran Erdoğan, Erbakan'ın 55'i bulan milletvekili listesinden transfer için harekete geçti. Yenilikçiler Eyüp Fatsa, Şükrü Ünal ve Hüseyin Kansu'nun kendilerine geçmesi için görüşmelere başlarken, bu isimlerin, "Teklifinizi değerlendirelim, size haber veririz" dedikleri öğrenildi. Yenilikçilerin el attığı Fatsa'nın ise gelenekçilere, "Teşkilatıma sorup son kararı vereceğim" dediği ifade edildi. 
     Yenilikçiler, bu üç ismin kendilerine geleceğine kesin gözüyle bakarken, gelenekçiler de, Ahmet Karavar ile Hüseyin Karagöz'ü, Erbakan'ın yanında yer alarak kurucular kurulu için imza atmaya ikna etti. Gelenekçilerin, iki listede de yer almayan Nevzat Yalçıntaş'la da temasa geçtiği, Paris'te bulunan Yalçıntaş'ın "Dönünce görüşelim" dediği belirtildi. Yenilikçiler Yalçıntaş'ın kendilerine geleceğini iddia ederken, henüz karar veremeyen Azmi Ateş ile Özkan Öksüz'ü de saflarına katmak için temaslarını artırdı. 
     



 SİYASET 
















</TEXT>
</DOC>
