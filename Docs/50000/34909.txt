<DOC>
<DOCNO> 34909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sondun20.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail suikast politikasını sürdürecek 
</HEADLINE>
<TEXT>

     İsrail'in, Filistinli militan ve yetkililere yönelik sürdürdüğü suikast politikasını, dünkü Nablus saldırısına gelen sert tepkilere rağmen artırarak sürdüreceği belirtildi. İsrail Radyosu, üst düzey kaynakların ''bu politika, hızı artırılarak sürdürülecek, çünkü etkili olduğu görüldü'' dediklerini duyurdu. İsrail'in dün Nablus'ta Hamas'ın kilit isimlerinden Şeyh Cemal Mansur'u öldürmesi, İsrail Başbakanı Ariel Şaron tarafından, ''İsrail'in en büyük başarılarından birisi'' olarak nitelendirildi. 
     Ancak Mansur'un yanı sıra 2'si çocuk 7 kişinin öldüğü saldırı, uluslararası camiadan büyük tepki aldı. İsrail'i en çok şaşırtan tepki ise ABD'den geldi. Washington'un saldırıyı ''büyük bir provokasyon'' olarak kınaması İsrail'de şok yarattı. Bir yetkili ''Sanki yüzümüze bir tokat yemiş gibi olduk'' dedi. 
     İsrail Radyosu, sabah haberlerinde, İsrailli yetkililerin Washington'a tepki olarak, ''ABD de Libya'yı bombaladı ve bu sırada Muammer Kaddafi'nin evlatlığı öldü'' dediklerini belirtti. Radyo, yetkililerin, ''ABD, Irak'ı da dünya güvenliğini koruma adına bombalamayı sürdürüyor. İsrail'in görevi de vatandaşlarının güvenliğini ne pahasına olursa olsun korumaktır'' diye konuştuklarını kaydetti. 
     
     İsrail basınından ağır eleştiriler 
     İsrail basını ise Nablus saldırısını ağır eleştirdi. Ma'ariv gazetesi, bu tür saldırıların Hamas'a olan desteği daha da artırdığını ve Filistin lideri Yaser Arafat'ı daha sert bir tavra zorladığını yazdı. Gazete, Washington'un sert tepkisinin, İsrail'in, Tel Aviv'deki disko patlaması ile kazandığı uluslararası kredinin bittiğini gösterdiğini belirtti. Yediot Ahronot gazetesi ise ''Bedeli çok ağır olacak'' başlıklı yorumunda ''Her suikast zekice değildir ve terörü engelleme sonucu vermez. Ancak hepsinin bir bedeli vardır ve bunu ödeyecek olan da bizleriz'' dedi. 
     Mansur'un, üzerinde bomba ile ilerleyen herhangi bir terörist değil, üst düzey bir lider olduğu belirtilen yorumda, Haremüşşerif'te son yaşananlar ve İsrail'in art arda saldırıları ile son 2 günde 16 ölü veren Filistin halkının intikam çığlıkları attığı kaydedildi. Hamas'ın 1 Haziran'dan bu yana Arafat'ın isteği ile İsrail içinde saldırılara girişmediğini belirtilen yorumda, Hamas Lideri Şeyh Yasin'in dün ''İntikam alacağız'' dediğine dikkat çekilerek, ''Yasin tehdit ettiğinde, ciddiye almak gerekiyor'' ifadesi kullanıldı. Yorumda, ''Hamas bombalarının saatleri çalışmaya başladı. Soru, nerede, ne zaman ve ne kadar kan bedeli ödeyeceğimiz '' denildi. 
     
     Bir terörist öldürüp 10 terörist yaratıyoruz 
     Solcu Meretz Partisi Lideri Yossi Sarid de Yediot Ahronot gazetesinde yayınlanan yazısında, ''Bir terörist öldürürken 10 tanesini yaratıyoruz'' diyerek, ''İsrail işgal altında tuttuğu topraklardan çekilmedikçe buralarda faaliyet gösteren terör fabrikasının kapatılamayacağını'' ifade etti. 
     Bu arada, Yediot Ahronot, Nablus saldırısından sonra İsrail'in, Kahire ve Amman'daki büyükelçilerini geri çekmesinin isteneceği endişesini taşıdığını belirtti. İsrail'in Kahire Büyükelçisi'nin görev süresinin yakında sona ereceğini ve yenisinin atanmasıyla ilgili ciddi sorunlar yaşanması beklendiğini yazan gazete, Paris'te tatilde olan Amman Büyükelçisi'ne de İsrail Dışişleri Bakanlığı tarafından tatilini uzatması tavsiyesinde bulunulmasının düşünüldüğünü yazdı. 







</TEXT>
</DOC>
