<DOC>
<DOCNO> 40040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/ekonomi/aeko.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar aldı siz de alabilirsiniz 
</HEADLINE>
<TEXT>

Geçen hafta İpek Kağıt ve Teba'yla kredi sözleşmesi imzalayan Dünya Bankası kuruluşu IFC bir yıl içinde Türk şirketlerine 200 milyon dolarlık kredi kullandıracak. Önceliği küçük ve orta boy işletmelere verecek 
     NEDİM ŞENER 

     Ekonomik kriz ile birlikte kapasitesi yüzde 50'lere kadar düşen ve onbinlerce insanın işsiz kalmasına neden olan reel sektördeki durgunluk, Dünya Bankası kuruluşu olan IFC Uluslararası Finans Kurumu yardımıyla aşılmaya çalışılıyor. 
     Bu yılın temmuz ayından gelecek yılın aynı dönemine kadar Türk şirketlerine 200 milyon dolarlık finansman sağlamayı amaçlayan IFC, kredi kullanımında önceliği küçük ve orta boy İşletmelere KOBİ verecek. 
     Bankalardan kredi bulmakta zorlanan şirketlerin umudu haline gelen IFC ofisine bu yıl içinde 100'e yakın kredi başvurusu yapıldı. Bundan önce büyük şirketlere finansman sağlayan IFC, Dünya Bankası'nın reel sektör için kullandıracağı 500 milyon dolarlık kaynağa da aracılık edecek. 
     1 milyon dolardan 100 milyon dolara kadar kredi ihtiyaçlarını karşılayan IFC, KOBİ'lere yönelik kredilerinden ilkini 10 milyon dolar ile beyaz eşya ve klima üreticisi Teba'ya kullandırdı. IFC geçen hafta içinde daha büyük ölçekli olan İpek Kağıt'a da 13 milyon dolarlık üçüncü dilim kredi sağladı. 
     Bugüne kadar aralarında Arçelik, Adana Çimento, Alternatifbank, İpek Kağıt, Körfezbank, Paşabahçe, Garanti Bankası gibi büyük ölçekli kuruluşların bulunduğu 70'e yakın firmaya finansman sağlayan IFC'nin Türkiye'de kullandırdığı kredilerin toplamı 10 yılda 1 milyar doları buldu. 
     
     Güneydoğu'ya özel destek paketi 
     IFC, Türk şirketlerine kullandıracağı 200 milyon dolarlık kaynağın dışında, sanayinin tamamen durduğu Güneydoğu Anadolu Bölgesi'ne yönelik de proje hazırlıyor. 
     Bir danışmanlık şirketi aracılığı ile Güneydoğu Anadolu bölgesinde ekonomik olarak verimli olacak şirketlerin belirlenmesine başlandı. IFC'nin İstanbul'da bulunan ofisindeki yetkililer, danışmanlık şirketinin yaptığı çalışmanın sonucunda ortaya çıkacak rapora göre, hangi ilde kaç firmanın ne tutarda finansmana ihtiyacı olacağına dair sonuçların ortaya çıkacağını belirttiler. Yetkililer, rapor ortaya çıkmadığı için daha fazla ayrıntı vermekten kaçınırken, çalışmanın belli illeri değil bölgenin tamamını kapsadığını bildirdiler. 
     
     İsteyene ortaklık isteyene kredi 
     IFC, kendisine başvuran kuruluşlara ortak olabildiği gibi uluslararası piyasalardan kredi almalarına da aracılık ediyor. IFC, ayrıca finansman garantisi de sağlıyor. Bütün bunlar yapılırken IFC'nin ilk koşulu, finansman sağladığı şirketin belli bir zaman dilimi içinde borsa yoluyla halka açılması. Kredileri piyasa koşullarında sağlayan ve hükümet garantilerini kabul etmeyen IFC, doğrudan para vermediği durumlarda ihtiyaca göre, yerli ve yabancı bankalarla, şirket ve ihracat kredi kurumlarının bir araya gelmesinde arabulucuk yapıyor. Kredi ihtiyacı olan projenin k rlı ve ülke ekonomisine katkısının olmasına öncelik veren IFC, tarıma dayalı sanayilerden turizme kadar her alana kaynak sağlıyor. IFC kredileri bir milyon dolardan 100 milyon dolara kadar değişebiliyor. Kredi miktarı şirket sermayesinin yüzde 25'i, bazı özel durumlarda ise en fazla yüzde 35'i düzeyinde oluyor. 
     



 EKONOMİ 
















</TEXT>
</DOC>
