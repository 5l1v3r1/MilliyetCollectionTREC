<DOC>
<DOCNO> 17069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/soneko11.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Koçtaş'tan 40 yaş ve üstüne iş 
</HEADLINE>
<TEXT>

     Koç Topluluğu bünyesindeki Koçtaş, Kartal'da açacağı yeni yapı marketinde, insan kaynakları alanında yeni bir uygulamayı hayata geçirmeye hazırlanıyor. 
     Sektör genelinde genç çalışanlara sahip olma eğilimi göze çarparken, Koçtaş yapı marketlerde hizmet veren genç ve dinamik çalışanların yanı sıra, 40 ve üzeri yaştaki uzman kişiler de yer alacak. 
     Koçtaş'tan yapılan açıklamaya göre, Türkiye'nin yeni tanıştığı uygulama, şirketin yapı market pazarında dünyanın 3., Avrupa'nın en büyük kuruluşu olma özelliği taşıyan İngiliz ortağı B Q tarafından ilk kez 1989'da İngiltere'de uygulamaya geçirildi. 
     Macclesfield mağazası, 40 yaş ve üzerinde olan konusunda deneyimli, uzman kişileri işe aldı. Uygulamanın ilk olumlu sonuçları, ilk 6 ay içinde alındı. Mağazanın karlılığı yüzde 18 artarken, eleman değişimi 6 kat azaldı. Bunun üzerine orta yaşlı, konusunun uzmanı kişileri işe alma B Q mağazalarında bir gelenek haline geldi. 
     Koçtaş Genel Müdür Yardımcısı Korhan Ölçen, orta yaştaki çalışanların müşterilerine çok önemli katkılarda bulunacaklarına dikkat çekerek, şöyle dedi 
     ''Mesleki yaşamları süresince yetenekleri ve edindikleri deneyimlerle her birinin kendi alanında ayrı bir değer kazandığına inanıyoruz. Orta yaşlı çalışanlarımız, yıllar boyunca kazandıkları bilgi ve deneyimleri ile müşterilerimize yardımcı olurken, genç çalışanlarımızın bilgilerine katkıda bulunacaklar.'' 
     
     




</TEXT>
</DOC>
