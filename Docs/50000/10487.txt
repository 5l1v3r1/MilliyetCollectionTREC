<DOC>
<DOCNO> 10487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sondun12.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan, İran ve Ermenistan üçlü işbirşiği anlaşması imzaladı 
</HEADLINE>
<TEXT>

     Yunanistan, İran ve Ermenistan, bugün Atina'da, ekonomi, enerji, teknoloji ve kültür konularında üçlü işbirliğini öngören bir anlaşma imzaladılar. 
     Anlaşmaya, Atina'da biraraya gelen Yunanistan Dışişleri Bakanı Yorgo Papandreu, İran Dışişleri Bakanı Kemal Harrazi ve Ermenistan Dışişleri Bakanı Vartan Oskanyan imza attı. 
     Papandreu, Harrazi ve Oskanyan, imza töreninden sonra gazetecilere yaptıkları açıklamada, üç ülke arasında yakın işbirliği ve çok iyi düzeyde ilişkiler bulunduğunu belirttiler. 
     Bakanlar, görüşmelerde ön fizibilite çalışmaları bir özel Yunan şirketi tarafından yapılan ve AB tarafından da finansal olarak desteklenen İran ile Ermenistan arasında bir doğalgaz boru hattı inşa edilmesi konusunun ele alındığını kaydettiler. 
     Ermenistan, Yunanistan ve İran'ın özellikle enerji sektöründe işbirliği yapmalarının üç ülkeye de yarar sağlayacağını belirten Harrazi, ''Doğalgaz hattı, en büyük gaz üreticilerinden biri olan İran için çok önemli bir proje. Ermenistan, nükleer santralını kapatma hazırlıkları yapıyor ve sonuç alarak doğalgaza gereksinimi var'' dedi. 
     İran ve Yunanistan ile ilişkilerinin gittikçe daha kapsamlı bir hale geldiğini belirten Oskanyan ise, üç ülkenin aralarında siyasi sorunları olmadığının altını çizdi. 
     Bakanlar, bir sonraki üçlü dışişleri bakanları toplantısının gelecek yıl Tahran'da yapılmasına karar verildiğini açıkladılar. 




</TEXT>
</DOC>
