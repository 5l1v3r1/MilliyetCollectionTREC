<DOC>
<DOCNO> 2605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sondun14.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi indirimi için göğüslerini gösterecek 
</HEADLINE>
<TEXT>

     Danimarka'da, göğüs büyütmek için yaptırdığı ameliyat masrafını vergiden düşmek isteyen striptizci, memelerini vergi memurlarına gösterecek. 
     Extra Bladet gazetesinin haberine göre, dansçı Lia Damen ''göğüs büyütme ameliyatının mesleği için zorunlu olduğunu kanıtlamak'' amacıyla 23 Ocak'ta Kopenhag'ta Ulusal Vergi Dairesi görevlilerine göğüslerini göstermeye karar verdi. 
     Batıdaki Vejle kentinde yaşayan Damen'in 24 bin kuronluk yaklaşık 2 milyar TL ameliyat masrafını vergiden düşmek için verdiği beyanname, geçen yıl yerel maliye yetkililerince kabul edilmişti, ancak Kopenhag'taki yetkililer bunu onaylamamıştı. 
     Lia Damen, bunun üzerine yurttaşlık haklarını kullanarak Kopenhag'a gitmeye, Ulusal Vergi Dairesi yetkililerinin karşısında hakkını savunmaya ve ''kanıtlarını göstermeye'' karar verdiğini açıkladı. Damen, gazeteye verdiği demeçte, ''Ulusal Vergi Dairesi yetkililerini, bu vergi indiriminin makul ve mantıklı olduğuna inandırmaya çalışacağım, çünkü göğüslerimi büyüttürdükten sonra gelirim iki kat arttı. Maliye buna sevinmeli daha çok kazanıp daha çok vergi veriyorum'' dedi. 



</TEXT>
</DOC>
