<DOC>
<DOCNO> 13490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sonspo13.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Erdoğan Arıca ile anlaşmadık" 
</HEADLINE>
<TEXT>

     Trabzonspor Kulübü Başkan Yardımcısı Ahmet Kul, teknik direktör konusunda gelecek sezon için Erdoğan Arıca ile bir anlaşma yaptıkları biçiminde bazı basın organlarında çıkan haberlerin gerçeği yansıtmadığını söyledi. 
     Kul,futbolcu izlemek üzere Brezilya'da bulunan Kulüp Başkanı Özkan Sümer ile dün akşam bir görüşme yaptığını belirterek, ''Şu anda takımın başında Sadi Tekelioğlu var ve bu teknik adamımız ile sezon sonuna kadar devam edeceğiz. Başkanımız Erdoğan Arıca ile transfer konusunda şu ana kadar bir görüşme yapmamıştır'' dedi. 
     Kulüp olarak yeniden yapılanma içine girdiklerini de kaydeden Kul, şöyle devam etti 
     ''Çok ani bir yönetim açıkçası oluşturduk ancak kulübün ekonomik olarak borç artışına giden grafiğini durdurmayı başardık. Futbolculara alacaklarının büyük bölümünü ödedik. Kulübün güvenirliliğini kazandırmaya başladık. Hiçbir doğum sancısız olmaz, biz de bunu çekiyoruz.'' 
     Gelecek sezon için transfer çalışmalarını çok yönlü olarak sürdürdüklerini de anlatan Kul, ''Çeşitli yerlerde futbolcu arayışlarımız sürüyor. Şu anda gelecek sezonun hazırlığını yapıyoruz. Ben de hem gezmek hem de futbolcu izlemek amacıyla Bulgaristan'a gittim. Orada gözlemlediğim oyuncular oldu. Bunları yönetim kuruluna sunacağım ve tekrar Bulgaristan'a gideceğim'' diye konuştu. Ligde hedefledikleri yerin uzağında kaldıklarını da kaydeden Kul, sözlerini şöyle tamamladı 
     ''Hafta sonunda Yimpaş Yozgatspor ile yapacağımız maç bizim için dilerim ki bir dönüm maçı olur. Ligde 9 karşılaşma yapacağız. Hedefimizden uzak olsak da bu maçlara önem veriyoruz. Taraftarlar için saha sonuçları çok önemli. Bu karşılaşmalardan en iyi sonuçla ayrılarak, taraftarımızın güvenini kazanmak istiyoruz.'' 




</TEXT>
</DOC>
