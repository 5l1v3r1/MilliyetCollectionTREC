<DOC>
<DOCNO> 17048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sondun08.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da parlamento kendini feshetti 
</HEADLINE>
<TEXT>

     Bulgaristan'da 17 Haziran'da yapılacak genel seçimler dolayısıyla, parlemento bugün kendini feshetti. 
     Görev süresi sona eren 38'inci parlamentonun kapanışı dolayısıyla düzenlenen son oturumda konuşan Cumhurbaşkanı Petar Stoyanov, ''Demokratikleşme süreci içinde ilk kez bu parlamento görev süresini eksiksiz olarak tamamlamayı başardı'' dedi. 
     Bu parlamentonun en büyük başarısının Avrupa Birliği AB ile ortaklık ve NATO ile işbirliği bildirilerini kabul etmesi olduğunu belirten Stoyanov, bu iki bildirinin Bulgaristan'ın değer sistemini yeniden gözden geçirmesine vesile olduğunu söyledi. 
     Üyelerinin çoğunluğunu Türklerin oluşturduğu Hak ve Özgürlükler Hareketi HÖH lideri Ahmet Doğan da, konuşmasında, şimdiye kadar ülkede hakim olan iki kutuplu siyasi modelin yeni seçilecek parlamentoda sona ereceğine inandığını belirterek, ''Zor bir dönemin son sayfasını kapattığımız için mutluyum'' dedi. Doğan, ülkenin iyi yönetilemediğini, bu yüzden demokrasi ve liberal ekonomiye geçiş sürecini yaşayan ülkeler arasında Bulgaristan halkının en yüksek bedeli ödediğini bildirdi. Başbakan İvan Kostov ise, 38'in parlamentoyu gösterdiği ''yapıcı ve reformcu'' çalışmalardan dolayı kutladı. Kostov, parlamentonun bu reformların gerçekleşmesini sağlarken güçlü bir siyasi irade ortaya koyduğunu söyledi. Toplam 631 yasa, 444 karar ve 8 bildiriyi onaylayan 38'inci parlamento, milletvekillerinin topluca fotoğraf çektirmesinin ardından yapılan şampanyalı kutlamayla kapandı. 




</TEXT>
</DOC>
