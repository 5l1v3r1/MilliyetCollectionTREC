<DOC>
<DOCNO> 21587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/soneko31.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümerbank 31 Temmuz'a kadar yeniden satışa sunulacak 
</HEADLINE>
<TEXT>

     Bankacılık Düzenleme ve Denetleme Kurulu Başkanı Engin Akçakoca, Sümerbank ve oluşturulacak diğer geçiş bankasının 31 Temmuz 2001 tarihine kadar yeniden satışa sunulacağını bildirdi. 
     Engin Akçakoca, düzenlediği basınla sohbet toplantısında, Bankacılık Sektörü Yeniden Yapılandırma Programı hakkında bilgi verdi. 
     Yeniden Yapılandırma Programı'nın iki unsuru olduğunu belirten Akçakoca, bunlardan birincisinin Bankacılık sektöründe mali ve operasyonel yeniden yapılandırma, ikincisinin ise yasal ve kurumsal düzenlemeleri içerdiğini bildirdi. 
     Akçakoca, Sümerbank ve oluşturulacak diğer geçiş bankasının 31 Temmuz 2001'e kadar yeniden satışa sunulacağını söyledi. Bu bankalar satılamadığı takdirde 31 Aralık 2001 tarihine kadar ya mevcut bankalardan biri ile birleştirileceğini veya tüm yükümlülükleri ödenmek ve iyi aktifleri TMSF tahsilat dairesine transfer edilmek suretiyle tasfiye edileceğini belirten Akçakoca, Demirbank'ın da satış sürecinin devam ettiğini kaydetti. Akçakoca, Demirbank'a teklif verme süresinin 18 Haziran 2001 tarihine kadar uzatıldığını belirtti. 
     Akçakoca, Bank Expres'in satış işlemlerinin 31 Mayıs 2001 tarihine kadar tamamlanmasının öngörüldüğünü, İktisat Bankası'nın satış işlemlerinin ise devir bilançosunun tamamlanmasını takiben Mayıs ayı içerisinde başlatılacağını bildirdi. 
     
     






</TEXT>
</DOC>
