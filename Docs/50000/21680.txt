<DOC>
<DOCNO> 21680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/siyaset/siy05.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AP’yi yine bastılar 
</HEADLINE>
<TEXT>

Avrupa Parlamentosu, Türkiye'deki cezaevleri konusunu görüşürken üç gösterici salonda pankart açtı. Swoboda, "Bu ikinci olay" diyerek güvenliği eleştirdi 
     GÜVEN ÖZALP Brüksel 

     Avrupa Parlamentosu AP , Türkiye karşıtı gösteri yapmak isteyen aşırı sol örgütler için "yol geçen hanı" olma özelliğini koruyor. Strasbourg'da dün gerçekleştirilen Genel Kurul toplantısı sırasında da bu gelenek değişmedi. Türkiye'deki cezaevleri konusu ele alınırken üç gösterici salona girerek eylem yaptı. 
     İkisi erkek, biri kadın olan üç gösterici Sosyalist Grup üyesi Ozan Ceyhun'un konuşması sırasında bağrışarak Genel Kurul salonuna girdi. Parlamenterlerin şaşkın bakışları arasında Türkiye aleyhine sloganlar atarak pankart açan göstericilerin eylemi nedeniyle oturuma kısa bir süre ara verildi. Göstericiler karşısında güvenlik birimlerinin etkisizliği ise dikkat çekici boyutlardaydı. 
     
Parlamenter yardımı      Yakalarında ziyaretçi kartı bulunan göstericilerin binaya bir parlamenter tarafından sokulmuş olma ihtimalinin yüksek olduğu belirtiliyor. 
     Parlamenterlerin de sert tepkisiyle karşılaşan eylemden sonra söz alan Sosyalist Parlamenter Hannes Swoboda, güvenlik sistemini ağır bir şekilde eleştirdi. Swoboda, bu olayın benzerinin Dışişleri Bakanı İsmail Cem'in katıldığı bir toplantı sırasında Brüksel'de de meydana geldiğini hatırlatarak, "Bizim asistanlarımız bile buraya giremiyor. Bu insanlar ise ellerini kollarını sallayarak ortalıkta dolaşıyor. Güvenlik bu insanları nasıl engellemiyor anlamıyorum" dedi. Oturum başkanı da konuyu AP Başkanı'na ileteceğini belirterek, "Artık güvenlik önlemleri artırılmalı" diye konuştu. Konunun hafta başında ele alınacağı ve sorumlular hakkında soruşturma başlatılacağı öğrenildi. 
     
Cezaevi desteği      Cezaevlerinin görüşüldüğü oturumda ise, Türkiye'ye yönelik yaklaşımların "anlayış dozu" her zamankinden biraz daha yüksekti. AP Ankara'dan, Avrupa Konseyi İşkenceyi Önleme Komitesi'nin CPT raporlarında belirtilen esasların yerine getirilerek soruna acil çözüm bulunmasını istedi. Gerek Avrupa Birliği AB Komisyonu'nun gerekse ölümlerin önüne geçilmesi için her türlü önlemin alınmasını isteyen dönem başkanı İsveç'in açıklamalarında referans olarak CPT gösterildi. Söz alan parlamenterler Türkiye'nin zor bir dönem geçirdiğini ve cezaevlerinde "geçiş süreci" yaşandığına dikkat çekerek, benzer sorunların geçmişte Avrupa'da da yaşandığını vurguladılar. KPK Eş Başkanı Daniel Cohn Bendit, örgüt yöneticilerini eleştirirken, cezaevi reformlarının sadece Türkiye'de değil nerede olursa olsun gerçekleştirilmesi en zor reformlar olduğunu belirtirken, Liberal Andrew Nicholas Duff da, AB'nin bu konuda Türkiye'ye mali ve teknik açıdan destek olması gerektiğini söyledi. 
     



 SİYASET 

















</TEXT>
</DOC>
