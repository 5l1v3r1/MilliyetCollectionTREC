<DOC>
<DOCNO> 43708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/spor/ytan.html </URL>
<DATE> 2001/09/24/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Kara bela 
</HEADLINE>
<TEXT>

     Beşiktaş maçındaki penaltı ve kırmızı kart onun yüzünden... Diyarbakır’daki ilk mağlubiyetin tek ve önemli sorumlusu o... Samsun maçındaki iki gol onun eseri... Trabzonspor’un kaderine bakın... Yine kademe, yine yerleşim, yine müdahale hatası ve de yine Salazar, elbette gol. Osman’ın kendi kalesine attığı golün başlangıcında bu kara bela var... Peru Milli Takımı’nın liberosu Trabzonspor’u cayır cayır yakıyor. 
     Oysa Trabzonspor, kendi içindeki çatışmaların önünü kesmek ve kaybedilen son iki maçın yaralarını sarmak için gol yememiş, Süper Lig’in namağlup takımı İstanbulspor karşısında oyuna son derece dikkatli başladı. Osman’a orta alanın sağ dışında Murat ve Petkov’un koşu yolunu kesmek için görev veren Trabzonspor, İstanbulspor gibi alan savunmasını seçti. Gökdeniz’i oyunun kilit adamı olarak ileri ikilinin arkasına yerleştirdi. Trabzonspor bu düzeni zaman zaman korudu, iyi örnekler verdi. Penaltı, bir derin top uygulamasından geldi. Bir önceki maçta olduğu gibi, geniş alan uygulaması da Da Silva, Zafer ve Gökdeniz’İn yanlış tercihleri sonucu kaynayıp gitti. 
     Buna karşılık rakibin seri ve teknik kapasiteleri ile gol becerisi yüksek iki adamı Bushi ve Mehmet Yozgatlı’ya geniş alan bırakmak istemediler, ama pek beceremediler. Defans blokunu oluşturan oyuncuların çoğu müdahale ağırlıklı bireysel hataları yüzünden güç anlar yaşadılar. Önce orta alanda sonra da en ileri uçta oynayan Gökdeniz fazla üretemedi. Sahadaki iyi isimlerden birisi de Erman’dı. Kendi kalesine attığı gole kadar Osman, kapasitesi oranında yüreğini ortaya koydu. Sambacılar’ın kafası henüz rahat değil, kaybolup gittiler. 
     SON SÖZ Trabzonspor bireysel hatalar yüzünden maçı kaybetti. Bu ardı ardına üçüncü mağlubiyet. Trabzonspor zor bir döneme girdi. 
     İstanbulspor ise skor dezavantajına rağmen düzenini hiç bozmadı, aşırılığa kaçmadı. Haddini bilerek, birbirlerinin eksiğini tamamlayarak oynadı ve istediğini aldı. 
     



 SPOR 
























</TEXT>
</DOC>
