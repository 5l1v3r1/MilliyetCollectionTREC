<DOC>
<DOCNO> 11269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/siyaset/siy03.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
35 milletvekili dinlenecek 
</HEADLINE>
<TEXT>

DYP Şanlıurfa Milletvekili Fevzi Şıhanlıoğlu’nun ölümüne neden oldukları gerekçesiyle MHP’li iki milletvekili hakkında açılan davada 35 vekil 20 Nisan’da tanıklık yapacak 
     ANKARA Milliyet 

     DYP Şanlıurfa Milletvekili Fevzi Şıhanlıoğlu’nun ölümüne neden oldukları gerekçesiyle MHP’li iki milletvekili hakkında açılan davada, aralarında Sağlık Bakanı Osman Durmuş’un da bulunduğu 35 vekilin tanık olarak dinlenmesine karar verildi. MHP milletvekilleri Mehmet Kundakçı ve Cahit Tekelioğlu, haklarında açılan davanın Ankara 9. Ağır Ceza Mahkemesi’ndeki ikinci duruşmasına katılmadı. 
     Mahkeme Başkanı Yılmaz Çamlıbel, Şıhanlıoğlu’nun morgta çekilen görüntüleriyle olaylar sırasında TBMM’de düşürdüğü iki şarjör ve bir tabancanın da dosyaya konulduğunu açıkladı. 
     MHP’li sanık milletvekillerinin mahkemeye sundukları 4 Mart 1993 tarihli TBMM tutanakları da dava dosyasına konuldu. Avukatlar, bu tarihte, Şıhanlıoğlu’nun Meclis Genel Kurulu’nda silah çektiğinin tutanaklarla tespit edildiğini savundu. Mahkeme Başkanı, Şıhanlıoğlu’nun kanında 161 miligram metanol ve 3 miligram etanol çıktığının Adli Tıp raporlarıyla tespit edildiğini söyledi. Şıhanlıoğlu ailesinin avukatları raporlara itiraz etti. Adli Tıp yetkilileri, metanolün kolonya, kaçak rakı, ispirto gibi içeceklerde bulunduğunu ifade etti.. Mahkeme Başkanı Çamlıbel, Adli Tıp raporlarında çıkan maddelerin açıklığa kavuşturulması için Adli Tıp kurumuna yazı gönderilmesine, TRT Genel Müdürlüğü’nden olaya ilişkin film, video kaset ve belgelerin getirtilmesine ve Şıhanlıoğlu’nun ölümüyle Genel Kurul’da çıkan kavga arasında "illiyet bağının" olup olmadığının tespitinin Adli Tıp’a sorulmasına karar vererek duruşmayı 20 Nisan’a erteledi. 
     
Mahkeme Derviş’i örnek gösterdi      Mahkeme, 20 Nisan’da yapılacak duruşmanın saatine itiraz eden sanık avukatlarına, saat 06.30’da bürokratlarla toplantı yapan Devlet Bakanı Kemal Derviş’i örnek gösterdi. Mahkeme Başkanı Yılmaz Çamlıbel, aralarında TBMM başkanvekillerinin de bulunduğu 35 vekilin tanık olarak dinlenmesine karar verirken, bir sonraki duruşmayı, çalışmaların aksamaması için, Genel Kurul’un açık olmadığı 20 Nisan’da saat 09.00’a erteledi. Sanık avukatları, duruşmanın saatine, çok erken olduğu gerekçesiyle itiraz edince Çamlıbel, "İstirham ederim. Bakan Bey de 06.30’da çalışmaya başlıyor" karşılığını verdi. 
     


 SİYASET 
















</TEXT>
</DOC>
