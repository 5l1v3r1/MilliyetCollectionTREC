<DOC>
<DOCNO> 27621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/spor/spo04.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Eren’e VETO 
</HEADLINE>
<TEXT>

     BORDO-MAVİLİ kulüpte Tamer ve Oktay’a karşılık Beşiktaş’tan Fazlı-Ali Eren takası Teknik Direktör Sadi Tekelioğlu engeline takıldı. Tecrübeli çalıştırıcının, Fazlı’nın transferine sıcak baktığı, Ali Eren’in alınmasını istemediği ortaya çıktı. G.Birliği’ni çalıştırdığı dönemde milli futbolcu ile sorun yaşayan Tekelioğlu’nun isteği üzerine bu transfer askıya alındı. Bunun üzerine Beşiktaş’tan yeni teklif beklenmeye başladı. 
     MURAT BÖLÜKBAŞI’NIN istediği rakamı yüksek bulan Erzurumspor, bu futbolcunun transferini dondurma kararı aldı. Başkan Özkan Sümer’in yabancı transferlerine kefil olduğunu tekrarlayan Sadi Tekelioğlu, "Aldığı futbolculara inanıyorum. Kendilerini kasetten de izledim. Harika buldum. Özkan Sümer ömrünü futbola adamış bir insan. O, başkan değil de, menajer olsaydı ve bu futbolcuları izleyip alsaydı, alkışlanırdı. Çizdiği yol bana göre yanlış değil" dedi. 
     
     Tekelioğlu’na tazminat şoku 
     İKİNCİ Lig A Klasmanı’nda mücadele edecek olan Kombassan Konyaspor, Sadi Tekelioğlu aleyhine açtığı 25 milyar liralık tazminat davasını kazandı. Konya 2. Asliye Hukuk Mahkemesi, davayı karara bağlarken, Konyaspor’un avukatı, "Faizlerle birlikte alacağımızı tahsil edeceğiz" dedi. Tekelioğlu, üç sezon önce yönetimden habersiz olarak Kombassan’daki görevini bırakmıştı. 
     



 SPOR 


























</TEXT>
</DOC>
