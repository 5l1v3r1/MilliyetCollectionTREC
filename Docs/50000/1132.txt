<DOC>
<DOCNO> 1132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/sanat/asan.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
10 asırlık giyim tarihçesi 
</HEADLINE>
<TEXT>

"Osmanlı’da Yahudi Kıyafetleri" sergisi, 31 Ocak’a kadar açık. 63 illüstrasyon bir yılda hazırlandı 
     İLKE KAMAR 

     Schneidertempel Sanat Merkezi’nde açılan ve 31 Ocak’a kadar sürecek olan "Osmanlı’da Yahudi Kıyafetleri" sergisi, Osmanlı dönemine ait gravür, kartpostal ve fotoğraflar eşliğinde, renklerin ve kumaşların tarihsel gelişimini sunuyor. Sergide yer alan 63 illüstrasyon, Olcay Çetinok, Ruhiefza Verdön ve Harika Yazıcı tarafından yaklaşık bir yıllık bir çalışma sonucunda hazırlandı. Serginin koordinatörü Tilda Levi, küratörü ise Silvyo Ovadya. Ovadya ile sergi hakkında konuştuk 
     
Sergiyi oluştururken esin kaynağınız neler oldu 
     Feshane’de bir illüstrasyon sergisi açılmıştı. 17. ve 18. yüzyılları yansıtan bu renkli koleksiyonda, çeşitli tiplemeler gözler önüne seriliyordu. Bu tiplemeler arasında, Yahudi karakterlere de rastladım. O dönemde karakterlerin büyük çoğunluğu siyah beyaz olarak çizilmişti. Dolayısıyla renklendirmeler her zaman gerçeği yansıtmıyordu. Orijinal gravürleri izleyiciye sunmak amacıyla bu sergiyi oluşturduk. Geçmişe ait renksiz giysiler, hat sanatçıları tarafından renklendirildi. 
     
Sergi daha çok hangi zaman dilimini kapsıyor 
     Bizans Yahudisi illüstrasyonları ile Bizans döneminden bu yana İstanbul’daki Yahudi varlığını ifade etmek istedik. Dolayısıyla 11. yüzyıl ile 19. yüzyılın sonuna kadar olan Yahudi giyimini yansıtıyor. 
     
Bu kıyafetler genellikle hangi kentlerde kullanıldı 
     Osmanlı topraklarının çeşitli yörelerinde çok farklı giyim tarzlarına rastlamak mümkün. Ama kesin olarak Osmanlı’da giyildiğinden emin olduğumuz, yedi kentin kıyafetlerine yer verdik İstanbul, Bursa, Selanik, İzmir, Edirne, Kudüs ve Rodos... 
     
Serginin simgesi olan sandığın öyküsü var mı 
     Bu sandık örneğini sunarken, Yahudilerin yaşamış olduğu yöreleri yansıtan bir simge olsun istedik. Bizim için önemli olan, eski ve renkli olmasının yanı sıra, kültürümüzü yansıtmasıydı. Sonunda Edirne işi bir sandık bulduk. 
     
Sergiye bir de kitap eşlik ediyor... 
     63 illüstrasyonu içeren Türkçe - İngilizce açıklamalı bir albüm yayınlayarak, yapılan çalışmaların gelecek nesillere aktarılmasını istedik. Fotoğraf ve kartpostalların yer aldığı kitapta kıyafetlerle ilgili araştırmalar ve betimlemeler bulunuyor. Bu kitap, Yahudi kadınların diğer yörelerden ayrılan kıyafetlerini, şallar, şapkalar, mücevherler ve broşlara kadar uzanan tüm ayrıntıları kapsıyor. Ayrıca, düğün kıyafetleri ve çeyizleri de anlatılıyor. 
     


 SANAT 









</TEXT>
</DOC>
