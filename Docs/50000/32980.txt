<DOC>
<DOCNO> 32980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/spor/spo02.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Haber 
</HEADLINE>
<TEXT>
PLASE BATISTA 
Fenerbahçe, Oktay ile Geremi’nin transferinin gerçekleşmemesi halinde Brezilyalı yıldıza yönelecek 
Mustafa Denizli, Gaziantepspor ile sözleşme imzalayan ancak ülkesine kaçan Batista’yı da listesine aldı 
     YUSUF KOBAL 

     Kulübüne küstü 
     SARI - Lacivertli takım, Oktay ve Geremi’nin transferi için çalışmalarını planlı bir şekilde sürdürürken Gaziantepspor’un "küskün" futbolcusu Batista’yı da yedekte tutuyor. Geremi’nin İngiliz kulüpleriyle flört etmesi nedeniyle Teknik Direktör Mustafa Denizli yönetimden Brezilyalı futbolcuyla da temasa geçilmesini istedi. 
     
     Yönetim beklemede 
     YÖNETİM Kurulu’nun, Denizli’nin bu talebine rağmen öncelikle Oktay ile Geremi’nin transferini bitirmeye çalışacağı belirtildi. Zira Gaziantep ile Hakan Bayraktar konusunda yaşanan gerginliğin Batista pazarlığında da önlerine çıkacağını tahmin eden Sarı - Lacivertliler şimdilik bu konuda girişimde bulunmama kararı aldılar. 
     
     G.Saray da devrede 
     DENİZLİ’NİN orta sahanın her bölgesinde oynadığı için üçüncü alternatif olarak düşündüğü Batista, Gaziantep ile sözleşme imzalamasına rağmen ülkesine gitmiş ve bir daha dönmeyeceğini açıklamıştı. Batista’nın, Galatasaray ile de flört ettiği bildirildi. Ancak Sarı - Kırmızılılar’ın, ön protokol bile düzenlediği Batista için, parasal sorunlar nedeniyle harekete geçemediği de ileri sürüldü. 
     
Hakan’ın feryadıPogon ile antrenmanlara çıkan genç oyuncu yönetime çağrıda bulundu, "Artık ne olacaksa olsun" diye konuştu 
     FENERBAHÇE ile Gaziantepspor arasında gerginlik yaratan Hakan Bayraktar da isyan etti. Galatasaray’a karşı tek devre forma giyen genç futbolcu, "Pogon’da iyi çalışamıyorum. Fenerbahçe’nin kampına katılmak istiyorum. Bu işin uzayacak olması da canımı çok sıkıyor. Artık ne olacaksa olsun" dedi. 
     FUTBOL Federasyonu’ndan, Hakan Bayraktar’ın bonservisini alamayan Pogon Kulübü de, FIFA düzeyinde girişimlerini sürdürüyor. Polonya ekibinin geçici lisans için yoğun çaba sarfettiği bildirildi. Hakan’ın da önümüzdeki günlerde Türkiye’ye gelmesi ve FIFA’ya bireysel başvuruda bulunması bekleniyor. 
     
19.07 bayramı      Sarı - Lacivertli futbolcular kaldıkları otelde Dünya Fenerbahçeliler Günü’nü kutladılar. Oyuncular, Köln Fenerbahçeliler Derneği’nin hazırlattığı Fenerbahçe pastasını keserek, Fenerbahçe marşını söylediler. Bundan böyle her yıl 19 Temmuz’da Dünya Fenerbahçeliler günü şenliği düzenlenecek. 
     
Kura heyecanı      YÖNETİCİLER Nihat Özdemir ve Sadettin Saran, kura çekimi için dün İsviçre’ye gittiler. Özdemir, şanslı bir kura çekmeyi istediklerini söyleyip "Fenerbahçe’nin avantajlı bir eleme turu oynaması için şansımıza güvenmeliyiz" dedi. 
     
Acımasız antrenman      MUSTAFA Denizli, Almanya kampının dördüncü gününde oyuncularına adeta acımasızca bir antrenman yaptırdı. Ünlü hoca, dayanıklılık çalışmasında güçlük derecesini çok yüksek tuttu. Futbolcuları yerlerde süründüren Denizli, performanstan memnun kaldı. Ogün ile Revivo ise sakatlıkları nedeniyle çalışmaya katılmadı. Fenerbahçe’nin akşam idmanı da oldukça sert geçti. Denizli çift kalede, futbolcular birbirine sert girince maçı bitirdi. 
     
Kamp uzuyor      FENERBAHÇE Teknik Direktörü Mustafa Denizli’nin Almanya kampını bir hafta uzatmak istediği öğrenildi. İstanbul’da havaların sıcak geçmesi nedeniyle Denizli’nin böyle bir düşüncede olduğu, 29 Temmuz’daki Real Sociedad karşılaşmasına ise takımı günü birlik İstanbul’a getirmeyi planladığı belirtildi. Denizli, dünkü idmanda istasyon çalışması yaptırırken tehlikeli bir şekilde yere düştü. Şenol Güneş, Fenerbahçe kampını ziyaret etti. 
     



 SPOR 

























</TEXT>
</DOC>
