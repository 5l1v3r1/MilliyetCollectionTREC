<DOC>
<DOCNO> 48173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sondun11.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban ''Operasyon ağır hasara yol açmadı'' 
</HEADLINE>
<TEXT>

     Taliban yönetimi, Afganistan operasyonunda Taliban'ın ve El Kaide örgütünün askeri gücünün ağır hasar gördüğüne yönelik ABD açıklamasının doğru olmadığını ileri sürdü. 
     Taliban'ın basın ajansı Bahtar'ın müdürü Abdülhenan Hemat, ''Amerikan saldırılarının, Taliban ve El Kaide'nin askeri güçlerinin en fazla yüzde 10'una zarar vermiş olabileceğini'' ifade etti. 
     Bombardımanlarda başkent Kabil ve Kandahar'daki 2 mühimmat deposunun ve bir benzin deposunun vurulduğunu belirten Hemat, ''İlk saldırının ardından askerlerimiz güvenli yerlere götürüldü'' dedi. 
     ABD Genelkurmay Başkanı Orgeneral Richard Myers, dünkü açıklamasında Afganistan operasyonunda El Kaide'nin çok sayıda eğitim kampının vurulduğunu ve ''Usame Bin Ladin'e bağlı militanların yakın bir gelecekte eğitim alamayacağını'' söylemişti. 
     
</TEXT>
</DOC>
