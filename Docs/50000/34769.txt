<DOC>
<DOCNO> 34769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sonspo08.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Anna Kournikova 5 ay aradan sonra kortlarda... 
</HEADLINE>
<TEXT>

     Ruslar'ın ünlü bayan tenisçisi Anna Kournikova, yaklaşık 5 ay aradan sonra kortlara döndü. 
     Anna Kournikova, ABD'nin Kaliforniya Eyaleti'ne bağlı San Diego kentinde yapılan toplam 750 bin dolar ödüllü Acura Classic Turnuvası'nda, İsviçreli Martina Hingis ile çiftlerde yaptığı ilk maçı kazandı. Çiftlerde dünya klasmanında ilk sırada yeralan Kournikova-Hingis çifti, turnuvanın ilk turunda Güney Afrika'dan Leizel Huber ile Arjantin'den Laura Montalvo çiftini 6-1 ve 6-1'lik setlerle 2-0 yenerek 2. tura geçtiler. Şubat ayında Paris'teki Gaz De France Turnuvası'nda çeyrek final maçında sakatlandıktan sonra uzun süre dinlenmeye çekilen Kournikova, Hingis ile 1999 Avustralya Açık Turnuvası'ndan bu yana çiftlerde katıldığı 11 turnuvada, 47 maçtan 45'ini kazanarak 9'unda şampiyonluğa ulaştı. Anna Kournikova, teklerdeki ilk maçını da Avustralya'dan Nicole Pratt ile yapacak. 







</TEXT>
</DOC>
