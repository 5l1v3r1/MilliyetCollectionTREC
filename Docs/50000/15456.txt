<DOC>
<DOCNO> 15456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/ekonomi/eko06.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci doğalgaz LNG terminali yolda 
</HEADLINE>
<TEXT>

     FATİH ÇINAR İzmir 

     Türkiye’nin ikinci ve en büyük LNG terminali İzmir Aliağa Rafinerisi’nde yılın üçüncü çeyreği hizmete girecek. Botaş’a ait LNG terminalinden sonra Çolakoğlu Grubu’na bağlı Ova Elektrik ve Amerikan ortağı ETech tarafından 400 milyon dolar yatırımla inşa edilen terminal dünyada da ikinci büyük LNG terminali olacak. Yılda 6 milyar metreküp gaz verebilecek terminalin sermayesini Ova Elektrik karşıladı. Yatırımın 20 - 30 yılda kendini amorti etmesi bekleniyor. 
     Genel Müdürü İbrahim Akbal doğalgaz piyasasında serbestlik sağlayacak, özel sektörün bu alana yatırım yapabilmesine imkan verecek Doğalgaz Yasa Tasarısı’nın kabulü ile faaliyete gireceklerini belirterek Botaş’ın bu konuda özel sektöre gereken yetkiyi vermesini beklediklerini belirtti. 
     ETech Başkan Yardımcısı Bruno E. Carrara ise Türkiye’deki durgunluğun geçici olduğunu, ekonominin lokomotifi olan enerji sektörüne yatırım yapmaktan bu nedenle çekinmediklerini kaydetti. 
     
     Tureks yeni koleksiyonunu sergiledi 
     Türkiye’nin önde gelen doğaltaş üretici firması Tureks A.Ş çeşitli ebat ve renklerdeki eskitilmiş mermer, bordür ve mozaiklerden oluşan yeni koleksiyonunu Rustic Collection’ı İzmir Marble 2001 fuarında sergiledi. Standı ziyaret eden dekoratör, mimar ve müteahhitlerden büyük ilgi gören Tureks ürünleri İstanbul 1. Levent’teki showroomunda da sergileniyor. 
     


 EKONOMİ 

















</TEXT>
</DOC>
