<DOC>
<DOCNO> 6101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sondun11.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Baybaşin’in sağ kolu için 23 yıl hapis istendi 
</HEADLINE>
<TEXT>

     Hollanda’da tutuklu bulunan tanınmış uluslararası uyuşturucu kaçakçılarından Hüseyin Baybaşin’in sağ kolu olduğu bildirilen bir sanık hakkında, iki ayrı davadan toplam 23 yıl ağır hapis cezası istendi. 
     Adı açıklanmayan 35 yaşındaki sanık İ.M., 30 Eylül 1997’de Amsterdam’da Fazıl Ertunç adlı bir kişiyi öldürmek, çete üyesi olmak ve bu sıfatla iki kişiyi kaçırarak rehin almak ve öldürmeye teşebbüs suçlarından yargılanıyor. 
     Breda Mahkesi’nde görülen davada savcılık, sanığın 1997’de işlediği cinayet suçundan 16, suç örgütü üyesi olmak, Amsterdam’da 1998 yılında iki kişiyi kaçırarak rehin almak ve bu kişileri öldürmeye teşebbüs etmekten 7 yıl ağır hapis cezasına çarptırılmasını istedi. 
     Sanık avukatı ise müvekkilinin suç örgütü üyesi olmadığını, Baybaşin ile kiralık katiller arasında arabuluculuk yapmak üzere Türkiye tarafından gönderildiğini öne sürdü. 
     Hüseyin Baybaşin’in yönettiği ve uluslararası düzeyde uyuşturucu kaçakçılığı yapan şebekenin önemli elemanlarından olduğu bildirilen sanık, önceki hafta Baybaşin’in Rotterdam’da yapılan duruşmasında tanık olarak dinlenmişti. 
     Baybaşin bu kişiyle ilişkisini reddetmiş, bu kişinin kendisini öldürtmek için gönderildiğini iddia etmişti. 
     Savcılık ise sanığın Baybaşin’in emrinde çalıştığını, onun verdiği cinayet emirlerini gözünü kırpmadan yerine getirdiğini belirtmişti. Savcılık, sanıkların suçlarını siyasi plana çekme çabası içinde olduklarını, buna karşılık işlenen suçların arka planında siyaset bulunmadığını, doğrudan uyuşturucu kaçakçılığı ve acımasızca işlenen cinayetler olduğunu dile getirmişti. 
     Sanık İ.M. hakkında toplam 23 yıl ağır hapis cezası istenmesine karşılık, Hollanda’da bir kişiye en fazla 20 yıl ağır hapis cezası verilebiliyor. 
     




</TEXT>
</DOC>
