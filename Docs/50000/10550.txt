<DOC>
<DOCNO> 10550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/guncel/gun13.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
OKUR YORUM 
</HEADLINE>
<TEXT>

     Kooperatifimiz ortada kaldı 
     Bİzler devlet memuru, emekli memur ve işçilerden müteşekkil 100 üyeli bir kooperatifi 1976 yılında kurduk. Çocuklarımızın nafakalarından kestiğimiz parayla Antalya ili Kaş ilçesi Kılınçlar köyünde arsa aldık. Arsamızın bulunduğu yer 1. derecede doğal sit alanı ilan edilmesiyle tüm hayallerimiz yıkıldı. Tam 25 yıldır arsamıza bir çivi bile çakamadık. 
     Aradan 14 yıl geçtikten sonra bir Takas Yönetmeliği çıkarıldı. Bizler yeniden bir sürü masraf yaparak bu yönetmelik şartlarını yerine getirdik ve takas işlemi için müracaat ettik. Aradan tam 9 yıl geçti. Maliye Bakanlığı Milli Emlak, takas işlemlerini gerçekleştiremeyince bu işlemleri durdurdu. Dolayısıyla yönetmelik hiçe sayılmış oldu. Bu yönetmelikle tam 9 yıl oyalandık. Nihayet Milli Emlak Genel Müdürlüğü tek taraflı tesbitle arsaların değerlerini belirten birer sertifika verdiler ve alın bunları bizim yapacak bir şeyimiz yok dediler. Hazine ihalelerine katılın dediler. Olur katılalım ama bu sertifikalar yalnız arsa ihalesini kazanırsanız geçerli, peki ihaleye katılmak için teminat yerine geçer mi Hayır. Peki KDV ödemesinde kullanılır mı Hayır. 
     Aradan 25 yıl geçmiş bizler bu arsaya hiçbir şey yapamıyoruz. Bizler yaşları 60’a gelmiş üyeler emekli, işçi ve memur olmuş mağdurlarız. İlgilileri bir çözüm bulmaları için göreve davet ediyoruz. 


 GÜNCEL 














</TEXT>
</DOC>
