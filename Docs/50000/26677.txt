<DOC>
<DOCNO> 26677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sonspo25.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan "FIFA yoluyla da olsa Galatasaraylı olmak istiyorum" 
</HEADLINE>
<TEXT>

     Galatasaray Kulübü İkinci Başkanı Mehmet Cansun, transfer listesinde bulunan Gençlerbirliği futbolcusu Ümit Karan ile görüştü. 
     Cansun'un Harbiye'deki işyerinde gerçekleşen görüşmeden menajeri Harun Aslan ile çıkan Ümit Karan, ''Galatasaray ile zaten bir yıldır temastaydım, sarı-kırmızılı formayı giymek istiyorum'' dedi. 
     Galatasaray'ın büyük bir camia olduğunu ve Cansun ile anlaştığını söyleyen Ümit Karan, ''Biz her konuda anlaştık. Bonservis konusunda problem çıkarsa, FIFA yoluyla da olsa Galatasaray'da oynamak istiyorum'' diye konuştu. 
     
     Ayhan görüşemedi 
     Bu arada, Beşiktaş'ın gözden çıkardığı futbolcusu Ayhan Akman, Galatasaray Kulübü Asbaşkanı ve Basın Sözcüsü Ali Dürüst ile yapmayı planladığı görüşmeyi gerçekleştiremedi. 
     Ortaköy'de Sar-an İnternational isimli bir işyerinde bir süre bekleyen Ayhan, kimse gelmeyince buradan ayrıldı. Dürüst'ün, basının görüşmeyi haber alması nedeniyle buluşmaya gelmediği öne sürüldü. 
     Beşiktaşlı yöneticilerin Galatasaray'ın Ayhan'a karşılık takasta kullanmayı düşündükleri Ahmet Yıldırım ve Mehmet Aksu ile görüşüp pazarlık yapacakları ve takasın bu şekilde gerçekleşebileceği öğrenildi. 






</TEXT>
</DOC>
