<DOC>
<DOCNO> 48995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sontur16.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İGDAŞ talanına bir tutuklama daha... 
</HEADLINE>
<TEXT>

     İstanbul Gaz Dağıtım Sanayi ve Ticaret A.Ş.'de İGDAŞ , 1997-98 yıllarında ''yolsuzluk ve dolandırıcılık'' yapıldığı iddialarına ilişkin yürütülen soruşturma kapsamında gözlem altına alınan 4 kişiden Genel Müdür Yardımcısı Yusuf Aydınlıoğlu tutuklandı. 
     Mali Şube Müdürlüğü'nden bu sabah İstanbul DGM'ye sevk edilen İGDAŞ Genel Müdür Yardımcısı Yusuf Aydınlıoğlu, İroni Ajans'ın yüzde 35 hisseyle ortağı Mehmet Özhüsrev, Lonca AŞ görevlisi Rasim Özdemir 
     ile İGDAŞ çalışanı Mahmut Yılmaz, soruşturmayı yürüten Cumhuriyet Savcısı Abdülaziz Özatlan tarafından sorgulandı. Savcı Özatlan, Aydınlıoğlu'nu tutuklanması istemiyle mahkemeye sevk ederken, diğer 3 kişiyi serbest bıraktı. İstanbul Nöbetçi 1 No'lu DGM Yedek Hakimliği tarafından tekrar sorgusu yapılan Yusuf Aydınlıoğlu, ''Cürüm işlemek amacıyla teşekkül oluşturmak'', ''Zimmet'' ve ''Kamu kuruluşunu dolandırmak'' suçlamalarına ilişkin tutuklanarak Kartal Özel Tip Kapalı Cezaevi'ne gönderildi. İstanbul DGM'nin talimatıyla geçen hafta başlatılan soruşturma kapsamında daha önce de İGDAŞ eski Genel Müdürü Muhittin Fuat Şengül, halen Pazarlama ve Satış Müdürü olan İbrahim Müjdat Oğuz, İroni Ajans'ın yüzde 5 paylı ortağı Taci Erdemir ile aynı şirketin tahsildarı Metin Şahin tutuklanmışlardı. 
     






</TEXT>
</DOC>
