<DOC>
<DOCNO> 9284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/siyaset/siy02.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Anahtar bankada 
</HEADLINE>
<TEXT>

Alparslan Türkeş’in İngiltere’deki gizli hesabında bulunan paraların ne zaman ve kim tarafından, hangi vekaletnameyle çekildiği Deutsche Bank’a sorulacak 
     ANKARA Milliyet 

     MHP’nin eski lideri merhum Alparslan Türkeş’in Deutsche Bank hesabındaki 575 bin mark, 845 bin dolar ve 367 sterlini çeken ilk eşinden olan kızları Umay Günay ve Ayzıt Türkeş’e, ikinci eşi Seval Türkeş ile bu evliliğinden olan kızı Ayyüce Türkeş’in açtığı alacak davasına dün devam edildi. 
     Ankara 11. Asliye Hukuk Mahkemesi’ndeki duruşmaya, davacılar avukatı Salim Özdemir ile davalılar avukatı Umur Tamur ve Berna Özpınar katıldı. 
     
Kızlarına vekalet verdi      Ayzıt Türkeş ve Umay Günay’ın avukatı Tamur, Başbuğ’un İngiltere’deki hesabından para çekmeleri konusunda kızlarına 1988’de vekaletname verdiğini belirtti. Tamur, Türkeş’in 1994 - 1995 yıllarında İngiltere’ye yaptığı ziyaret sırasında da "ölümünden sonra da hesabından para çekebilecekleri konusunda kızları Ayzıt Türkeş ve Umay Günay’a vekaletname bıraktığını" söyledi. 
     Müvekkillerinin parayı 1994 - 1995 yılında verilen vekaletnamelerle çektiklerini öne süren Tamur, bankaya müzekkere yazılarak paraların çekildiği vekaletnamelerin istenmesini talep etti. 
     Yargıç İsmail Asarlıoğlu da taraflara delillerini sunmaları için süre verilmesine ve Deutsche Bank’a müzekkere yazılarak Türkeş’in hesabındaki paraların ne zaman ve kim tarafından, ayrıca, davalı tarafın talebi doğrultusunda hangi vekaletnameyle çekildiğinin sorulmasına karar vererek, duruşmayı erteledi. 
     


 SİYASET 


















</TEXT>
</DOC>
