<DOC>
<DOCNO> 6140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sontur08.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Esad Coşan kararnamesini imzalayanlar hakkında suç duyurusu 
</HEADLINE>
<TEXT>

     İşçi Partisi Genel Başkan Yardımcısı Hasan Yalçın, Esad Coşan’ın Süleymaniye Camii’ne gömülmesine ilişkin kararnameyi imzalayan Başbakan Bülent Ecevit, Başbakan Yardımcıları Devlet Bahçeli, Mesut Yılmaz ve Hüsamettin Özkan ile diğer Bakanlar Kurulu üyeleri hakkında suç duyusunda bulundu. 
     Yalçın, Genel Başkan Yardımcısı Suphi Karaman, Merkez Komitesi Üyeleri Ali Kalan ve Dursun Karadağ ile Ankara Adliye Sarayı’na gelerek, suç duyurusu dilekçesini Müracaat Savcılığı’na verdi. 
     Yalçın, çıkışta gazetecilere yaptığı açıklamada, Türkiye’de yasaların, yürütmekte olanlar tarafından çiğnendiğini savunarak, "Atatürk’ün ülkesinde artık bunlar yaşanmaktadır. Atatürk, tekke ve zaviyelerden saadet umanların Türkiye’de yerinin bulunmadığını 1925’te söyledi. Aradan 75 sene geçmiş. Şimdi tarikatlar iktidar koltuklarında oturuyorlar. Alenen suç işliyorlar" dedi. 
     "Süleymaniye Camii’ne aslında gömmek istedikleri Esad Coşan’ın cenazesi değil, cumhuriyettir" diye konuşan Yalçın, Süleymaniye Camii’nin tarihi bir yapı olduğunu, "buraya isteyenlerin türbe haline getirecek şekilde mezar kurmasının kabul edilemeyeceğini" kaydetti. 
     "Camiyi Nakşibendi tarikatının türbesi yapacaklar" diyen Yalçın, bunu cumhuriyet devrimi kanunları ile izah etmenin ve Türkiye Cumhuriyeti’ne kabul ettirmenin mümkün olmadığını ifade etti. "Türkiye Cumhuriyeti tarikatlara teslim olmayacaktır" diye konuşan Yalçın, "Bunlar 28 Şubat’a karşı savaşıyorlar" dedi. 
     Suç duyurusu dilekçesinde, Esad Coşan’ın cenazesinin Süleymaniye Camii’ne gömülmesi için kararname çıkarmanın Anayasa’ya ve yasalara göre suç oluşturduğu belirtilerek, bu kararnameye imza atan Bakanlar Kurulu üyeleri hakkında soruşturma açılması istendi. 
     




</TEXT>
</DOC>
