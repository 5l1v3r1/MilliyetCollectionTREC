<DOC>
<DOCNO> 39011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/guncel/agun.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İyiliğinin kurbanı 
</HEADLINE>
<TEXT>

Üzeyir Garih, Eyüp Mezarlığı’nda önce küçük bir kıza para verdi. İddiaya göre bunu gören Deli Fuat’ lakaplı çocuk da para istedi, alamayınca bıçağını çekti... 
     SERHAT ÜNAL, SABRİ SEVER, ASLI ÖKTENER, CENNET NAR, ESRA KURTFOTOĞRAFLAR ERCAN ARSLAN, OKTAY ANKIN, YURTTAŞ TÜMER 

     Alarko Şirketler Topluluğu Yönetim Kurulu Başkanı ünlü işadamı Üzeyir Garih, dün öğle saatlerinde Eyüp Sultan Mezarlığı’nda bıçaklanarak öldürüldü. 
     Türkiye gündemini sarsan olay, Polis 155 İmdat’a yapılan, Eyüp Sultan Mezarlığı Piyer Loti çıkışına yakın bir yerde, Mareşal Fevzi Çakmak’ın mezarının yanında bıçaklanarak öldürülen bir kişi olduğu ihbarıyla ortaya çıktı. Arayan numaranın 155 sisteminde görünmemesi kuşku uyandırsa da, saat 14.45 sıralarında olay yerine ulaşan polis, Garih’in cesediyle karşılaştı. Alarma geçen ve aralarında İstanbul Emniyet Müdür Vekili Hasan Özdemir ile yardımcılarının da bulunduğu polis ekipleri mezarlığa akın etti. 
     
     Katiliyle boğuştu 
     Polisten alınan bilgiye göre Garih, hemen her cumartesi olduğu gibi dün de saat 13.30 sıralarında Eyüp’e geldi. Kendi kullandığı 34 NL 050 plakalı Mercedes otomobilini mezarlığın otoparkında bıraktı. 
     Kısa süre sonra yanına yanaşan 8-9 yaşlarında ve Çiçekçi Yeşim olarak tanınan kız çocuğu para istedi. Garih bu kıza 15 milyon lira verdikten sonra mezarlığa yürüdü. Mezarlık kapısında bu kez, hırpani giyimli 13 yaşlarında bir çocuk Garih’e yanaştı. Garih ile çocuk arasında kısa bir tartışma yaşandı. Ardından Garih, yürümeye devam etti. Garih, Mareşal Fevzi Çakmak’ın mezarının bulunduğu yere geldiğinde arkasından gelen çocuk bir kez daha yanaştı. Ve elindeki bıçağı rastgele saplamaya başladı. Cinayetten 10-15 dakika sonra aynı çocuk bıçakla mezarlıktan çıkarken görüldü. Yapılan incelemede, Garih’in katiliyle boğuştuğu ve yaralandıktan sonra yerde sürünerek ilerlediği de anlaşıldı. 
     
     
Zanlı yakalandı      Bu arada gözaltına alınan Eyüp Meydanı’ndaki bir kokoreçcinin ifadesi olaya başka bir boyut kattı. 
     Kokoreçci ifadesinde, ayakkabı boyacısı gencin kendisinden kokoreç istediğini anlattı. Çocuğun Çalışmadan olmaz önce şu bıçağı bileylettir’ dediğini söyleyen kokoreççinin bu ifadesine rağmen, çocuğun elinde bıçakla mezarlıktan çıkarken görülmesiyle cinayet anı arasında birkaç saat fark olduğunun ortaya çıkması, bazı soru işaretlerini beraberinde getirdi. 
     
     
Oğlu ve gelini teşhis etti      Polis mezarlığı ablukaya alırken, Garih’in para verdiği küçük kız da bulundu. Kızın ifadesinden yola çıkılarak, Garih’e saldırdığı öne sürülen Deli Fuat lakaplı kişinin F.N. olduğu anlaşıldı. Aynı saatlerde de Emniyet Müdürlüğü’nde bulunan İçişleri Bakanı Rüştü Kazım Yücelen, Katili saptadık, tek kişi. Örgüt ya da mafya işi değil. En kısa sürede yakalayacağız. Bizim açımızdan olay çözüldü’ dedi. Bu açıklamadan birkaç saat sonra F.N. yakalandı, bu arada olayla ilgili altı kişi daha gözaltına alındı. 
     Üzeyir Garih’in cesedini ise, oğlu İzzet ile gelini Roksi, saat 17.30 sıralarında morga gelerek teşhis etti. Garih’in 19 yaşındaki erkek torunlarından biri de bilgisine başvurulmak üzere emniyete getirildi. Olayın ortaya çıkmasından üç saat sonra Asayiş Şube Müdürlüğü’nde getirilen torun, 10 dakika kadar burada tutuldu. İşlemlerinin tamamlanmasının ardından Organize Suçlar Şube Müdürlüğü’ne götürüldü. 
     

</TEXT>
</DOC>
