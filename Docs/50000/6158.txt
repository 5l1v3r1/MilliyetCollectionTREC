<DOC>
<DOCNO> 6158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sontur26.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Enjektör operasyonunda gözaltı sayısı 24'e çıktı 
</HEADLINE>
<TEXT>

     Ankara Emniyet Müdürlüğü'nün tıbbi cihaz yolsuzluğuyla ilgili medikal şirketlere yönelik başlattığı soruşturmada gözaltına alınanların sayısı 24'e yükseldi. 
     DGM Savcısı Şemsettin Özcan'ın talimatıyla Ankara Organize Suçlar Şube Müdürlüğü'nün yürüttüğü soruşturma çerçevesinde Abdullah T.Y., Servet Y., Mehmet T.Y., Ekmel İ.E., Muhittin Y., Bülent K., Ahmet C.B., Hatun B., Havva G., Emel E., İlhan C., Hüseyin G., Sadullah Ö., Aydemir O., Savaş Y., Ulaş Ü., Hasan K., İbrahim Ç., Mete Y., Harun S., Serkan K., Gazi E., Esra A., Özlem S. gözaltına alındı. Olayla ilgili 2 kişinin de arandığı bildirildi. 
     Soruşturmaya konu iki şirketin sahiplerinin aynı olduğunu belirten yetkililer, söz konusu tıbbi cihaz satan şirketlerin kendi imal ettiği malzemeleri ithal etmiş gibi sahte evrak düzenleyerek ihaleleri aldıklarının tespit edildiğini bildirdiler. Şirketlerin, SSK, askeri, üniversite ve özel hastanelerden ihaleler aldığını kaydeden yetkililer, hangi hastaneden kaç liralık ihale alındığının ayrı ayrı belirlenmesine çalışıldığını ifade ettiler. İhalelerin hastanelerde hangi komisyonlar tarafından yapıldığının da araştırılacağını belirten yetkililer, yolsuzluk olayına karıştığı belirlenen bürokratlarla ilgili kararın DGM Savcılığı'nca verileceğini söylediler. Öte yandan, dün şirketlerin büro ve depolarında ele geçirilen belgelerin incelenmesinin sürdüğü bildirildi. 
     



</TEXT>
</DOC>
