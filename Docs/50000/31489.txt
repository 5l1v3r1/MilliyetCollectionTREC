<DOC>
<DOCNO> 31489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sondun04.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra Belediyesi kent merkezine giren araçlardan para alacak 
</HEADLINE>
<TEXT>

     Londra Belediyesi'nin toplu taşımayı özendirmek, kent merkezindeki trafik yoğunluğunu azıltmak ve hava kirliliğinin önlenmesine yardımcı olmak amacıyla uygulamaya hazırlandığı yeni plana göre, kent merkezinde belirli bölgeye giriş yapan her otomobilden 5 sterlin yaklaşık 10 milyon TL alınacak. 2003 yılının Ocak ayından itibaren, 07.00-19.00 saatleri arasında geçerli olacak uygulamanın, kent merkezindeki trafik yoğunluğunu yüzde 15 oranında azaltabileceği tahmin ediliyor. Londra Belediye Başkanı Ken Livingstone tarafından açıklanan plan,belirlenen merkezin yakınında yaşayan kişilerin de yüzde 80 indirimli olarak bu ücrete tabi tutulmalarını öngörüyor. 
     Kent merkezine girişte para ödemek zorunda kalmayacak araçları da ambulans ve itfaiye araçları gibi acil yardım araçları, motorsikletler, taksiler, okul araçları ve toplu taşıma araçları olarak belirleyen Londra Belediyesi'nin, kurallara uymayan ve ödeme yapmadan kente giren otomobillerin tespit edilmesi için kapalı devre bir TV sistemi kuracağı açıklandı. Sürücülerin kent merkezine girmeden önce telefon ve internet aracılığıyla ödeme yapabilecekleri gibi bakkallar, süpermarketler,metro istasyonları, eczaneler gibi kamu hizmeti veren yerlerde de kente giriş ücretlerini ödeyebilecekleri belirtiliyor. Kente giren kamyonların 15 sterlin civarında ödeme yapacakları yeni uygulamada, kurallara uymayan ve ödeme yapmaktan imtina eden araç sahiplerinin kapalı devre TV görüntülerinden tespit edildikten sonra 80 sterlin cezaya çarptırılabilecekleri belirtiliyor. 







</TEXT>
</DOC>
