<DOC>
<DOCNO> 29466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sondun04.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidel Castro, veliahtını açıkladı "71 yaşındaki kardeşim" 
</HEADLINE>
<TEXT>

     Küba lideri Fidel Castro kendisinden sonra iş başına kardeşi Raul Castro'nun geçebileceğini söyledi. 
     Castro dün akşam NBC televizyonunda yayınlanan bir söyleşide, Savunma Bakanı ve Küba silahlı kuvvetlerinin başı olan, kendisinden 5 yaş küçük kardeşi için, ''Raul çok sağlıklıdır. Hiç şüphe yok benden sonra en yetkili yoldaş odur'' şeklinde konuştu. 
     Kardeşinin aynı zamanda çok tecrübeli olduğuna işaret eden Castro,''Bu bakımdan benim yerime geçebilecek kapasitede'' dedi. 
     Ağustos'ta 75 yaşına basacak olan Castro, 1997'de yapılan Komünist Parti'nin 5. kongresinde kardeşinden ''relevo'' olarak söz etmişti. ''Relevo'' İspanyolcada görevi devralan kişi anlamına geliyor. 
     Fidel Castro geçen hafta aşırı sıcak yüzünden bayılması sırasında kendini kaybettiğini, ancak bunun yakında bir kalp krizi geçireceği anlamına gelmediğini, tansiyonunun da yüksek olmadığını ifade etti. 
     Castro, TV'den yayınlanan konuşması sırasında, aşırı sıcak yüzünden baygınlık geçirmiş ve olayı 60 bin kişi canlı yayında izlemişti. 






</TEXT>
</DOC>
