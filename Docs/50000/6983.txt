<DOC>
<DOCNO> 6983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/yasam/yas02.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolunu aldılar YETMEDİ 
</HEADLINE>
<TEXT>

Burdur Cezaevi’nde iş makineleriyle kolu koparılan, tecavüz edilen mahkumlardan tazminat istendi 
     GÖKÇER TAHİNCİOĞLU Ankara 

     Burdur Cezaevi’ndeki operasyonda kolu kopan, tecavüze uğrayan mahkumların da aralarında bulunduğu tutuklu ve hükümlülere bir darbe daha indirildi. 
     Yaklaşık 7.5 ay önce, bazı mahkumların sayım vermedikleri iddiasıyla Burdur Cezaevi’ne operasyon düzenlendi. Operasyon büyüdü ve olaylar çığrından çıktı. Mahkumların direnişini kırmak için cezaevi duvarlarına sürülen iş makinaları, Veli Saçılık isimli mahkumun bir kolunu kopardı. Birçok mahkum ölümden döndü, yaralandı, olaylar sonrası işkence ve tecavüz iddiaları gündeme geldi. 
     
     Dava yarışına girdiler 
     İşte bu operasyonda yaşanan ve yaşatılan vahşet yetmedi. Burdur Cumhuriyet Başsavcılığı, tutuklu ve hükümlüler hakkında hapis cezası istemiyle dava açtı. Kısa iddianame’de, mahkumların operasyon başladığı sıralarda pasif direniş’te olduğu belirtildi. Cezaevi yönetimi ise, mahkumlara disiplin suçu verdi ve sevk edildikleri cezaevlerinde görüşe’ çıkmalarının önüne geçti. Fakat mahkumlara bu cezalar da yetmemeliydi ’ 
     
     Son darbe Hazine’den 
     Ve öyle oldu.. Mahkumlara son darbeyi de Hazine Müsteşarlığı indirdi. 
     Hazine avukatlarınca Burdur Asliye Hukuk Mahkemesi’ne bir dava açıldı ve cezaevinde meydana gelen ve dolayısıyla Hazine’ye malolan 29 milyar 846 milyon TL’lık zararın, kolu kopan, tecavüze uğrayan, işkence gören mahkumlardan tazmini istendi. Bununla da yetinmeyen Hazine, Adalet Bakanlığı’na da dava açtı. Bu dava ile, kolu koparılan ve Adalet Bakanlığı’nın protez kol’ sözü verdiği Saçılık da, tazminat’ istenen mahkumlar arasında sıralandı. Yani, mahkeme Hazine’nin istemini yerinde bulursa, kolu koparılan Saçılık, tazminat ödeyecek. 
     


 YAŞAM 






















</TEXT>
</DOC>
