<DOC>
<DOCNO> 46082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/spor/ybilgic.html </URL>
<DATE> 2001/10/10/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
Sahada Denizli var 
</HEADLINE>
<TEXT>

     Şampiyonlar Ligi’nin üçüncü maçı geldi çattı ama, kimse Fenerbahçe’yi konuşmuyor. Herkesin gözü Mustafa Denizli’nin üstünde. İyi çalıştırmadı, kötü taktik verdi, yanlış adam oynattı, beceriksiz veya çok şanslı gibi bir sürü negatif sıfatın sahibi oldu. 
     Denizli’nin tartışılmayacak tek şeyi var ki, söylediği her sözün bir gün gerçekleşmesi. Geçen sene de bu tarihlerde Mustafa Denizli’yi yerden yere vuruyorduk. Tenkitler yine aynıydı Kondisyon yok, sistem yok, kötü antrenman yaptırıyor... Ancak o Fenerbahçe’nin şampiyon olacağını, kasım ayında açıkladı ve en iyi futbolu oynayacaklarını iddia edip, "Galatasaray maçına iki puan geriden çıkmaya bile razıyım" dedi. 
     17 maç boyunca Fenerbahçe seyircisi tek beraberlik dahi görmeden her seferinde sevinçle evine döndü. 
     Denizli, Fenerbahçe’yi seçerken büyük hedefler peşindeydi. Bunun ilki, şampiyonluktu ama, öncelikli olan Avrupa kulvarında başarı yakalamaktı. Şimdi de diyor ki "Leverkusen’i yenmeliyim." 
     Glasgow eşleşmesi öncesinde İskoç takımının çok dengesiz olduğunu belirtip sonuç hakkında iddialı konuşmadı ama bu kez "yenmeliyiz" diyor. Mustafa Denizli, lig maratonunda inişleri çıkışları olsa da bir maçı tek başına gözüne kestirince dehasını ortaya çıkarıyor. Eğer o, "yenmeliyiz" diyorsa bugün iyi haberler bekleyin. 
     



 SPOR 






















</TEXT>
</DOC>
