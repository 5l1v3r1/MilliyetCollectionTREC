<DOC>
<DOCNO> 17482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/spor/ytsgev.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon da acımadı 
</HEADLINE>
<TEXT>

     NİHAT GEVEN 

     Adanaspor lige havlu atınca, kadro dışı bıraktığı beş futbolcunun yanı sıra maç başına anlaştığı sekiz oyuncusunu da A takımdan soyutladı. Durum böyle olunca, elde kalan mevcutlar ve PAF takımından yapılan takviye ile oluşturulan kramponlarla dün sahaya indi. Sonuç olarak, bir darbe de Trabzon’dan yedi. Eğer Trabzonspor ileri adamları biraz daha dikkatli olsalardı, bir düzine gole ulaşmak zor olmazdı. Düşenin dostu olmuyor. Kanıtını dün bir kez daha yaşadık. Geçen sezon Trabzonspor - Adanaspor karşılaşmasını tribünlerden 22 bin taraftarın izlediğini hatırlayanlar, sık sık bu özdeyişi mırıldandılar. 
     Böylesine zayıf ve moralsiz, seyircinin desteğinden yoksun bir takıma karşı Trabzonspor rahat galibiyet aldı. Hücuma dönük bir uygulamanın içinde olan Karadeniz ekibinde Hami - Oktay ikilisine ileride ilk yarıda Sergen de destek verdi. Orta sahada Tamer, Gökdeniz, Erman bindirmelerde aktif görev alırken, bu uygulamada doğal olarak goller de geldi. İlk yarıda penaltı vuruşu sırasında Hami - Sergen anlaşmazlığı göze batınca, ikinci devrede Sergen yerini Abdülkadir’e bıraktı. Aslında bu akılcı bir uygulamaydı. Bizler, Sergen’in atacağı düşünülen penaltıyı Hami’nin atmasının ortamı biraz gerdiğini gözledik. 
     Trabzonspor, aslında antrenman havasında götürdüğü 90 dakikada orta sahada iyi organize oldu. Bunda özellikle Erman ve Gökdeniz’in katkısı büyüktü. Hami, zaman zaman orta sahaya gelip, maestro görevi yapmaya çalıştı. Aslında buna gerek yoktu. Çünkü rakip yıkılmış ve lige havlu atmıştı. Sergen çıktıktan sonra, Hami - Oktay uyumu en üst düzeye çıktı. Attığı gollerle Trabzonspor’a hayat veren Oktay, Milli Takım’a da göz kırpmayı sürdürdü. 
     


 SPOR 


























</TEXT>
</DOC>
