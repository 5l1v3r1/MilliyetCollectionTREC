<DOC>
<DOCNO> 49640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sonspo07.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekelioğlu "Galatasaray maçında katledildiğimiz herkesin fikri" 
</HEADLINE>
<TEXT>

     Trabzonspor Teknik Direktörü Sadi Tekelioğlu, lider Galatasaray'a yenilgileri sonrası 2 takım arasındaki puan farkının epeyce açıldığını belirterek, ''Ligde ikincilik ve üçüncülük şansızımı sürdürmemiz için, ligin ilk yarısında 30 puanın üzerine çıkmak istiyoruz'' dedi. 
     Sadi Tekelioğlu, yaptığı açıklamada, ligde yaptıkları hesaplara göre, 6 kayıp puanlarının bulunduğunu da kaydederek, ''Ligin ilk yarısındaki son 7 maçın 6'sını kazanmak veya bu maçlarda en az 5 galibiyet ve 2 beraberlik elde etmeyi hedefliyoruz. Galatasaray maçında sahadaki aynı mücadelemizi gösterirsek, bu hedefimizde başarılı olacağımıza inanıyorum'' dedi. 
     Trabzonspor'un sıkıntılı bir dönem yaşadığını ifade eden Tekelioğlu, şöyle devam etti 
     ''Üzüntü yaşamımızın bir parçası. Üzüntüyle yaşamayı öğrendik ancak çok da üzüldük. Bundan dersler çıkarmamız lazım. Trabzonspor'un yaşadığı sıkıntılı dönemi ortadan kaldırarak, Trabzonspor'u ayağa kaldırmamız gerekiyor. Ligin ilk yarısını hedeflediğimiz yerde bitirmek için tüm gayretimizi göstereceğiz.'' Teknik direktör Sadi Tekelioğlu, Galatasaray'a 3-1 yenildikleri maçla ilgili olarak da, ''Trabzonspor'un Galatasaray maçında katledildiği herkesin fikri. Galatasaraylı olup da objektif davranan kişilerde bu fikre katılıyor'' dedi. 
     Trabzonspor'un büyük bir kulüp olduğunu ve bu karşılaşmayla ilgili gerekli tepkiyi göstereceğini de belirten Tekelioğlu, ''Her ne olursa, olsun akıllı ve mantıklı tepkiler ortaya koymak gerek. Olayları başka tarafa çekmek hem Trabzonspor'a hem de ülkeye zarar verir'' diye konuştu. 
     Tekelioğlu, bazı spor yazarlarının ve kamuoyunun hakem maçı normal yönetse de Trabzonspor yenilirdi gibi düşüncelerine katılmadığını da kaydederek, şunları söyledi 
     ''Benim hakeme güven duymadığım bir ortamda futbolcu nasıl güven duyar. Daha maçın başında gol pozisyonlarımızı verdiği ofsayt kararlarıyla kesti. Verdiği penaltı kararları da ortada. 
     Galatasaray'dan aşağı bir takım değiliz. Herşeye rağmen son 10 dakikada yakaladığımız pozisyonları değerlendirebilseydik, maçı çevirebilirdik.'' 
     






</TEXT>
</DOC>
