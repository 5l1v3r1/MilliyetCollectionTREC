<DOC>
<DOCNO> 38826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sontur11.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Miras kavgası bir aileyi böyle birbirine düşürdü... 
</HEADLINE>
<TEXT>

     Akın Gömlekleri'nin sahibi Ömer Akın'ın ölümünden sonra, eşi ve kardeşleri arasında başlayan hukuk mücadelesinin ardından avukatlık ücretini ödemeyen Önder Akın'ın eşyalarına haciz yoluyla el konuldu. 
     Avukat Mehmet Sürücü ve Uğur Karadağ'ın avukatlık ücreti olan 100 milyar lirayı ödemediği gerekçesiyle Önder Akın'ın Narlıdere İlçesi Sahilevleri semtindeki villasında bulunan eşyalarına, haciz yoluyla elkonuldu. 
     Sabah saatlerinde villaya 2 polis eşliğinde giden haciz memurları, evde bulunan 4 televizyon, müzik seti, beyaz eşyalar ile Önder Akın'ın mirasına düşen ve bankada bulunan 44 cumhuriyet altınına el koydu. Eşyalar bir kamyona yüklenerek yeddiemin bürosuna götürüldü. Araba ve villanın Önder Akın'ın eşine ait olduğu ve bu nedenle haczedilmediği, el konulan eşyaların tutarının 2 milyar lira olduğu belirtildi. 
     Olayın geçmişi 
     Akın Gömlekleri'nin sahibi Ömer Akın'ın 1996 yılında kalp krizi geçirerek ölmesi üzerine, kardeşleri Ümran ve Önder Akın, yengeleri Berrin Akın'ın, kocasını, sevgilisi Dr. Hayrettin Akan ile beraber öldürdüğünü öne sürmüş ve dava açmıştı. 
     İzmir 2. Ağır Ceza Mahkemesi'nde yargılanan Akın ve Akan, bu davadan beraat etmişlerdi. Akın kardeşler, bunun üzerine Ömer Akın'ın ölümünden kısa bir süre önce dünyaya gelen ve 20 trilyonluk servetin tek mirasçısı olan E.A'nın, Dr. Hayrettin Akan'dan olduğunu öne sürerek ''nesebin reddi'' davası açmıştı. 12. Asliye Hukuk Mahkemesi'nde görülen bu dava sonucunda yapılan DNA testlerinde, E.A'nın babasının Ömer Akın değil, Dr. Hayrettin Akan olduğu belirlenmişti. 
     Dr. Hayrettin Akan, E.A'yı tanıdığını ve nüfusuna geçirmek istediğini belirterek aynı mahkemede dava açmıştı. Hukuk mücadelelerini miras paylaşımında da sürdüren Önder kardeşler, daha sonra sürpriz bir gelişmeyle Berrin Akın ile noter huzurunda anlaşma yapmışlardı. 
     Kim ne aldı 
     Noter huzurunda yapılan mal paylaşımında mirasçılara düşen mal dağılımı şöyle 
     Konak ilçesinde bulunan otopark, Bornova İlçesindeki ve Pınarbaşı köyündeki araziler eşit hisselerde Ümran ve Önder Akın kardeşlere, 
     Önder Akın Çeşme ilçesindeki ve Güzelbahçe'deki toplam 4 arazi, Narlıdere ilçesindeki bina, Manisa'da 1 dükkan ve 44 cumhuriyet altını. 
     Ümran Akın Çeşme, Urla'da toplam 3 arazi, Konak'ta 1 taşınmaz, Manisa'da bağ, 1 araba, Konak'ta 2 daire ve 44 adet cumhuriyet altını. 
     Berrin Akın Konak'ta 6 daire, İnciraltı'nda arazi ve 88 cumhuriyet altını. 
     
     






</TEXT>
</DOC>
