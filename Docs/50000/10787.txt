<DOC>
<DOCNO> 10787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/dunya/dun02.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de kopyalanacak 
</HEADLINE>
<TEXT>

İlk insanı kopyalamak için hazır olduğunu söyleyen İtalyan doktor Antinori, işlemi gerçekleştireceği ülkenin İsrail olduğunu açıkladı 
     Dış Haberler Servisi 

     İnsan kopyalamaya hazır olduğunu ve bu iş için bir Akdeniz ülkesinin kendisine kapılarını açtığını söyleyen İtalyan doktor Severino Antinori, düne kadar adını gizli tuttuğu bu ülkenin İsrail olduğunu açıkladı. Alman Der Spiegel dergisinin son sayısında yer alan habere göre İsrail'de insan kopyalanmasının önünde hiçbir yasal engel bulunmuyor. 
     Doktor Antinori pazartesi günü Roma'da düzenlediği basın toplantısında hayvanların kopyalanmasında kullanılan tekniklerle iki yıl içinde ilk kopya bebeği elde edebileceğini açıklamış, ancak bunu hangi ülkede yapacağını saklı tutmayı sürdürmüştü. 
     Der Spiegel'e göre bir grup İsrailli bilim adamı Tel Aviv'in kuzeyindeki kıyı kenti Caesera'da insan kopyalanması üzerinde çalışmalarını sürdürüyor. Bu amaçla Abaclon adında bir de şirket kurulmuş bulunuyor. Dergiye konuşan Avi Ben - Abraham adlı İsrailli bilim adamı "Yahudi inancı Katoliklik gibi isan kopyalamaya karşı çıkmaz. Şimdi, doğanın yasalarını aşmanın zamanıdır" dedi. Ben - Abraham projenin finansörünü açıklamaktan kaçındı. 
     Doktor Antinori basın toplantısında kısırlığa karşı bir çözüm olarak insan kopyalamanın, "babanın bir hücresinden alınan DNA'nın annenin yumurtasına nakledilmesinin ardından, bu yumurtanının rahme yerleştirilmesi" şeklinde özetlenebileceğini söylemişti. Antinori, Bunun sonucu doğacak çocuğun babayla aynı fiziksel özellikleri taşıyacağını ve eşlerin başkalarına ait spermleri kullanmak zorunda kalmayacaklarını belirtmişti. 
     


 DÜNYA 












</TEXT>
</DOC>
