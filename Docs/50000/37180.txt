<DOC>
<DOCNO> 37180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/siyaset/siy05.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöp ihalesinde Albayrak kokusu 
</HEADLINE>
<TEXT>
İhaleler itinayla’ alınır 
İstanbul Belediyesi’nin çöp transfer ihalesine katılan dört firmanın da "yabancı" olmadığı ortaya çıktı. Bu firmalar Albayraklarla hem akraba, hem de yakın binalarda faaliyet gösteriyor 
     MEHMET DEMİRKAYA İstanbul 

     İstanbul Büyükşehir Belediyesi’nin çöp ihalelerine giren rakip firmaların Albayrak kardeşlerle akrabalık bağı olduğu ortaya çıktı. Önceki müfettiş incelemesinde dikkate alınmayan bu ilişkiler, İstanbul DGM’ye sunulan yeni soruşturma raporunda ayrıntılı bir şekilde yer alıyor. 
     Tayyip Erdoğan’ın avukatlarınca basına dağıtılan ilk müfettiş raporunda çöp taşıma işinin sadece 2000 yılında Albayrak A.Ş. tarafından yapıldığı belirtildi. Ancak, raporda daha önceki yıllarda çöp ihalesini aldığı vurgulanan Sistem İnşaat ve Günaydın LTD. ŞTİ sahiplerinin Albayrak kardeşlerle akrabalık bağları olduğu gözden kaçtı. 
     Bu arada Albayrak kardeşlerin sahibi ve yönetim kurulu üyesi olduğu pek çok şirket ve kooperatif olmasına karşın, raporda sadece Albayrak Turizm Seyahat İnşaat Ticaret A.Ş’nin belediyeden aldığı ihaleler incelendi. 
     Müfettiş Günaydın’ın hazırladığı raporun 54. sayfasında Çöp Transfer İstasyonlarının işletilmesiyle ilgili ihaleye, belediyenin yan kuruluşu İSTAÇ’ın dört firmayı davet ettiği, bunların Şafak Temizlik İnşaat Sanayi ve Ticaret LTD. ŞTİ, Günaydın Kardeşler LTD. ŞTİ, Albayrak A.Ş ile Sistem İnşaat LTD. ŞTİ. olduğu belirtildi. 
     İhaleye katılan, Saffet Albayrak ve Muzaffer Yaşar’a ait Şafak Temizlik Şirketi’nin adresinin, Albayrak kardeşlere ait Beltem, Aydın Turizm, Bilge Eğitim şirketlerinin bulunduğu Fındıkzade Oğuzhan Caddesi 19 numaradaki Oğuzhan İş Merkezi olması ise dikkatlerden kaçtı. 
     İhaleye teklif veren bir diğer firma Günaydın Kardeşler LTD. ŞTİ’nin de aynı iş merkezinde bulunması incelemeye değer bulunmadı. Günaydın Kardeşler LTD. ŞTİ’nin sahiplerinden Adem Günaydın’ın, Ahmet Albayrak’ın kayınbiraderi olduğu öğrenildi. Aynı şirketin ortaklarından Yunus Günaydın’ın S.S. Albayrak Yeditepe Konut Yapı Kooperatifi’nde Kazım Albayrak ile birlikte Yönetim Kurulu üyesi olduğu tespit edildi. 
     Sistem İnşaat LTD. ŞTİ’nin kurucularından Süleyman Çakır’ın da Ahmet Albayrak’ın bacanağı olduğu kaydedildi. 
     
     Albayrak’ın bacanağı 
     İddiaya göre, Yaşar Albayrak’ın yanında muhasebeci olarak çalışan Süleyman Çakır 1995’te bacanağı Ahmet Albayrak’ın yanına geçerek Sistem İnşaat Şirketi’ni kurdu. Şirketin yerinin, ihaleye katılan diğer iki firmanın da bulunduğu Oğuzhan İş Merkezi’ne 40 - 50 metre mesafedeki Akkoyunlu Sokak’ta olması da dikkati çekti. 32 numaralı apartmanın giriş katında bulunan ve trilyonluk işleri alan şirketin bir tabelası bile bulunmuyor. Süleyman Çakır’ın hisselerini 2000 yılında Cemil Günaydın’a devrettiği, Cemil Günaydın’ın da 2001 yılında Sistem İnşaat’taki hisselerini Muzaffer Albayrak’a sattığı ortaya çıktı. Böylelikle Sistem İnşaat tamamen Albayrak kardeşlerin üzerine geçti. 
     



 SİYASET 










</TEXT>
</DOC>
