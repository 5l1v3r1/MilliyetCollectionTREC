<DOC>
<DOCNO> 5690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/guncel/gun03.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşan'ın cenazesi yasaya takıldı 
</HEADLINE>
<TEXT>

     ŞERİF ERTÜRK Melbourne 

     Avustralya'da pazar günü geçirdiği trafik kazasında ölen Nakşibendi tarikatının kollarından İskenderpaşa Camii Cemaati'nin lideri Esad Coşan'ın cenazesinin Türkiye'ye getirilmesi sorun oldu. Cenazenin götürülmesi durumunda Coşan'ın iç organlarının alınması gerekiyor. Ancak cemaat üyeleri buna karşı çıkıyor. Cemaat üyelerinin, cenaze naklinin "organ" alınmadan nakli için federal hükümet nezdinde girişimde bulunacağı bildirildi. 
     Esad Coşan'ın ailesinin, cenazelerin İslami kurallar çerçevesinde Brisbane'e gömülmesini istediği, son kararın Türkiye'den gelecek olan oğlunun vereceği belirtildi. Cemaate yakın kaynaklar Esad Coşan'ın oğlunun, eşinin rahatsızlığı nedeniyle pazar günü yola çıkamadığını hatırlatarak Avustralya'ya ancak dün hareket ettiğini anımsattı. 
     
Organlar neden alınıyor      Avustralya'da yirminci yüzyılın başlarından kalan bir yasa var. Uçakların bugünkü kadar gelişmediği bir dönemde çıkarılan yasa, gemiyle taşınan cenazenin kokmaması için iç organlarının alınmasını öngörüyor. 
     
Coşan'ın internette uzay İslam okulu varANKARA ANKA 
     Avustralya'nın Dubbo kentinde bir trafik kazası sonucu yaşamını yitiren Nakşibendi tarikatı lideri Prof. Dr. Mahmud Esad Coşan'ın internet üzerinde Kuran eğitimi gerçekleştirdiği "Uzay İslam Okulu" adında bir etkinliği de bulunuyor. "Uzay İslam Okulu" internet üzerinde bir elektronik posta grubu biçiminde etkinlik gösteriyor. Sürekli eğitim merkezi olarak tanıtılan "Okul", "Avustralya Kotku Federasyonu"nun organizasyonunda gerçekleşiyor. "Uzay İslam Okulu"na ilişkin tanıtımda, "Üyelere, düzenli olarak bazı hadisi şerifler, ayeti kerimelerin açıklamaları ve güzel sözler içeren mailler gönderilmektedir. Böylece sürekli bir yaygın eğitim süreci devam etmektedir" deniliyor. Herhangi bir "diploma" verilmeyen "okul"a üye olmak için elektronik postayla başvuran kişi, karşıdan aldığı onay ve kendi belirlediği şifreyle eğitim sürecine alınıyor. 
     


 GÜNCEL 
















</TEXT>
</DOC>
