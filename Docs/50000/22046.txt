<DOC>
<DOCNO> 22046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/guncel/gun07.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar’dan naylon’ ifadesi 
</HEADLINE>
<TEXT>

Eski Bakan Cavit Çağlar, 600 milyon dolar hayali ihracat yaptığı gerekçesiyle iki saat sorgulandı... 
     NEZİH GÜROL İstanbul 

     Etibank soruşturması kapsamında tutuklanan eski bakan Cavit Çağlar, naylon faturalar aracılığıyla 600 milyon dolar hayali ihracat yaptığı iddiasıyla Şişli Cumhuriyet Savcılığı’nda dün iki saat sorgulandı. 
     Kartal Özel Tip Kapalı Cezaevi’nde bulunan Çağlar, saat 16.00’da Sişli Adliyesi’ne götürüldü. Eşi Nursel Çağlar ile kızı Yeşim Hattat’ın da destek için geldiği adliyede Çağlar’ın lacivert takım elbise, beyaz gömlek giyip çiçekli bir kravat taktığı ve sakal tıraşı olduğu gözlendi. 
     Soruşturmayı yürüten Savcı Mecit Ceylan’a iki saat ifade veren Çağlar’ın hakkındaki iddiaları reddederek, "Holdinge bağlı çok sayıda şirket var, hepsini denetlemem mümkün değil. Bunların hiçbirinden haberim yok" dediği öğrenildi. 
     Tekrar Kartal Özel Tip Kapalı Cezaevi’ne getirilen Çağlar’ı, Paris’te yaptığı düğünle tanınan Ozan Şer ile oğlu Mustafa Çağlar da ziyaret etti. 
     Bu arada tutuklanması istemiyle Şişli Nöbetçi 1. Sulh Ceza Mahkemesi’ne sevk edilen Nergis Holding İhracat Grubu Başkanı Ahmet Bozan, sağlık sorunları nedeniyle 5 milyar lira kefaletle serbest bırakıldı. 
     



 GÜNCEL 



















</TEXT>
</DOC>
