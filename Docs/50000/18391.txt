<DOC>
<DOCNO> 18391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/soneko26.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası Genel Müdürü "Dış kaynak piyasaları rahatlatacak" 
</HEADLINE>
<TEXT>

     İş Bankası Genel Müdürü Ersin Özince, Uluslararası Para Fonu'ndan IMF Türkiye'ye ek kredi desteğine ilişkin olarak, ''Borcunu ödeyene her zaman borç verilir'' dedi. 
     Türk-Yunan İş Konseyi ortak toplantısına katılan Özince, gazetecilerin sorularını yanıtlarken, Devlet Bakanı Kemal Derviş'in IMF-Dünya Bankası ilkbahar toplantıları için gittiği Washington'da, ''dışarıdan ek 10 milyar dolar kredi desteği'' sağlanacağına ilişkin açıklamasını değerlendirdi. 
     Özince, görüşlerini söyle açıkladı 
     ''Benim bu konudaki kanaatim son derece net. Borcunu ödeyene, her zaman borç verilir, kredi verilir. Dolayısıyla dış ve iç kredi de Türkiye'ye her zaman verilir. Türkiye de bunun fiyatını hep ödüyor, ödemiştir.'' 
     Ersin Özince, sağlanacak kaynağın piyasaları rahatlatıp rahatlatmayacağına ilişkin soruyu, ''hiç tereddütsüz'' diyerek yanıtlarken, olaya sadece aritmetik olarak bakmamak gerektiğini ifade etti. 
     Özince, ''Bu, Türkiye'nin krebilitesi artıyor demektir. Kredi limiti arttığında da işlerlik artar, ticaretin sağlığı artar'' diye konuştu. Kredinin verilmesinin ön koşulu olarak Telekom ve bankacılık yasalarının çıkarılmasının talep edilmesine ilişkin görüşünün sorulması üzerine de, Özince, Türkiye'nin serbest piyasa ekonomisi doğrultusundaki bütün düzenlemeleri yapmasının zaten şu anın getirdiği aciliyetin dışında gerekli olduğuna dikkat çekti. 
     Uluslararası kurallar ne yönde gelişirse, Türkiye'nin de ona ayak uyduracağını belirten Özince, ''20 yıldır serbest piyasa ekonomisinin en kıdemli ülkelerinden birisiyiz. Dolayısıyla bankacılık kanunu, telekomünikasyon, sivil havacılık olsun diğer her konuda da gerekli yasal düzenlemeleri Türkiye yapar'' dedi. 
     Ersin Özince, yeni bankacılık yasasının sektöre ilk etapta yansımasının nasıl olacağının sorulması üzerine de, şunları kaydetti 
     ''Olumlu olacak pek tabii ki. Çünkü burada amaçlanan bankaların sıhhatinin daha da artırılmasıdır. Artı piyasada serbest rekabete doğru yönlenmedir. Kamunun ağırlığının azalmasıdır. Bu bankacılık sektörünün yanı sıra, reel sektörünü olumlu etkilemeye başlar. Yani, artık yokuşu çıkıp yokuş aşağı daha rahat ineceğimiz günleri beklemek lazım.'' 
     
     






</TEXT>
</DOC>
