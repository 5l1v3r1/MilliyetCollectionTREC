<DOC>
<DOCNO> 28415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/yazar/civaoglu.html </URL>
<DATE> 2001/06/23/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Beklenende beklenmeyenler 
</HEADLINE>
<TEXT>

     TBMM Başkan Vekili Nejat Erseven, dün "Meclis görüşmelerinin yapılmamasından" yanaydı. 
     "FP'nin kapatıldığı" açıklandığında Genel Kurul'da yaşanabilecek elektrikli ve duygusal sahneleri önlemek istedi. 
     Meclis yönetim geleneğinde olmadığı halde oylama yaptırdı. 
     Oturum açılmadan kapandı. 
     Öte yandan... Anayasa Mahkemesi de bir başka bağlamda sağduyu gösterdi. 
     "Kapatma" kararını, borsa ve bankaların hafta sonu tatiline girmesinden sonraki saatlerde açıkladı. 
     Böylece siyaset ve ekonomide olası patlamalar önlenmiş oldu. 
     Ancak... Siyaset mühendisliğinde, bütün toplumsal olaylara egemen olmak mümkün değildir. 
     FP'nin kapatılmasının yankılanmaları olacaktır. 
     Ama... Sorumlu ve sağduyulu olmalıyız. 
     Türkiye, gene siyasi nedenle üçüncü bir krizi artık kaldıramaz, taşıyamaz. 
     Partilerimizin, düşüncelerimizin, inançlarımızın, kişisel yargılarımızın, egolarımızın üstünde Türkiye vardır. 
     Sağduyu ve bilinç, kıblemiz olmalıdır. 
     
3 sürpriz      Karara gelince... 
     Anayasa Mahkemesi'nden "kapatma" kararı bekleniyordu. 
     Ama... Karar değil, içeriği sürpriz oldu. 
     Şöyle ki "FP'nin kapatılan RP'nin devamı olduğu" iddiasının Anayasa Mahkemesi tarafından reddedildiği, açıklamanın ilk maddesiydi. 
     Oysa... Beklentiler "olası bir kapatma kararının, o gerekçeye dayandırılacağı" yolundaydı. 
     Buna karşılık... Kapatma nedeni, "FP'nin laikliğe karşı akımların odağı haline getirilmesi" olarak açıklandı. 
     Bu sürprizdir. 
     Ayrıca... Bir diğer beklenti "Başsavcı Sabri Kanadoğlu'nun ek iddianamesi gereği, sadece halen milletvekili olan Erbakancı 2 kurucu üyenin parlamenterlik statülerinin düşmesi"ydi. 
     Onların değil, ama yenilikçilerden Nazlı Ilıcak ve Bekir Sobacı'nın milletvekillikleri sürpriz bir şekilde düşürüldü. 
     Sobacı, İstanbul'dan Ankara'ya yaptıkları yürüyüşte türbanlı gençkızları karşılamış ve Meclis'e getirmişti. 
     Ayrıca... Merve Kavakçı Meclis'ten çıkarıldıktan sonra "28 Şubat ürünü sütü bozuk dönem" ifadesini kullanmıştı. 
     Genelkurmay Başkanı Kıvrıkoğlu'nun Sobacı'ya açtığı bir de dava var. 
     Nazlı Ilıcak için alınan kararın gerekçesi de benzer nedenlerle olabilir. 
     Merve Kavakçı'yla beraber görüntüleri ve söylemleri belki onu hedef yapmıştır. 
     Merve, artık milletvekili değil. 
     Amerikan vatandaşı... 
     "Kapatma" kararıyla birlikte "5 yıl süreyle aktif siyaset yapmak, partilerde yer almak ve seçilmek yasağı" getirilenler arasında Sobacı ve Ilıcak'la birlikte onun da yer alması, bir başka sürpriz... 
     Kavakçı, yeni kurulacak FP'nin devamı bir partinin seçim kampanyalarında, bir simge olarak kullanılamayacak. 
     
Karar ve ötesi      Bütün bunlar tartışılabilir... 
     Ama sonuç değişmez. 
     Çünkü... Anayasa Mahkemesi kararları kesindir. 
     Cumhurbaşkanı Sezer'in de vurguladığı gibi, herkes karara saygılı olmalı. 
     Öte yandan... Demokrasilerde parti kapatılması elbette onaylanamaz, ama Anayasa Mahkemesi varolan maddeleri uygulamıştır. 
     Parlamento, 26 aydır süren FP davası boyunca Anayasa'nın 69.maddesini değiştirebilseydi... 
     "Siyasi parti kapatmak" zorlaştırılsaydı... Bu en ağır kararın öncesinde partilere "para cezası" ya da "ara veya genel seçime girmeyi yasaklamak" gibi ara yaptırımlar da Anayasa'da yer alsaydı... 
     Dünkü karar belki de farklı olabilirdi. 
     İçeride ve dışarıda sorgulamaların hedefi olmayabilirdik. 
     
     







Parti kapatmak 


Ararat yolda... 


Parti ve akım 


The other Turgut 


Kafayı değiştirme zamanı gelmedi mi 


Beklenende beklenmeyenler 


Mahiriz kendimizi paralamakta 


Toz duman içinde eğitim 


Siyaset, hukuk ve erotizm 


Dış etkenin rolü... 


"Vizesiz satış" 


Biz yargıya inanırız ama 


Fazilet'in yerine 2 parti 


Derviş'in medyayla ilk ciddi sınavı 


Göcek kaderini "tekne"lere bağlamış 


</TEXT>
</DOC>
