<DOC>
<DOCNO> 2492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/ekonomi/aeko.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova, İnterbank için uzlaşma arıyor 
</HEADLINE>
<TEXT>

İnterbank'ın Cavit Çağlar'a devrinden önce Çukurova Holding'ten kaynaklanan borçlarının karşılanması için Fon Bankaları Ortak Yönetimi ile Grup mahkemelik olmadan uzlaşmaya çalışıyor 
     KADİFE ŞAHİN 

     Tasarruf Mevduatı Sigorta Fonu kapsamında bulunan İnterbank'ın Cavit Çağlar'a satışından önceki borçlarının karşılanması için Çukurova Holding üst düzey yöneticileri ile mahkemeye gidilmeden anlaşabilmek için görüşmeler yapılıyor. 
     Çağlar'ın, Banka'ya olan 1.5 milyar dolarlık borçları için yasal süreci başlatan İnterbank Genel Müdürü Kadir Günay ile Çukurova Holding yöneticileri arasında devam eden görüşmeler önceki gün Fon Bankaları Ortak Yönetim Kurulu Başkanı Tevfik Altınok'un katılımı ile devam etti. 
     Görüşmelerde Çukurova Grubu'nun İnterbank'ın Çağlar'a satışından önce olan borçlarınının üstlenilmesi ve bir ödeme planına bağlanması üzerinde duruluyor. 
     
     Banka gözetimdeydi 
     Görüşmelerden önce İnterbank yönetiminin başvurusu üzerine Bursa 3'üncü Ağır Ceza Mahkemesi'nce İnterbank'ın özkaynaklarının Mehmet Emin Karamehmet'in sahibi olduğu Çukurova Grubu tarafından muvazaalı olarak kullanılıp kullanılmadığı araştırılmıştı. Devlet, 1996 yılı Mart ayında Çağlar'ın Çukurova Grubu'ndan satın aldığı İnterbank'a 7 Ocak 1999'da el koymuştu. 
     İnterbank'a olan 1.5 milyar dolarlık borçlarının büyüklüğünü uzun süre kabul etmeyen ve sadece 400 milyon dolar borcu olduğunu ileri süren Çağlar, daha sonra Banka'ya olan 1.5 milyar dolarlık borcunu kabul ederek bir ödeme planı teklifinde bulunmuştu. 
     Şu an yurtdışında bulunan ve Interpol'ün kırmızı bülten ile aradığı Çağlar'ın ödeme planı Bankacılık Düzenleme ve Denetleme Kurulu tarafından kabul edilmedi. 
     Çağlar, daha önce İnterbank'ın kendinden önceki sahibi Çukurova Grubu'nu suçlayarak, "İnterbank'ı satın alırken 64'üncü madde Eski Bankalar Kanunu'na göre bankanın devlet gözetimine geçmesiyle ilgili madde kapsamında olduğunu bilmiyordum. Bir bomba varmış, benim kucağımda patladı" demişti. 
     


 EKONOMİ 












</TEXT>
</DOC>
