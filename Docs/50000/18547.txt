<DOC>
<DOCNO> 18547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/sonspo11.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 0- Kocaelispor 0 İlk yarı sonucu 
</HEADLINE>
<TEXT>

     Birinci Futbol Ligi'nin 30. haftasında, İzmit İsmetpaşa Stadı'nda karşı karşıya gelen kocaelispor ile Beşiktaş, ilk yarıda gol kaydedemedi. 
     Karşılaşmaya, defans ve orta sahayı kalabalık tutarak temkinli başlayan ev sahibi Kocaelispor, ileride Serdar ve Aleks ile gol aradı. Konuk Beşiktaş ise 3-5-2 dağılımıyla oynadığı ilk yarıda istediği pozisyonları bulamadı. 
     7. dakikada Nihat'ın kullandığı korner atışında, topla ceza alanı içinde kaleye arkası dönük vaziyette buluşan Tayfur'un kafa vuruşunda top, yandan auta gitti. 
     13. dakikada siyah-beyazlı ekipten Nihat'ın sol kanattan ceza alanına ortaladığı topa yükselen Ahmet vuramayınca, kaleci Metin Mert pozisyona hakim oldu. 
     18. dakikada süratle gelişen konuk ekibin atağında topla ceza alanında buluşan Nouma, kaleye aşırtma bir vuruş yaptı. Kaleci Metin Mert, topu uçarak bloke etti. 
     22. dakikada Beşiktaş'ın kazandığı serbest vuruşu kullanan Nihat'ın ceza alanına gönderdiği topu defans uzaklaştırdı. Sellami'nin sert vuruşunda meşih yuvarlak, kaleci Metin Mert'te kaldı. 23. dakikada sol kanattan gelişen Kocaelispor atağında, Nuri'nin pasıyla ceza alanına giren Aleks'in sert şutunda top, kale direğinin yanından auta gitti. 
     33. dakikada Aleks'in pasıyla sol kanatta buluşan Nuri'nin çaprazdan ceza alanına girmeden yaptığı sert vuruşta, top üstten auta gitti. 
     42. dakikada Cihan'ın orta alandan çıkardığı topla buluşan Ahmet Arslaner, ceza alanına girmeden yerden sert vurdu, top kaleci Shorunmu'da kaldı. 
     Kalan dakikaları orta alan mücadelesi şeklinde geçen maçın ilk yarısı 0-0 sona erdi. 
     







</TEXT>
</DOC>
