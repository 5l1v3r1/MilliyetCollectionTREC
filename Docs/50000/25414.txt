<DOC>
<DOCNO> 25414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sontur03.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'de geri sayım...Sınav günü ne yapmalı... tıklayın 
</HEADLINE>
<TEXT>

     Üniversitelere girmek isteyen 1 milyon 474 bin 288 adayın katılacağı ÖSS, 17 Haziran Pazar günü gerçekleştirilecek. 
     Öğrenci Seçme ve Yerleştirme Merkezi'nce ÖSYM sınava girecek adaylar için düzenlenen ''sınava giriş ve kimlik belgesi'' olmayan adayların bu hafta içinde ÖSYM'ye başvurması gerekiyor. 
     Söz konusu kimlik eline ulaşmayan veya kaybeden adaylar, ÖSS-2001 kılavuzundaki dilekçeyi doldurarak ÖSYM'ye gönderecekler. Adaylar, dilekçelerinin işleme konulması için, İş Bankası Güvenevler Şubesi-Ankara, 114079 numaralı hesabına 1 milyon lira yatırarak, dekontu da dilekçeye ekleyecekler. 
     ÖSYM, sınava 1 hafta kalıncaya kadar gönderilecek dilekçeleri işleme koyacak. Ancak daha sonra gelecek dilekçeler, işleme alınmayacak. Bu durumda adaylar, şahsen ÖSYM'ye başvurmak zorunda kalacaklar. 
     
     Sınavdan önce 
     Öğrenci Seçme Sınavı ÖSS 17 Haziran 2001 Pazar günü, Türkiye'de tüm il ve bazı ilçe merkezleri ile Kuzey Kıbrıs Türk Cumhuriyeti'nin KKTC başkenti Lefkoşa'da gerçekleştirilecek. Sınavda, 1 milyon 474 bin 288 aday ter dökecek. 
     Adayların, sınav günü herhangi bir sorun yaşamamak için, sınavdan 1 gün öncesine kadar, sınava girecekleri salonun yerini öğrenmeleri gerekiyor. Hiçbir aday, kimlik belgesinde yazılı salonun dışında sınava giremeyecek. 
     
     Sınav günü 
     Adayların, kimlik kontrolleri ve salona yerleştirme işlemlerinin zamanında tamamlanabilmesi için, sınav günü en geç saat 09.00'da, sınava girecekleri salonun kapısında hazır bulunmaları öneriliyor. Soru kitapçıkları dağıtıldıktan sonra gelen adaylar sınava alınmayacak. 
     Adaylar, sınava gelirken yanlarında, sınava giriş ve kimlik belgesi, fotoğraflı ve onaylı özel bir kimlik belgesi veya nüfus cüzdanı ile bir fotoğraflarını bulunduracaklar. Yanlarında söz konusu kimlikleri bulundurmayan adaylar sınava alınmayacak. Bu sınavda, ilk kez getirilen kural uyarınca, başı açık ve kılık kıyafeti ilgili mevzuata uygun olmayan adaylar da sınava giremeyecek. Adayların bunların dışında, 2 adet kurşun kalem ve bir silgi bulundurmaları gerekiyor. 
     
     Sınav 
     ÖSS, tüm Türkiye'de ve Lefkoşa'da saat 09.30'da başlayacak. Adaylara, sözel ve sayısal alanlardan test usulü sorular yöneltilecek. Sözel alandaki sorular Türkçe'yi kullanma ve sosyal bilimlerdeki temel kavram ve ilkelerle düşünme gücünü, sayısal alandaki sorular da matematiksel ilişkilerden yararlanma ve fen bilimlerindeki temel kavram ve ilkelerle düşünme gücünü ölçme nitelikli olacak. 
     Sınav, 3 saat sürecek. 
     
     Yasaklar... 
     Adaylar, sınav başlamasından itibaren 1.5 saat içinde salondan ayrılamayacaklar. Yanlarında, çağrı cihazı, cep telefonu, cep bilgisayarı, saat fonksiyonu dışında fonksiyonu bulunan her türlü bilgisayar özelliği bulunan cihazlar, silah ve benzeri teçhizatla, müsvedde kağıdı, defter, kitap, sözlük, hesap cetveli, pergel, açı"lçer gibi araçlar bulunduramayacaklar. 
     Ayrıca, adayların, sınav süresince konuşmaları, kopya çekmeleri, vermeleri, birbirlerinden kalem, silgi alıp vermeleri, sigara, pipo, puro içmeleri ve başkalarını rahatsız edecek şekilde bir şeyler yiyip içmeleri de yasaklandı. 
     Yasaklara uymayan adayların sınavı iptal edilecek. 
     
     Sınav soruları 
     2001-ÖSS sonuçlarının Temmuz ayının son haftası içinde adaylara duyurulması planlanıyor. Sınav sonuçları, sınav sonuç gazetesi, 900'lü telefon hatları ve internet aracılığıyla adaylara duyurulacak. Ayrıca, tüm adaylara postayla iletilecek. 
     Sınavı kazanmak için sözel, sayısal, eşit ağırlıklı ve dil puanlarının herhangi birinden en az 105 puan almak gerekiyor. Lisans programlarına girebilmek için ise en az 120 puan almış olma koşulu bulunuyor. 
     105-119.9 arasında puan alan adaylar, Açıköğretim programlarını tercih edebilecekler. Ancak, Açıköğretimin İngilizce Öğretmenliği programı için en az 110 puan almak gerekiyor. 
     
     Yerleştirme 
     2001-ÖSYS Yükseköğretim Programları ve Kontenjanları Kılavuzu ve tercih formu bu ay içinde adayların adreslerine postayla gönderilecek. 
     Adaylar, sınavı kazanmaları halinde, tercih formunu doldurarak, ÖSYM'ye gönderecekler. ÖSYM, sınav sonuçları ile mezun oldukları alanları göz önünde bulundurarak, adayları üniversitelere yerleştirecek. Yerleştirme işlemi Ağustos ayı içinde tamamlanacak. Üniversitelere kayıtlar da Eylül 2001'de başlayacak. 






</TEXT>
</DOC>
