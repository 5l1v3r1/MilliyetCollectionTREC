<DOC>
<DOCNO> 14627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sontur06.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba Bush Türkiye'de 
</HEADLINE>
<TEXT>

     ABD eski başkanlarından George Bush,Türkiye'ye her türlü desteği, her zamanki gibi yapacaklarını bildirdi. 
     Bush, eşi Barbara ile birlikte özel uçakla saat 11.00 sıralarında İstanbul'a geldi. George Bush, Atatürk Havalimanı'nda yaptığı kısa açıklamada, Türkiye'de yeniden bulunmaktan son derece memnun olduğunu söyledi. Bush, gazetecilerin yabancı yatırımcıların Türkiye'ye yatırımlarına ilişkin bir sorusu üzerine, ''Ekonomik durumu tam olarak bilmiyorum. Türkiye'ye her türlü desteği, her zamanki gibi yapacağız'' dedi. 
     Öte yandan, Atatürk Havalimanı'nda sıkı önlem alan polise, Amerikalı güvenlik görevlilerinin de nezaret ettikleri dikkat çekti. 
     Basın mensuplarının bulunduğu bölüme bant çeken Amerikalı görevlilerin, Türk gazetecilere, aşırı sert bir şekilde bandın gerisinde bulunmalarını ikaz ettikleri duyuldu. ABD eski Başkanı Bush ve eşi, daha sonra bir araçla havalimanından ayrıldılar. Konuk eski başkanın yarın sabah Türkiye'den ayrılması bekleniyor. 




</TEXT>
</DOC>
