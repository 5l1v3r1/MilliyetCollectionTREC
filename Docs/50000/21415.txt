<DOC>
<DOCNO> 21415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sontur02.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Yapısal reformlar uygulanmazsa istifa ederim" 
</HEADLINE>
<TEXT>

     Devlet Bakanı Kemal Derviş, hükümetin yeni 8 milyar dolarlık IMF kredisini almak için hazırlanan yapısal reformları uygulayamadığı takdirde istifa edeceğini bildirdi. 
     Devlet Bakanı Derviş, Financial Times'ın 3 partili koalisyonun reformlar konusunda çıkmaza girmesi karşısında ne yapacağı şeklindeki sorusunu, ''istifa ederim'' şeklinde yanıtladı. 
     Derviş, Financial Times'a yaptığı açıklamada, Türkiye için 2 yıl içindeki üçüncü yardımın, uluslararası topluluk tarafından gönülsüzce kabul edildiğini ve tekrarlanmayacağını kaydetti. Derviş, ''Türkiye'deki herkesin, desteğin büyüklüğünü anladığını sanmıyorum'' dedi. ''Yıl sonuna kadar gayri safi milli hasılanın yüzde 80'ine yaklaşması beklenen kamu borçlarının ödenmemesi ya da enflasyona karşı mücadeleyi bırakmak tek alternatif olacaktır'' diyen Derviş, ''programın başarı şansının bulunduğunu'' belirtti. 
     İngiltere'de yayımlanan Financial Times gazetesi, Devlet Bakanı Kemal Derviş ile yaptığı uzun söyleşide, Bakan Derviş'in ''programın başarısı, verilen desteğin sosyo-politik dinamiklerine bağlı olacak'' şeklindeki sözlerine dikkat çekerken, ''eğer program başarılı olursa, bu Türkiye için bir transformasyon olacaktır. Başarısız olursa da, bu başkalarının üzerine kalacaktır'' dediğini yazdı. 
     Gazete, Bakan Derviş'in yılın ikinci yarısında ekonomide turizm ve ihracatın etkisiyle bir toparlanma beklediğine de işaret etti. Financial Times ile yaptığı ve ''başaramazsam giderim'' şeklindeki çarpıcı açıklamanın da yer aldığı uzun söyleşide, pek çok noktaya değ inen Bakan Derviş, bir önceki IMF destekli programın başarısız olma nedenini, ''koordinasyon ve sahiplenme'' eksikliğine bağladı. 
     Eski programın, siyasetçilerden ziyade bürokratlarca uygulandığını hatırlatan gazete, yeni programın sürükleyicisi olarak göreve gelen bakan Derviş'in, bu görevi Başbakan Bülent Ecevit'in talebi üzerine kabul ettiğini hatırlattı. 
     Derviş'in halkla ilişkiler konusunda başarılı bir çizgi tutturduğunu da belirten Financial Times, kamuoyu araştırmalarının,halkın yüzde 59'unun Bakan Derviş'e güvendiğini ortaya koyduğunu bildirdi. 
     Herkesin, ''gelin bu durumu düzeltelim'' görüş ve istekliliğinde olduğunu belirten Derviş'in, özelleştirmeden bağımsız kurulların güçlendirilmesine kadar varan bir dizi yapısal reform çalışması içinde olduğunu hatırlatan gazete, bütün bunların siyasetin, devletin elindeki kurumları kendi amaçları doğrultusunda kullanmasına engel olmak için yapıldığını bildirdi. 
     Derviş'in, halkın ''ekonomiyi politikadan ayırmak, rant sistemi ve yolsuzluklara engel olmak'' şeklindeki mesajlara güçlü destek verdiğini belirttiğini de kaydeden gazete, Bakan'ın özellikle Antalyalı bir çiftçi tarafından verilen ''bankaları batıranları yakalayın ve bu paraları yeniden devletin cebine koyun ve gerçekten sorunları çözmeden bize çözdüğünüzü söylemeyin'' şeklindeki sözlerine önem verdiğini ifade etti. 
     Financial Times, Bakan Derviş'in Türk ekonomisinin güçlü bir toparlanma yaşayacağı yolunda iyimser olduğunu da belirtirken, dış yardımın gelmesiyle, piyasadaki birçok tıkanıklığın giderilebileceğini kaydettiğini bildirdi. Bakan Derviş'in, ekonomideki asıl toparlanmanın yılın ikinci yarısında turizm ve ihracat gelirlerinin gelmesiyle birlikte yaşanacağına inandığını belirten gazete, Derviş'in ''ancak büyüme oranı yüzde eksi 3 yerine yüzde eksi 6 olursa bütçe hedeflerini tutturmak zor olacak'' dediğine dikkati çekti. 
     
     Çıkar ve rabt çevreleri 
     Financial Times gazetesi, Derviş'in yeni uygulanan IMF destekli ekonomik programın engellenmesi konusunda, üstü kapalı şekilde ''çıkar ve rant çevrelerinden'' kuşku duyduğunu öne sürdü. Gazete, Derviş'in ''şüphesiz bu programın başarısı verilen desteğin sosyo-politik dinamiklerine bağlı olacak'' şeklindeki sözlerine dikkat çekerken, Bakan'ın ''bu program için en büyük tehlike, rant çevrelerinin onu rayından çıkarması olacaktır'' dediğini bildirdi. 
     Derviş söyleşisinde, programın başarı şansının yüksek olduğunu vurgularken, uluslararası kamuoyunun aşamalı desteğinin nedenini de, her aşamanın ardından olumlu sonuçlar görme isteğine bağladı. Financial Times, söyleşinin sonunda, Bakan Derviş'in herhangi bir siyasi hırs içinde bulunmadığı yolundaki sözlerine de yer verdi. 







</TEXT>
</DOC>
