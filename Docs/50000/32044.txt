<DOC>
<DOCNO> 32044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/son/sonspo04.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray yeni başkanını arıyor...Adaylar konuşmalarını yaptı 
</HEADLINE>
<TEXT>

     Galatasaray Kulübü Olağanüstü Genel Kurul Toplantısı Galatasaray Lisesi'nde başladı. 
     Tevfik Fikret Salonu'nda gerçekleştirilen kongerede öncelikle Divan Kurul Başkanlığı'na Duygun Yarsuvat seçildi. Kongrenin açılışını yapan Başkan Faruk Süren, kısa bir veda konuşması yaptı. 
     Konuşması, genel kurul tarafından alkışlarla karşılanan Süren'in oldukça duygulandığı görüldü. 
     
     Konuşmalar... 
     Kongre Başkanı Yarsuvat, daha eski üye olan Ateş Ünal Erzen'e ilk sözü verdi. 
     Erzen, yaptığı konuşmada ''Şeffaf, katılımcı ve akılcı bir dönem vadediyorum'' dedi. 
     Galatasaray'ın Türkiye'nin tek heyecan ve moral kaynağı olan bir dünya markası haline geldiğini vurgulayan Erzen, 30 yıllık meslek hayatında edindiği profesyonel birikim, çağdaş ve katılımcı yöneticilik ilkeleri ve çocukluğundan bu yana taşıdığı Galatasaraylılık ruhuyla camiaya hizmet vermek istediğini söyledi. 
     Erzen, Galatasaray'da sportif başarılar devam ederken, sağlam ve kurumsal bir yapı da kurmayı taahhüt etti. 
     Türkiye'nin dünyada tanınan tek kulübü olduklarını da vurgulayan Başkan adayı Erzen, bütün bu sportif başarılara rağmen bir güven bunalımı yaşadıklarını söyledi. 
     Erzen, şöyle konuştu 
     ''Galatasaray bugün bir darboğazda. Yönetime gelirsek ilk yapacağımız çalışmaların başında, bu güven bunalımının aşılması yer alacak. Öncelikle mali ve hukuki durumun fotoğrafı çekilecek. Herşeyi şeffaf hale getireceğiz. Kulübün acil ihtiyacı olan ilk kaynaklar Yönetim Kurulumuz tarafından yaratılacaktır. Bundan sonra da tüm ödemelerimiz için yeniden gerçekçi bir plan yapacağız.'' 
     Erzen, 28 Temmuz 2001 tarihinde yapılması planlanan olağanüstü mali genel kurulu da erteleyeceklerini vurguladı. 
     
     'Galatasaray borç zengini' 
     Galatasaray'ın mali durumunun iyi olmadığına işaret eden Erzen, ''Kulübümüz borç zengini haline gelmiştir'' dedi. 
     Kulübün borcunun Denetleme Kurulu'na göre 128, Başkan Süren'e göre de 70 milyon dolar olduğunu kaydeden Erzen, ''Bu kesinlikle yorum farkından böyle oluşmaktadır. Biz tüm bu yorum farklılıklarını gidererek, Galatarasay'ın gerçek borcunu ortaya koyacağız. Galatasaray'ın çözülmeyecek sorunu yoktur. Hiçbir şey bizi ürkütmüyor'' diye konuştu. 
     Kalamış ve Kuruçeşme tesislerinin insanların yaşayabileceği durumda olmadığına da işaret eden Erzen, Ekim ayından itibaren bu iki tesisi kulübe hiç bir maliyet yüklemeden modern hale getireceklerini ifade etti. 
     Erzen, Ali Sami Yen Stadı'nı da 18 ay içinde yine kulübe yük olmadan 50 bin kişi kapasiteye ulaştıracaklarını dile getirdi. 
     Faruk Süren'in sürekli olarak göreve başladığından bu yana eleştirildiğini hatırlatan Erzen, ''Ben şu an da ona imreniyorum. Çünkü ben adaylığımı koyduğum andan itibaren ağır şekilde eleştirilmeye başlandım'' derken, son olarak da Süren ve önceki yönetim kurulu üyelerini alkışlayarak kürsüden ayrıldı. 
     
     Cansun'un konuşması 
     Başkan adaylarından Mehmet Cansun ise daha kısa bir konuşma yaparken, ciddi vaatlerde bulundu. 
     Cansun, kulübün banka borçlarının tasfiyesine 90 gün sonra başlayacaklarını ifade ederek, Mart ayında yapılıcak kongereye kadar bütün borçları kapatacakları iddiasında bulundu. 
     Cansun, şöyle devam etti 
     ''Galatasaray Kulübü'nün önümüzdeki kongreye kadar banka borcu olmayacaktır. Ben bunları tasfiye edemezsem, çıkar özür dilerim ve birdaha da Galatasaray'da hiçbir görev almam. Bunun sözünü veriyorum. Bunları yaparken, Galatasaray'ı da sportif açıdan hiçbir şekilde küçültmeyi düşünmüyorum. Kılpayı kaybettiğimiz şampiyonluğu da yeniden kazanmak istiyoruz. Eğer 8 ay sonra başarılı olursak, yeniden görev talep edeceğiz.'' 
     Basketbol ve voleybol şubesini kapatmayı düşünmediklerini de kaydeden Cansun, bu branşlarda en az eskisi kadar yatırım yapacaklarını belirtti. 
     6 yaşından itibaren bu kulübün içinde olduğunu da dile getiren Cansun, şunları söyledi 
     ''Benim küs olduğum bir tek Galatasaraylı yoktur. Ancak beni sevmeyen varsa, onlara da giderek bunun nedenini sorup, konuşacağım. Galatasaray'da sevgiyi, ağabey-kardeş ilişkisini hayata geçirdiğimizde, bir dünya markası olan kulübümüzü çok daha büyütme şansına sahibiz.'' 
     Mehmet Cansun son olarak, sarı-kırmızı kulübün Kalamış ve Kuruçeşme Adası'ndaki tesislerini Ekim ayından itibaren yenilemeye başlayacaklarını sözlerine ekledi. 
     

</TEXT>
</DOC>
