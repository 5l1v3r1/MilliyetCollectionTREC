<DOC>
<DOCNO> 9577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/sontur11.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
kumarhaneye baskın, 32 kumarbaz gözaltında 
</HEADLINE>
<TEXT>

     Aralarında ''Kürt Ahmet'' lakaplı Ahmet Turgut ile iki oğlu ve ''Cesi'' lakaplı Cemalettin Girgin'in de bulunduğu 32 kişi, ''kumar oynadıkları ve oynattıkları'' gerekçesiyle Ankara Emniyet Müdürlüğü ekiplerince gözaltına alındılar. 
     Ankara Emniyet Müdürlüğü Kaçakçılık ve Organize Suçlar Şube Müdürlüğü'ne gelen bir ihbar mektubu üzerine, ''Kürt Ahmet'' lakaplı Ahmet Turgut'un oğlu Metin Turgut'a ait Esat Caddesi 37 numaralı işhanında bulunan ganyan bayiine, dün gece yarısı baskın düzenlendi. 
     Baskın sırasında kumar oynadıkları tespit edilen Ahmet Turgut, oğulları Metin ve İdris Melih Turgut, Cemalettin Girgin'in de aralarında bulunduğu 32 kişi gözaltına alındı. Emniyet yetkilileri, baskın sırasında, kumar paralarının yanı sıra yere atılmış durumda bir plaka da esrar ele geçirildiğini bildirdiler. 
     Yetkililer, Ahmet Turgut ve Cemalettin Girgin'in, geçmişte birçok olaydan gözaltına alındıklarını belirterek, gözaltına alınanlar arasında bulunan İdris Melih Turgut'un, Dedeman Cinayeti olarak bilinen Umut Önal'ın öldürülmesi olayında yargılandığını kaydettiler. Gözaltına alınan diğer kişilerin de büyük bölümünün emniyette sabıkalı olduğunu vurgulayan yetkililer, söz konusu kişilerin, GBT sorgulamasının ardından haklarında, ''Kumar oynamak, oynatmak ve uyuşturucu bulundurmak'' suçlarından adli işlem yapılacağını ifade ettiler. 




</TEXT>
</DOC>
