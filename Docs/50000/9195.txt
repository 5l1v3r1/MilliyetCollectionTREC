<DOC>
<DOCNO> 9195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/yazar/talu.html </URL>
<DATE> 2001/02/27/ </DATE>
<TIME>  </TIME>
<AUTHOR> Umur TALU  </AUTHOR>
<HEADLINE>
Bir dilekçe taslağı 
</HEADLINE>
<TEXT>

     "Damarlarımızdaki asil kan"dan bahsetmeyeceğim. 
     Ama, kendisini, birbirini ve insanlığını farkına varabilirse... 
     Gündelik avunmaların, hayallerin veya koyu umutsuzlukların cenderesinden çıkabilirse... 
     Şişirilmiş düşmanlıkların gözü dönmüşlüğünden yahut uyutucu şefkatlerin rehavetinden sıyrılabilirse... 
     Yüreğini ve aklını sıçratabilirse... 
     Bir halkın "kudreti" olduğuna dair bir inancın... 
     Ve bu yüzden, en şaşkın umutsuzlukların içinde dahi koca bir umudun dilekçesidir bu. 
     
     . . . 
     
     Bu topraklardan da ve fakat, "yeryüzü" denilen tüm topraklardan da... 
     Bu dinden de ve bu milletten de ve fakat, tüm dinlerden, tüm inançlardan ya da inançsızlardan ve tüm milletlerden, tüm halklardan da... 
     Kendi akıl ve bilgi birikimimizden de ve fakat, tüm insanlığın akıl ve bilgi hazinesinden de... 
     Doğrunun, iyinin, insanlığın hakkı için kendi geçmiş kuşaklarımızdan da ve fakat, tüm insanlığın mücadelelerinden de... 
     Gökkuşağının tüm renklerinden, havanın her zerresinden, suyun her damlasından... 
     Her birimizin hayata ilk çıkışındaki ilk feryadından, ilk gülücüklerinden, son feryatlarına, son gülümsemelerine kadar... 
     Ne miras kalmışsa hepimize ve her birimize... 
     Bunu farkına varma, bunu idrak etme, bunu üstüne alma, kendine ve birbirine güveni, dipsiz kuyulara gömülen, bazen hoyratça, bazen oyalana oyalana ezilip geçilen umutları canlı tutma zamanlarıdır. 
     
     . . . 
     
     İnsanlık meraklarını, sorularını, şaşkınlıklarını, korkularını, hayallerini, keyfini veya başkaldırısını "düşünce"ye aktarmayı becerebildikten sonra, "düşünme"yi üç temel ayak üstüne oturttu 
     Biri "ortak bir değer" olarak güzellikti "estetik" dendi. 
     Bir diğeri "epistemoloji"ydi bilginin kuramı, "bilme"nin yörüngesi oldu. 
     Üçüncüsü de "etik"ti doğruyu ve iyiyi aramanın, seçmenin ve öyle davranıp öylesini talep etmenin yolu haline geldi. 
     "Üç E"nin ortaklığı ise kabaca, "yalan"a ve "sahte"ye karşı, insanın güzelliğini, bilgisini ve davranışlarını onarmak, harekete geçirebilmekti. 
     
     . . . 
     
     Şimdi, eğer içinizin daraldığı günlerdeyseniz, yani içi daralan ve içi acıyanlardansanız, bu uzun insanlık yolculuğunun birikimi, insanlıktan çıkanlara ve sizi de çıkaranlara karşı, çok kıymetli bir miras olarak, sizi de birer varis kılarak, yüreğinizin, aklınızın bir yerinde, mutlaka umut umut ışıldamaktadır. 
     Hücrelerinizde, teninizde, beyninizin kıvrımlarında, bir yığın yıpranmışlık, yorgunluk, bıkkınlık izlerinin, lekelerinin, en şiddetli tahribatın bile bir köşesinde mutlaka vardır. 
     Ya bunu, hak, hukuk, adalet, demokrasi, artık ne derseniz deyin, ama her halükarda, "insanlık" olarak keşfedip çıkaracak ve paylaşacak ve bu onurlu mirası sahipleneceksiniz... 
     Ya da insanlıktan çıkmışların elinde mirasın tamamından da olacaksınız. Olacağız. Çocuklarımız... Olacaklar. 
     
     . . . 
     
     "Bize güvenin" diyenlerden önce kendinize, ama "başka bir türlü kendimiz"e güvenmeyi ve o sayede birbirimize ve o takdirde ülkemize ve geleceğimize güvenebilmeyi öğreneceğiz. 
     Bir umut dilekçesine yürekten imza atmayı da... 
     Adresi ve göndereni çok açık bir pul yapıştırmayı da. 
     
     





'Sol' ekonomi 


Seçim 


Fark normal 


Buzlar erirken 


Kusur İnönü’de mi, yoksa Baykal’da mı 


Kara Çarşamba sonrası için notlar... 


Rota "sakin sular"... 


Kirliyle temiz 


Merkez Bankası Cumhuriyeti 


Hasan Ali Yücel 


Halkın denetimi için çare var 


AB de destek veriyor, ama... 


Hesap vermekten korkmayın 


Merkez Bankası'na başkan aranıyor 


İki bürokrat 


Bir dilekçe taslağı 


Tantan, gözden düşmek istiyorsa... 


Reislik elden gitti mi 


Önce günü kurtaralım sonra ne yapacağımızı tartışırız 


</TEXT>
</DOC>
