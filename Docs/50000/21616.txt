<DOC>
<DOCNO> 21616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sontur12.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevi'ndeki ünlü reklamcı Nail Keçili ifade için DGM'de 
</HEADLINE>
<TEXT>

     İstanbul DGM Cumhuriyet Savcılığı'nın, Etibank soruşturması kapsamında ifadelerine başvurmak istediği Nail Keçili ve Murat Yüksel, başka suçlardan tutuklu oldukları Kartal Özel Tip Kapalı Cezaevi'nden DGM'ye getirildi. 
     Egebank davası kapsamında tutuklu olan reklamcı Nail Keçili ile Etibank soruşturması kapsamında tutuklanan bankanın eski Genel Müdür Yardımcısı Murat Yüksel'i taşıyan cezaevi aracı, saat 12.15'te İstanbul DGM Cumhuriyet Başsavcılığı'na geldi. 
     Cezaevi aracının içinde yaklaşık 1 saat bekletilen Keçili ve Yüksel, daha sonra birbirlerine kelepçeli olarak araçtan çıkarılarak, Etibank soruşturmasını yürüten DGM Cumhuriyet Savcısı Ercan Cengiz'in odasına alındı. 
     Keçili ve Yüksel'in, Tasarruf Mevduatı Sigorta Fonu'na devredilen Etibank'tan çıkartılan usulsüz kredilere ilişkin Savcı Cengiz tarafından ifadelerine başvurulacağı öğrenildi. 
     
     







</TEXT>
</DOC>
