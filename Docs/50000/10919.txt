<DOC>
<DOCNO> 10919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/guncel/agun.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsyancı liderler 87 yıl sonra Mexico City’e girdi 
</HEADLINE>
<TEXT>
Zapatista karnavalı 
Meksika Devlet Başkanı Vicente Fox, Zapatistaların lideri Marcos'u şu sözlerle karşıladı "Şimdi Başkan'a küfretmek serbest. Yaşasın özgürlük" 
     DIŞ HABERLER SERVİSİ 

     Meksika'nın başkenti Mexico City, efsanevi köylü devrimcisi Emiliano Zapata'dan 87 yıl sonra ikinci kez isyancı liderleri ağırlıyor. Ancak bu kez silah ve çatışma yok, tam tersine kentte bir karnaval havası esiyor. 
     1994'te güneydeki Chiapas eyaletinde yerli halkın haklarını savunmak için silaha sarılan Zapatista gerillaları sorunlarına kamuoyunun dikkatini çekmek amacıyla 15 gün önce "Zapatur 2001" adlı bir yürüyüş başlatmışlardı. 
     
     20 bin destekçi 
     "Zapatur" uzun yürüyüşü sırasında başlarında "Subcomandante" Marcos olmak üzere 12 eyaleti dolaşan 23 gerilla lideri yaklaşık 20 bin destekçinin sevinç çığlıkları arasında Mexico'ya girmeden önceki son durakları Xochimilco'ya vardı. 
     Üzerlerinde Zapatista tişörtleri ve vücutlarındaki dövmelerle dikkati çeken binlerce destekçi, Marcos ile yoldaşlarını zafer işareti yaparak ve maskeli gerillaların resimlerinin bulunduğu afişleri sallayarak, sevinçle karşıladı. 
     
     'Hakkını alacak ses' 
     Gerilla liderlerinden çok pop starları gibi karşılanan Zapatistaların kente gelişini çok sayıda yabancı konuk da izledi. Kar maskeli ve askeri kıyafet içerisinde, piposunu içerek destekçilerine seslenen Marcos, "Sesinizi alçaltın ve dinleyin, çünkü şimdi hakkını alacak başka bir ses var" dedi. 
     Kendisini 10 milyonluk yerli halkın savunucusu ilan eden Komutan Marcos, Meksika anayasasında yerli halkın lehine gerekli düzenlemeler yapılıncaya kadar başkentte kalacağını bildirdi. 
     
     Oteller doldu 
     Gazetemiz baskıya hazırlanırken Marcos, başkentin en büyük meydanı Zocalo'da yapılacak büyük bir mitingte taraftarlarına seslenmeye hazırlanıyordu. Görkemli bir şenlik havasında geçmesi beklenen mitingi izleybilmek için meydana yakın otellerde hiç yer kalmazken, boş odaların fiyatı ise saati 50 dolara kadar yükseldi. 
     
     Başkan’dan Marcos’a övgü 
     Meksika'nın hiç seçim kaybetmeyen Kurumsal Devrimci Partisi adayını üç ay önce alt ederek Devlet Başkanı seçilen Vicente Fox ise Marcos'u övgülerle karşıladı. Fox, "Şimdi herkes devlet başkanına haykırmak, küfür etmek, eleştirmek hak ve özgürlüğüne sahip. Tanrı özgürlüğü ve demokrasiyi korusun" diye konuştu. 
     Devlet Başkanı, Komutan Marcos ile kurulacak diyalog sonucu soruna barışçı bir çözüm bulunacağına emin olduğunu da söyledi. 
     
     Ünlülerden destek var 
     Zapatur 2001 dünyaca ünlü yazar, siyasetçi ve sanatçılardan destek alıyor. İşte Zapatur 2001'in refakatçilerinden bazıları 
     Nobel ödüllü yazar Jose Saramago, yönetmen Oliver Stone, Fransa'daki Mcdonald's isyanını örgütleyen çevreci sendikacı Jose Bove, yazar Manuel Vazquez Montalban, Mme Danielle Mitterrand, aktör Robert Redford. 
     
     Ne istiyorlar 
     1994 yılbaşında merkezi yönetime karşı ayaklanan Zapatista Ulusal Kurtuluş Ordusu gerillaları, güneyde yaşayan 10 milyon yerlinin yaşam koşullarının düzeltilmesini ve bölgeye kısmi özerklik istiyor. Chiapas'taki hükümet askerlerinin sayısının azaltılmasını, hapisteki siyasi suçluların serbest bırakılmasını ve anayasada yerli halkın haklarını garanti altına alan düzenlemeler yapılmasını talep ediyorlar. 
     


 GÜNCEL 












</TEXT>
</DOC>
