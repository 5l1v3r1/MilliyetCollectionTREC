<DOC>
<DOCNO> 12276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/ekonomi/aeko.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözü kapalı destek yok 
</HEADLINE>
<TEXT>

Kemal Derviş'in Türkiye'nin son umudu olduğunu vurgulayan Rahmi Koç, açıklanan programı desteklediklerini ancak, saptığı anda desteklerini çekecekelerini söyledi 
     EKONOMİ SERVİSİ 

     Yeni ekonomik programa gözü kapalı destek vermeyeceklerini söyleyen Koç Holding Yönetim Kurulu Başkanı Rahmi Koç, "Programı kademe kademe takip edeceğiz. Saptığı anda desteğimizi geri çekeceğiz" dedi. Gelişmelere ve gelişmelerin programa uygunluğuna göre desteğe devam edeceklerini açıklayan Koç, "Yani performansa dayalı olarak takip edeceğiz" diye konuştu. 
     Koç Holding genel kurulunda konuşan Koç, geçmiş programı, değişimin gerekliliğine inandıkları için tamamen desteklediklerini vurguladı. Koç, "Yeni oluşturulan programı da açıklandığı şekliyle destekliyoruz. Koşullara bağlı olarak 2001 yılı iş programımızı da revize edeceğiz. Ancak 2001 yılında yatırım programımızı bugünkü koşullar çerçevesinde değiştirmeyi düşünmüyoruz" dedi. Popülist politikalarla programın saptırılmamasını isteyen Koç, bu sefer verilen sözlerine tam zamanında yerine getirilmesi gerektiğini de belirtti. 
     "Dışarıdan sağlanması beklenen kaynaklar, büyük ölçüde gece gündüz çalışılarak bu reformların çıkarılmasına bağlı" diyen Koç, Koç Holding'in bile tüm şartlar uygunken sekiz ayda kaynak bulabildiğine dikkat çekti. Koç, hükümetin de aradığı kaynağın hepsini bulamayabileceğini, kaynağın bir kısımının da içerden sağlanabileceğini söyledi. 
     
Piyasaya TL enjeksiyonu      Piyadasadaki sıkışıklığa da değinen Koç, "Piyasa giderek yavaşlıyor. Biran evvel hareketlendirilmesi ve piyasaya TL enjekte edilmesi lazım" dedi. 
     Yaşanan krizlerin reel ekonomiye yansımasının kaçınılmaz olduğunu vurgulayan Koç, 2001 yılında büyüme oranının düşeceğini, mali ve sınai sektörlerde bazı şirketlerin sıkıntıya gireceğini belirtti. 
     Koç Topluluğu'nun faaliyet raporunda yer alan görüşlerinde de Koç, Türkiye'nin, bütçe açıkları ile iki yakası bir araya gelemeyen, özelleştirmelerini yapamamış, enflasyon ile yaşamaya alışmış, yolsuzluk, rüşvet ve kayırmaların hakim olduğu, kamu harcamalarını kısamamış bir ülke konumundan süratle çıkması gerektiğini belirtti. Koç, "Özelleştirmeler zamanında yapılamadığından devlet büyük kayba uğramakta, fakat hesabı kimseden sorulmamaktadır" derken, kamu bankalarının da görünüşte değil, gerçekten özelleştirme çalışmalarının hızlandırılmasını istedi. 
     
'Hür Teşebbüs yolundayız'      Koç önceki gün holding patronlarının biraraya gelerek yaptığı toplantı konusunda da "Her kuruluşun ayrı ayrı görüş bildirmesi yerine, tek ses oluşturmak amacıyla bir araya geldik. Geçmiş yıllarda oluşturulan "Hür Teşebbüs"ün yolunda ilerliyor. Ancak henüz adı konmamış bir kuruluş. İcap ederse yeniden biraraya geleceğiz. Grubun görüş birliğine vardığı konuları kamuoyuna duyuracağız" dedi. 
     
Krizler yüzünden promgamımız altüst oldu      Rahmi Koç, genel kurul sırasında şu mesajları verdi 
     Yönetim hatalarının da etkisiyle Merkez Bankası rezervlerinin yüksek olduğu bir noktada Türk ekonomisi böyle bir krize girmeyi hak etmiyordu. 
     Yaşanan krizler 2001 için yaptığımız programları altüst etti. Ekonomide taşların yerine oturması ve önümüzü daha net görmek imkanına kavuştuktan sonra 2001 programlarımızı revize edeceğiz. 
     Kemal Derviş'in Türkiye'ye gelmesi son umut. Başarılı olması ülke açısından şart. 
     Siyaset menfaat dağıtımına alet edilmemeli veya devlet kaynakları dağıtılarak siyaset yapılmamalı. Yasama dokunulmazlığı sınırları daraltılmalı. 
     Yargının bağımsızlığını teminat altına alacak düzenlemeler ve kamuda kadro tasarrufu sağlayan personel rejimi reformu yapılmalı. 
     Şartlı salıverme cürüm miktarlarının artmasına neden oldu. 
     
Mustafa Koç yönetime girdi      Koç Holding'in 37'nci Genel Kurulu'nda 11 kişi olan Yönetim Kurulu'nun 12 kişiye çıkartılarak Mustafa Koç'un da Yönetim Kurulu Üyesi olarak görev yapması kararlaştırıldı. Halen Rahmi Koç başkanlığındaki Koç Holding Yönetim Kurulu'nda Suna Kıraç, Temel Atay, Hasan Subaşı, Sevgi Gönül, Semahat Arsel, Erdoğan Gönül, Alpay Bağrıaçık, H. Oswald Maucher, John H. McArthur ve W. Wayne Booker bulunuyor. 
     2000'de Koç Topluluğu'nun cirosunun yüzde 17 reel artışla 7.3 katrilyon lira 11.7 milyar dolar oldu. Geçen yıl 962 milyon dolar ihracat yapan topluluğun bu yılki hedefi 1.5 milyar dolar. Topluluk bu yıl ağırlıklı olarak otomotiv ve dayanıklı sektörde ihracata yönelik olarak yapılacak toplam 1 milyar dolarlık yatırım planlıyor. Koç Holding'in 43.4 trilyon liralık 2000 yılı net karının 21 trilyonunun hissedarlara temettü olarak dağıtılması kararlaştırıldı. 
     


 EKONOMİ 















</TEXT>
</DOC>
