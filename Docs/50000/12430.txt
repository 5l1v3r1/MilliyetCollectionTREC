<DOC>
<DOCNO> 12430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sontur17.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk Bankası yöneticilerine 'usülsüz kredi' davası 
</HEADLINE>
<TEXT>

     Türkiye Halk Bankası Genel Müdürü Yenal Ansen'in de aralarında bulunduğu 9 kişi hakkında, bazı firmalara usulsüz kredi vererek, ''görevlerini kötüye kullandıkları'' iddiasıyla 1 ile 12 yıl arasında değişen hapis istemiyle dava açıldı. 
     Ankara Cumhuriyet Başsavcısı Melih Tarı tarafından ağır ceza mahkemesine açılan davanın 6 sayfalık iddianamesinde, Başbakanlık Hazine Müsteşarlığı'nın, Halk Bankası'nca kullandırılan kredilerde usulsüzlük yapıldığı gerekçesiyle, genel müdürlük görevlileri ve Karaköy Şube Müdürü hakkında, ''görevi kötüye kullanma'' iddiasıyla 27 Ağustos 1998 tarihinde suç duyurusunda bulunduğu kaydedildi. 
     İddianamede, Başbakanlık müfettişlerince hazırlanan 5 ayrı rapora değinildikten sonra, Başbakanlık Teftiş Kurulu'nca, Garibaldi-Özkan Akkayagil, BMD, TYO ve Seracılık Bahçecilik Hazır Gıda firmalarına verilen krediler konusunda hazırlanan ve Başbakan Bülent Ecevit'in onayını içeren 19 Ekim 2000 tarihli rapora yer verildi. 
     BMD Tekstil Firması'nın, Beyoğlu Şubesi'nden 20 Ocak 1997 tarihinde kredi talebinde bulunduğu, banka istihbarat raporunda ''firma hakkında olumsuz ifadelere'' yer verildiği belirtilen iddianamede, buna rağmen söz konusu şirkete 2 milyon 500 bin dolar kredi verildiği kaydedildi. 
     İddianamede, Garibaldi-Özkan Akkayagil firmasına da 1996 ve 1997 yıllarında toplam 5 milyon 500 bin dolar ve 27 milyar 500 milyon lira kredi verildiğine işaret edilerek, kredilerin geri dönmediği ve bankanın zarar gördüğüne dikkat çekildi. 
     TYO Firması'nın, Beyoğlu Şube Müdürlüğü aracılığıyla yaptığı talepler üzerine, 1995 ve 1996 yıllarında söz konusu şirkete 6 milyon 750 bin dolarlık kredi kullandırıldığı belirtilen iddianamede, ''teminat olarak verilen ipotek değerlerinin abartılı gösterilmesi nedeniyle kredilerin geri dönmediği ve bankanın büyük zarara uğradığı'' öne sürüldü. İddianamede, Seracılık Bahçecilik Hazır Gıda A.Ş'nin Karaköy Şubesi aracılığıyla kredi talebinde bulunduğu, bu firmanın HBB Şirketler Grubu üyesi olduğu ifade edilerek, HBB'nin Levent Şubesi'nden aldığı kredileri ödeyemediği ve hakkında olumsuz istihbarat raporları düzenlendiği kaydedildi. İddianamede, buna rağmen yasaya uygun olmayan şekilde yapılan ipotek işlemleriyle Seracılık Bahçecilik Hazır Gıda'ya 1996 ve 1997 yıllarında toplam 33 milyon 121 bin 250 dolar kredi kullandırıldığı ve bu işlemlerden bankanın zararının büyük olduğu belirtti. 
     İddianamenin sonunda, Türkiye Halk Bankası Genel Müdürü Yenal Ansen'in, BMD Tekstil, Garibaldi-Özkan Akkayagil, TYO ve Seracılık Bahçecilik Hazır Gıda firmalarına değişik tarihlerde birden fazla verilen usulsüz kredi işlemlerini onayladığı öne sürülerek, Türk Ceza Kanunu'nun TCK ''görevi kötüye kullanma'' hükmünü içeren 240. maddesine göre 4 yıldan 12 yıla kadar hapis cezası talep edildi. 
     



</TEXT>
</DOC>
