<DOC>
<DOCNO> 4433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/spor/spo04.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık macera yok’ 
</HEADLINE>
<TEXT>

     "Kaliteyi tutturmalıyız" 
     TRABZONSPOR Teknik Direktörü Sadi Tekelioğlu, yabancı futbolcu konusunda hata yapmak istemediklerini söyledi ve "Kitabımızda artık maceraya yer yok" dedi. Tecrübeli hoca, "Farkı Galatasaray’da olduğu gibi yabancılar belirliyor. Yabancı oyuncuların iyi seçilmesi takımın gücünü yüzde ellinin üzerinde arttırır. Biz de kaliteyi tutturmak durumundayız" yorumunu yaptı. 
     
     Yönetime rapor 
     ALTI yabancıdan yarısını gelecek sezonun kadrosunda düşünmeyen Tekelioğlu’nun, "Yanchev, Milosevski, Nikolovski’ye ihtiyacımız var. Iwan, Jarko, Löbe’nin gitmesi sorun yaratmaz" şeklinde rapor verdiği öğrenildi. Iwan ve Jarko’yu göndermenin yollarını arayan yönetim, Brugge ile anlaşma aşamasında olan Lange’nin yerine de çok kaliteli bir yabancı almayı planlıyor. 
     
     Brugge’den çağrı 
     BRUGGE ile anlaşan Rune Lange için Belçikalı yöneticilerle masaya oturma umudu belirdi. Trabzon’a haber gönderen yöneticiler, "FIFA’lık olmak istemiyoruz. Gelin anlaşalım" çağrısı yaptı. Brugge’ün kiralık sözleşme imzalamak istediği, 250 bin doları gözden çıkardığı öğrenildi. Bu arada, Bordo - Mavili ekip, dün Bayburtspor ile oynadığı hazırlık maçını 4 - 0 kazandı. 
     
     Yılmaz bombaladı 
     TRABZONSPOR’UN eski başkanı Mehmet Ali Yılmaz, suskunluğunu bozarak, başkan Özkan Sümer’i topa tuttu. Yılmaz şöyle konuştu "Param Trabzonspor’un emrinde, ama Sümer ve ekibinin değil. Kulübü icraya vermemi onlar istedi. Parasına ihtiyacımız yok. Kaynaklarımız hazır. Alacaklarını da öderiz’ dediler. Görevdeyken de sürekli bize saldırmışlardı. Karaladılar, giden otomobilin tekerleğine çomak soktular. Konuşmakla iş olmuyor. Buyursunlar, iş yapsınlar. Bu kadroyu yemeye kalkmalarına, ne ben, ne de taraftar izin verir." 
     


 SPOR 
































</TEXT>
</DOC>
