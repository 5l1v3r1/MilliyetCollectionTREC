<DOC>
<DOCNO> 43190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sondun08.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da ulemalar bin Ladin'in teslim edilmesini tartışıyor 
</HEADLINE>
<TEXT>

     Afganistan'da ulema toplantısının ikinci gününde yapılan konuşmalarda, bazı din adamları, terörist Usame bin Ladin'in ABD'ye verilmemesini söyledi. 
     Afgan İslami Basın Ajansı'nın AIP haberine göre, Kabil'de yapılan toplantıda konuşan bazı din adamları, bin Ladin'in ABD'ye verilmemesi gerektiğini, bunun sorunları çözmeyeceğini anlattı. 
     Toplantıda konuşan bir molla, ''Usame'nin teslimiyle konu çözümlenecek mi. Hayır, Çünkü Amerika defalarca Usame'nin Afganistan ile ilgili tek konu olmadığını söyledi'' dedi. 
     Bazı mollalar da, ABD'nin söylediği gibi misillemede bulunması halinde cihadın zorunlu olduğunu savundu. 
     Ulemanın dün başlayan toplantısının bugün sona ermesi ve toplantı bitiminde bir fetva yayımlaması bekleniyor. 
     ''Pakistan ve Afganistan Savunma Konseyi'' adıyla biraraya gelen 35 Pakistanlı din adamı, ulemanın cihat kararı vermesi halinde bu karara uyacaklarını açıklamıştı. 






</TEXT>
</DOC>
