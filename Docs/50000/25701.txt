<DOC>
<DOCNO> 25701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/spor/spo05.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
STERN dosya açtı 
</HEADLINE>
<TEXT>
Dahi mi, deli mi 
Almanya, Beşiktaş Teknik Direktörü Daum’u tartışıyor 
     ALMANYA’NIN ünlü dergisi STERN, Beşiktaş Teknik Direktörü Christoph Daum’un yaşamından kesitlerin bulunduğu ve sürekli kokain satın aldığı kapıcısının itiraflarıyla dolu dosya açtı. STERN, sekiz sayfalık bu rapor sonucunda, başarılarla dolu spor kariyerine rağmen, kapıcısıyla bile özel yaşamını paylaşan Daum için Alman kamuoyunun "Dahi mi, aptal mı " sorusuna takıldığını yazdı. 
     
     Hoeness’in kini 
     1986’DA FC Köln’ün başına getirilen Daum, Alman futbol kamuoyuna bomba gibi düşmüştü. Antrenörlük kariyerinin büyük bölümü genç takımlarda geçen bir hocanın, Birinci Lig’de görev alması yadırganmıştı. Daum, Alman Birinci Ligi’ne adım attığı ilk günlerde bir numaralı düşmanını da belirlemişti ULİ HOENESS. Alman hoca, belki de günün birinde sonunu hazırlayacağını bilmeden Hoeness ve Bayern Münih’e meydan okuyordu. 
     
     Beşe kadar sayamıyor 
     1991 - 92 yılında Stuttgart’ın 25 yılı aşan şampiyonluk özlemine noktayı koyarak sıçrama yapan Daum için ilk "Dahi mi, aptal mı " tartışması bir sezon sonra yükseldiği Kupa Galipleri Kupası finalinde başlamıştı. Bu finalde yabancıların sayısını şaşıran ve zaten kaybedilen maçta ikinci yenilgiyi alan Daum için "Beşe kadar sayamıyor" esprisi bile yapılmıştı. 
     
     Kapıcısı anlatıyor 
     2 EKİM 2000’de, yıllar önce kendisine düşman ettiği Hoeness’in, Abendpost’ta çıkan "Milli Takım’a hoca olamaz, çünkü uyuşturucu kullanıyor" açıklamasıyla dünyası kararan Daum, sürekli uyuşturucu aldığı kapıcısının itiraflarıyla yine zor durumda kaldı. Daum’un uyuşturucu işinde kilit ismin Köln’ün elit semti Bonotel’de kapıcılık yapan Rüdiger Klemens olduğu ifade edildi. Daum’un, 18 yıllık eşinden ayrılıp, otele taşındığı 1998 yılında tanıdığı Klemens’in, Hollanda’da geniş uyuşturucu kaynakları vardı. Daum’u tanıyana kadar müşterileri basit tabakadandı. Klemens, Daum’u kokaine alıştırışını anlatırken "Yanında bir parça kokain çektim. Kısa sürede en önemli müşterim oldu " dedi. 
     
     Başbakan’la randevu 
     STERN, Daum’a kokainin bir Yugoslav taksi şöförü tarafından ulaştırıldığını da iddia ettirdiği haberini şöyle sürdürdü 
     "Halen tutuklu bulunan Klemens, cezaevinde bir başka tutukluya Daum’un geçen yıl kokaini arttırdığını, bu nedenle de aralarında sorunlar çıktığını anlatmış. Hatta Daum’un sevgilisi Angelika Camm’ın üçlü toplantı önerdiğini, Daum’un, O getirmezse başka birinden alırım’ dediğini söylemiş. Klemens, Daum’a giderken "Başbakanla randevum var" dediği Christoph Daum sayesinde krallar gibi yaşamış. Daum, Klemens’e LEV CD Christoph Daum plakalı siyah lüks Mercedes’ini sık sık vermekle kalmamış, Mallorca’daki villasında izin yaptırmış. Leverkusen stadyumundan VIP kartı temin etmiş, özel konfeksiyoncusundan giyindirmiş." 
     
     Şantaja başladı 
     STERN’İN haberinde, Rüdiger Klemens’in hiç doymadığı, Daum’u her geçen gün biraz daha sömürdüğü ve ünlü hocanın oteldeki odasından çaldığı fotoğrafların fotokopilerini sağa sola göstermeye başladığı vurgulanarak şu yorum yapıldı "Bu fotoğraflar Daum’un kadınları en çok beğendiği yarı çıplak pozlardaydı. Klemens, Daum’un oteldeki suitine ve Köln’ün Hahnwald’deki villasına kendi evi gibi girip çıkıyordu." 
     
Dr. Kimble gibi      Bunte dergisi de Daum’la ilgili geniş bir haber yayımlarken, sorulara hep kaçamak yanıtlar veren Alman hocayı Dr. Kimble’a Kaçak benzetti. Ünlü dergi, soruşturmanın yanlış bilgilendirmeden açıldığını savunan Daum’un bu görüşünün kabul edilemez olduğunu da yazdı, iddiaların doğrulanması halinde, antrenör diplomasının iptal edileceğini tekrarladı. 
     



 SPOR 






















</TEXT>
</DOC>
