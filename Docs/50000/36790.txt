<DOC>
<DOCNO> 36790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/guncel/gun04.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinden sıkıldılar 
</HEADLINE>
<TEXT>

Cezaevinde yatan ünlü çete mensupları, sıkıntıdan patlayacak hale geldi. Kimisi kitap okuyor, kimisi kitap yazıyor 
     CENNET NAR İstanbul 

     Yasadışı eylemlerinin ardından cezaevine konan ünlülerden kimi son çıkan kitapları takip ediyor, kimi de yaşadıklarını kaleme alıyor. 
     Karagümrük Çetesi’nin liderleri Nuri Ergin ile kardeşi Vedat Ergin’in en büyük istekleri, yeniden aynı cezaevinde olabilmek. Avukatı Hikmet Çarboğa, cezaevinde ortak kullanım alanlarından yararlanamayan Nuri Ergin’in sohbete hasret kaldığını, bol bol kitap okuyarak vakit geçirdiğini, çocuklarını ve annesini çok özlediğini söyledi. 
     
     Ağca ne yapıyor 
     Milliyet Gazetesi Genel Yayın Müdürü Abdi İpekçi’nin öldürülmesinden hükümlü Mehmet Ali Ağca’nın avukatı Can Özbay, müvekkilinin artık cezaevi yaşamına tahammül edemediğini söyledi. Özbay, "Yalnız kaldığı için çok sıkılıyor. Yanına birinin verilmesini istiyor. İtalya’da iken gazetecilerle rahatlıkla görüştürüldüğünü söylüyor. Buraya neden kimse alınmıyor ’ diye soruyor" dedi. Özbay, Ağca’nın İtalya’da yaşayan sevgilisinin büyükelçilik aracılığıyla kendisine ulaştığını belirterek, "Beni arayarak cezaevine onlarca mektup yazdığını, ancak, Ağca’nın hiçbirine cevap vermediğini söyledi. Ağca’yı merak ettiğini söyleyerek, benden yardım istedi. Ben de Ağca’ya gidip durumu anlattım. Oda bana son mektuba cevap yazdığını söyledi" diye konuştu. 
     Alaattin Çakıcı da yalnızlıktan şik yet ediyor. Çakıcı’nın da sıkıntıdan bol bol kitap okuduğu belirtildi. 
     Yasadışı İBDA - C örgütü lideri Salih Mirzabeyoğlu İzzet Erdiş’in, yaşadıklarını, "Kartal’dan Metris’e" isimli bir kitapla kaleme aldığı öğrenildi. Üç ciltlik romanının birinci cildini tamamlayan Erdiş’in, cezaevi yaşantısından memnun olduğu belirtildi. 
     Avukatı Harun Yüksel, normal yaşantısında da rahatı arayan bir insan olmayan Mirzabeyoğlu’nun, zor şartlara hemen uyum sağladığını söyledi. 
     



 GÜNCEL 














</TEXT>
</DOC>
