<DOC>
<DOCNO> 1732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sontur17.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Muazzez Abacı "Kimseyi dövmedim" 
</HEADLINE>
<TEXT>

     ABD'nin Şikago kentinde bulunan torunu Sera'ya bakan Nargül Yıldız'ı dövdüğü iddia edilen sanatçı Muazzez Abacı, İstanbul'a döndü. 
     THY'ye ait uçakla Şikago'dan gelen Abacı, Atatürk Havalimanı VIP Salonu önünde gazetecilere yaptığı açıklamada, dayak olayının doğru olmadığını söyledi. Abacı, ''Bu konuda benim de söyleyeceğim, benim de müşteki olduğum çok kapsamlı olaylar var. Ama şu anda açıklamak istemiyorum'' dedi. 
     Bu konuyla ilgili elinde belgeler bulunduğunu ve avukatıyla görüştükten sonra yarın savcılığa başvuracağını belirten Abacı, şöyle konuştu 
     'Amacı para, profesyonel. 25 yıldır bu ortamda çalışan ünlülere meraklı olduğu belli. Beni de bir süredir iş konusunda müşteki eden, fevkalade cabbar, kolaylıkla yalan söyleyebilen ve en açıkçası birtakım taktiklerle ünlü kişilerden para koparmak gibi çok kesin gayesi olduğunu ben biliyorum ve bunu açıklayacağım.'' Nargül Yıldız'ın 2 aydır yanlarında olduğunu kaydeden Abacı, ''Ayrılmasını biz istedik ve tek başına ABD'den döndü'' dedi. Muazzez Abacı, yakında Bostancı Gösteri Merkezi'nde vereceği konserle sevenlerinin karşısına çıkacağını sözlerine ekledi. 




</TEXT>
</DOC>
