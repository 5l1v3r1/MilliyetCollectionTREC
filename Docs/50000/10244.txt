<DOC>
<DOCNO> 10244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/son/sontur03.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye de Türkeş ailesinin peşinde 
</HEADLINE>
<TEXT>

     Eski MHP Genel Başkanı Alparslan Türkeş'in İngiltere'deki Deutsche Bank hesabında bulunan 575 bin mark, 845 bin dolar ve 367 bin sterlinin çekilmesi olayı Maliye Bakanlığı'nca da yakından izleniyor. 
     Türkeş'in birinci eşlerinden olan kızları Umay Günay ve Ayzıt Türkeş'in bu parayı vekaletle çektikleri iddiasıyla ikinci eşi Seval Türkeş ve çocuklarının Ankara 11. Asliye Hukuk Mahkemesi'nde açtıkları dava sürerken, Maliye Bakanlığı da olayın bir tarafı oldu. 
     Gelirler Genel Müdürlüğü, olayın vergisel boyutu üzerinde duruyor. Mahkemenin vereceği karar doğrultusunda söz konusu paraların Umay Günay ve Ayzıt Türkeş tarafından alındığı kesinleştiğinde Maliye Bakanlığı da, veraset ve intikal vergisi için girişime başlayacak. 
     Gelirler Genel Müdürlüğü yetkilileri, ölen bir kişinin çocuklarına ya da diğer mirasçılarına bıraktığı mal ve nakit değerlerin veraset ve intikal vergisi çerçevesinde beyan edilmesi ve ortaya çıkan verginin de ödenmesi gerektiğine dikkat çekiyor. 




</TEXT>
</DOC>
