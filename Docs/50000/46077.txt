<DOC>
<DOCNO> 46077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/spor/spo03.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Alo orda mısın 
</HEADLINE>
<TEXT>

Galatasaray’ın, ekonomik yardım için başlattığı telefon kampanyası ilgi görmedi. 250 bin dolar masraf edilen kampanyadan bugüne kadar 55 bin dolar gelir elde edildi 
     HALİL ÖZER 

     SARI-KIRMIZILI kulübün, ekonomik katkı için düzenlediği telefonla yardım kampanyasının ilk bölümü ilgi görmedi. Galatasaray yönetimi, sadece bu kampanya için 250 bin dolarlık 400 milyar lira masraf yaparken, bir aylık süre içinde 55 bin dolar 90 milyar lira hasılat elde edebildi. Yönetim, masrafın bile karşılanamaması üzerine, kampanya bilgilerini medyaya açıklamama kararı aldı. 
     YÖNETİM, bu süre içinde 200 bin dolar gelir beklerken, büyük hayal kırıklığı yaşadı ve yeniden atağa kalktı. Sarı - Kırmızılı yöneticiler, daha önce olduğu gibi ilk planda gazete ve televizyon reklamlarını artıracak ve kampanyanın hareketlenmesini sağlamaya çalışacak. Galatasaray yönetiminin, 55 bin dolarlık gelirle, kulübün bir aylık personel maaşlarını bile karşılayamadığı bildirildi. 
     
Sergen alarmı Mircea Lucescu, Göztepe maçında oynatmak istiyor 
     ERHAN TELLİ 

     SARI-KIRMIZILI takım, Ay -Yıldızlı ekipten sakat dönen yıldız futbolcunun iyileşmesi için seferberlik ilan etti. Lucescu’nun, Göztepe maçında mutlaka oynatmak istediği Sergen için sağlık heyeti adeta alarm verirken, yıldız oyuncunun sol dizindeki zedelenmeden ötürü ağrılarının devam ettiği bildirildi. Milli futbolcu bu nedenle dünkü idmanda düz koşu yapmakla yetindi. 
     KULÜP Doktoru Serhan Kurtulmuş ile görüşen Lucescu, Sergen’in kısa sürede iyileştirilmesi için ne gerekiyorsa yapılmasını istedi. Yıldız oyuncuyla da görüşen Rumen hoca, "Bu karşılaşmada sana ihtiyacımız var. Kendini iyi hissedersen formanı giy. Ancak ağrıların devam ederse riske girme. Çünkü önümüzde önemli bir Şampiyonlar Ligi maçı da var" dedi. 
     
Günün esprisi      Annemi arayacağım 
     GALATASARAY’IN telefon kampanyası, esprileri de birlikte getirdi... 
     İşte bir örnek... Galatasaraylılar, ezeli rakipleri Fenerbahçeli arkadaşlarının cep telefonlarını ister... Bahane hazırdır "Annemi arayacağım. Benim telefonumun şarzı bitti." Oysa Cim - Bomlu, kampanya numarasını arar ve ezeli rakibinin cebinden, takımına ekonomik katkı sağlar... 
     
Sarı Ümit      CİM-BOM’UN golcüsü Ümit Karan, dün yeni imajı ile herkesi şaşkına çevirdi. Saçlarını ve sakallarını sarıya boyatan genç futbolcu, arkadaşlarının ve basının ilgi odağı oldu. Ümit, "Ara sıra değişiklik yapmak ve imaj yenilemek iyi oluyor. İnsan aynaya bakınca her zaman aynı yüzü görüp sıkılıyor. Kendimi yenilemeyi seviyorum" dedi. 
     GALATASARAY, Göztepe maçının hazırlıklarını dünkü çift idmanla sürdürdü. Kaptan Bülent de, yürüyüş yaparak arkadaşlarına katıldı. Suat, Perez ve Capone ise takımla birlikte çalıştı. Lucescu istasyon çalışması ile kondisyon ağırlıklı idman yaptırdı. Bu arada önceki gün sakatlandığı anlaşılan Victoria, Göztepe kadrosundan çıkarıldı. 
     
Erhan Namlı imzayı attı      GALATASARAY, Trabzonsporlu Erhan Namlı ile üç yıllık sözleşme imzaladı. Florya Metin Oktay Tesisleri’nde gerçekleştirilen törende, Abdurrahim Albayrak ve Özer Saraçoğlu, tecrübeli oyuncuya imzayı attırdılar. Erhan Namlı "Dünya’nın en büyük kulüplerinden birine geldiğim için çok mutluyum, öncelikli hedefim formayı giyebilmek" dedi. Albayrak ise Erhan’ın, Galatasaray’da başarılı olacağına inandığını söyledi. 
     



 SPOR 






















</TEXT>
</DOC>
