<DOC>
<DOCNO> 46014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sontur22.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD operasyonuna öğrenci protestosu... 
</HEADLINE>
<TEXT>

     Ege Üniversitesi'nde, Afganistan'a yönelik operasyona tepki gösteren bir grup öğrenci, ABD aleyhine açıklama yaparak, üzerinde ABD bayrağı bulunan bir tişörtü yaktı. 
     Ege Üniversitesi'nin Bornova Kampusü'ndeki Edebiyat Fakültesi önünde toplanan öğrenciler, yaptıkları açıklamada, ABD'nin, dünya üzerindeki tüm dengeleri kendi lehine yeniden düzenlemeye başladığını söylediler. 
     Öğrenciler, Taliban'ın gericiliğine de karşı çıktıklarını ifade ederken, Türkiye'nin operasyona katılmaması gerektiğini belirterek ''ABD üsleri kapatılsın, Türkiye NATO'dan çıksın'' sloganları attılar. 
     Öğrenciler, açıklamanın ardından, üzerinde ABD bayrağı resmi bulunan bir tişörtü yaktılar. 
     Öğrencilerin gösterisi olaysız sona erdi. 
     Özgürlük ve Dayanışma Partisi İzmir İl Başkanlığı'ndan yapılan yazılı açıklamada da Türkiye'nin Ortadoğu'da bir maceraya girmemesi gerektiği belirtildi. İzmir İl Başkanı Haluk Tekeli tarafından yapılan açıklamada, Afganistan'a düşen bombaların, dünyanın birçok yerinde yeni çaresizliklere ve öfkelere neden olacağı belirtildi. 
     Öte yandan, Türk Dünyası Kültür ve İnsan Hakları Derneği'nden yapılan yazılı açıklamada, Dışişleri Bakanlığı'nın, kuzeyde mücadele eden Afgan Türklerini göz ardı etmemesi gerektiğini belirtti. 
     Açıklamada, operasyondan sonra, ''Raşit Dostum önderliğindeki Türk güçlerinin dışarıda bırakıldığı'' bir sonuca itilmemesi gerektiği de ifade edildi. 
     






</TEXT>
</DOC>
