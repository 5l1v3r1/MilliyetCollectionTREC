<DOC>
<DOCNO> 5973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sontur18.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı satanistlere 34 yıl istedi 
</HEADLINE>
<TEXT>

     Ortaköy'de Şehriban Coşkunfırat'ı Şeytan'a kurban etmek amacıyla öldürdükleri öne sürülen 3 sanığın,idam cezası yerine ''Kasten adam öldürmek'' ve ''Hırsızlık'' suçlarından, toplam 27 ile 34 yıl 6'şar ay ağır hapis cezasına çarptırılmaları istendi. 
     İstanbul 2. Ağır Ceza Mahkemesi'ndeki duruşmaya, tutuklu sanıklar Zinnur Gülşah Dinçer, Ömer Çelik ve Engin Arslan katıldı. 
     Olayın meydana gelişi konusunda sanıkların çelişkili, birbirini suçlayıcı ve suçtan kurtulmaya yönelik ifadelerinin olduğunu belirten Savcı Nurten Altınok, sanıklar hakkındaki davanın ''Taammüden adam öldürmek'', ''Naaşa saygısızlık'' ve ''Hırsızlık'' suçlarından açıldığını hatırlattı. Sanıkların, ölen Şehriban Coşkunfırat'ı daha önce tanımaları ve aralarında husumet bulunmamasının dikkate alınması durumunda, suçun işlenmesi yönünde anlaşarak olay yerine gittikleri konusunda kesin inandırıcı delil bulunmadığını belirten Savcı Altınok, bu nedenle olayın planlanarak yapıldığından bahsedilemeyeceğini bildirdi. Coşkunfırat'ın ölümünün ardından çantasının alınmasının açıktan hırsızlık olduğunu belirten Savcı Altınok, sanıklardan Ömer Çelik'in cesede tecavüz ettiği, Engin Arslan'ın da bu eyleme teşebbüs ettiği iddia edilse de bu konuda kesin delil bulunmadığını söyledi. 
     Engin Arslan, Ömer Çelik ve Zinnur Gülşah Dinçer'e ''Kasten adam öldürmek'' suçunu düzenleyen TCK'nın 448. maddesi uyarınca 24 ile 30'ar yıl ağır hapis cezası verilmesini isteyen Savcı Altınok, sanıkların ayrıca ''Hırsızlık'' suçundan da 3 ile 4 yıl 6'şar ay arasında hapis cezasına çarptırılmasını talep etti. Esas hakkındaki savunmaları sorulan sanık avukatları, savunmalarını hazırlayabilmek için süre istediler. Sanıklar ve avukatlarına gerekli süreyi veren mahkeme heyeti, duruşmayı erteledi. 
     Salonda izleyici olarak bulunan Şehriban Coşkunfırat'ın annesi Hatice Coşkunfırat, duruşma sonunda jandarmalar arasında nezarete inmelerini sağlayan dehlize götürülmek istenen sanıklara saldırdı. 
     Sanıklara ''Şeytan, senin kanını içeceğim'' diye bağıran anne Hatice Coşkunfırat, jandarmaların arasındaki Zinnur Gülşah Dinçer'in de bir tutam saçını kopardı. Duruşma salonunda bir süre arbede yaşandıktan sonra Hatice Coşkunfırat ve yakınları, güçlükle salon dışına alındı. Adliye koridorunda sanıklara yönelik tehditlerde bulunan Hatice Coşkunfırat, elindeki saçları göstererek, ''Şeytan'ın saçını aldım, canını da alacağım'' dedi. 
     Hatice Coşkunfırat, daha sonra adliyeden çıkarılarak uzaklaştırıldı. Basın mensuplarının sorularını yanıtlayan Coşkunfırat'ın yakınları, Hatice Coşkunfırat'ın duygu yoğunluğundan böyle davrandığını söyleyerek, anlayış gösterilmesini gerektiğini belirttiler. İstanbul Cumhuriyet Başsavcılığı'nca hazırlanan iddianamede, sanıkların ''Başka bir suçu işlemek amacıyla taammüden adam öldürmek'' suçundan idam cezasına, ''Hırsızlık'' suçundan da 2 ile 5'er yıl hapis cezasına çarptırılmaları talep ediliyordu. 




</TEXT>
</DOC>
