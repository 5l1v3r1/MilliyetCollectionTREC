<DOC>
<DOCNO> 2979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sonspo05.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Şaşmaz "Türk futbolu için hukuki bir kaos ortamı oluştu" 
</HEADLINE>
<TEXT>

     Birinci Futbol Ligi maçlarının TV’den naklen yayın ihalesine Star TV Hizmetleri A.Ş. adına katılan İcra Kurulu Üyesi Cem Şaşmaz, Türk futbolu için hukuki bir kaos ortamının oluştuğunu söyledi. 
     Yayın ihalesinde bir sonuca varılamadığını ve Türk futbolunun önümüzdeki dönemlerde bundan çok etkileneceğini savunan Şaşmaz, şöyle konuştu 
     "Teleon firması tarafından, mahkeme kararıyla ihalenin durdurulması için tebligat yapıldı. Birinci Futbol Ligi’nin ikinci yarısının başlamasına 1 haftalık bir süre kaldı. Ancak yayın konusunda bir netlik oluşmadı. Şu anda öncelikle bu konunun Türk futboluna vereceği büyük bir zarar var. 
     Kulüplerin önümüzdeki dönem için alacaklarında kesinti olacak. Sezon öncesi yayın gelirlerini göz önüne alarak belli yatırımlar yapmışlardı ve transferler gerçekleştirmişlerdi. Kulüplerimiz bu yönden sıkıntılar yaşayacak." 
     Cem Şaşmaz, 3,5 yıllık yayın fiyatı olarak 465 milyon dolar gibi bir rakamın belirlendiğini, bunun da ek vergilerle 650 milyon dolarlık bir rakama ulaştığını kaydederek, "Bu son derece yüksek bir rakam. Türkiye şartlarında herhangi bir yayıncı kuruluşun bu rakamı ödemesi çok zor. Türkiye Birinci Futbol Ligi’nin yayın fiyatı İtalya Ligi’nden dahi yüksek" dedi. 
     Birinci Futbol Ligi maçlarını yayınlayan Teleon’un 340 bin abonesi olduğunu da söyleyen Şaşmaz, bu aboneler için yeni projeler üretileceğini sözlerine ekledi. 
     
     




</TEXT>
</DOC>
