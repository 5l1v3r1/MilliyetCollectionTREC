<DOC>
<DOCNO> 28282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sonspo07.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Siena'nın koçu Ataman "Hedefim Saporta Kupası" 
</HEADLINE>
<TEXT>

     Basketbolda İtalya'nın Montepaschi Siena takımıyla anlaşan Efes Pilsen'in eski antrenörü Ergin Ataman, yeni kulübünde hedefinin Avrupa Saporta Kupası'nı kazanmak olduğunu söyledi. 
     İtalya gibi, basketbolun en ileri derecede oynandığı bir Avrupa ülkesinde antrenörlüğe soyunarak zor bir görev aldığını ifade eden Ataman, , ''İlk defa bir Türk basketbol antrenörü yurtdışında görev yapacak. Benim hedefim, gelecek sezon Saporta Kupası'nı kazanmak olacak. Ayrıca, takımımı İtalya Ligi'nde de ilk 3 sıraya sokarak, Avrupa Ligi'ne de katılmayı istiyorum'' diye konuştu. 
     
     'Terim örnek oldu' 
     Başarılı antrenör, Fatih Terim'in Türk futbol teknik direktörleri için örnek teşkil ettiğini vurgulayarak, ''İtalya'da başarılı olduğum taktirde, Türk basketbol antrenörlerinin de önü açılacaktır. Burada en önemli unsur benim başarılı olmam'' dedi. 
     İtalya'da yabancı antrenörlere sıcak bakılmadığını söyleyen Ataman, geçen yıl ligde hiçbir yabancı çalıştırıcının görev yapmadığını ifade ederek, kendi transferinin bu açıdan da önem taşıdığını vurguladı. 
     
     'Türkiye'den oyuncu düşünmüyorum' 
     Gelecek sezon için kadro çalışmalarına şimdiden başlayacaklarını da ifade eden Ataman, bu sezondan sadece 4 oyuncuyu takımda tutacağını belirtti. 
     Türkiye'den oyuncu almayı şimdilik düşünmediğini de kaydeden Ergin Ataman, sözlerini şöyle sürdürdü 
     ''Şu an için götürmeyi düşündüğüm oyuncu yok, ama zaman içinde olabilir. 6 tane yeni oyuncu alacağız. Bunlar Türk ve ABD'li olabilir. Eski takımım Efes Pilsen'in oyuncularının hepsinin sözleşmesi var. Drobnjak ise NBA'ye gidiyor. Mula"meroviç tarzında oyuncumuz da zaten var.'' 
     Ergin Ataman, 26 Haziran Salı günü İtalya'da resmi imza atacağını da sözlerine ekledi. 






</TEXT>
</DOC>
