<DOC>
<DOCNO> 25772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/soneko18.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Oral "Ek bütçe için ek vergi düşünülmüyor" 
</HEADLINE>
<TEXT>

     Maliye Bakanı Sümer Oral, 30,8 katrilyon liralık ek bütçe için ek vergi düşünülmediğini söyledi. 
     Maliye Bakanı Sümer Oral, İzmir Esnaf ve Sanatkarlar Odaları Birliği İESOB Başkanı Mehmet Ali Susam'ı ziyaret ederek esnafların sorunlarını dinledi. 
     Sümer Oral, ek bütçe için ek vergi düşünülmediğini belirterek, bunun iç ve dış finans dengelerinin yapıldığını açıkladı. Oral, esnaf ve sanatkarların sadece ekonominin değil, demokrasinin de omurgası olduğunu ifade ederek, hükümetin esnaf ve sanatkarlara ve reel kesimlere büyük önem verdiğini dile getirdi. 
     Bakan Oral, bu kesimlerin ekonominin en önemli unsurları olduğunu kaydederek, ''Burası canlıysa, üretiyorsa, istihdam yapıyorsa ülke maliyesi daha sağlıklı hale gelir. Gelir idaresi açısından reel sektörün canlı olması ekonomik canlığının devamı açısından son derece önemlidir'' dedi. 
     Maliye Bakanı Sümer Oral, vergiden ziyade ekonomik canlılığa önem verdiğine işaret ederek, gelirin ancak canlı ekonomilerde oluşabileceğini bildirdi. 
     Hükümetin mali disipline ağırlık veren bir programı uyguladığına dikkat çeken Oral, şöyle konuştu 
     ''Türkiye bir program uygulamaya koydu. İyi uyguluyor. İhtiyacı var. Türk mali yapısını sağlıklı hale getirmenin gereği var. Türkiye bugün kısıtlayıcı mali disipline ağırlık veren bir program uyguluyor. Eğer mali dengesini sağlıklı bir yapıya kavuşturamazsa o dengeye oturacak ekonominin sağlıklı olması mümkün değil. Hükümet programı kararlılıkla ve taviz vermeden uygulayacak. Bugün yaşanan sorunları geride bırakacağız.'' 
     Programın ülke ve millet menfaati için uygulandığını kaydeden Oral, aksi takdirde bugün yaşananlardan daha büyük sıkıntıların olacağını söyledi. Sümer Oral, program nedeniyle alınan tedbirlerin bazı kesimleri sıkıntıya ittiğini, ancak bunun yarının Türkiyesi'nin daha iyi olması için gerekli olduğunu savundu. Ülkenin en büyük sorununun, kamu maliyesinin sağlıksız yapıda olmasından kaynaklandığını vurgulayan Oral, uygulamada olan programın bu dengeleri yerine oturtmak ve sağlık bir yapıya kavuşturmak amacına dönük olduğunu anlattı. 
     Mehmet Ali Susam'ın hayat standardı uygulaması ve vergi oranlarına ilişkin şikayetlerini dinleyen Oral, şunları kaydetti 
     'Biz de hayat standardını sürekli olarak düşünmüyoruz. 2001 yılı bütçesine finansman ihtiyacı nedeniyle koyduk. İki yıllığına koyduk. Türkiye bu programı kararlılıkla ve taviz vermeden uygulayacaktır. Sonra bu vergi oranları kuşkunuz olmasın tekrar gözden geçirilecektir. Vergi oranları düşürüldüğünde belki daha çok vergi toplanır. Ama ülke şu anda o noktada değil. Kamu maliyesinin sağlıksız olduğu ortamda benim görevim çok zor. Bazı tedbirleri almadığımız takdirde refahı ve büyümeyi yakalayamayız. Hiçbir şey sebepsiz değil.'' Maliye Bakanı Sümer Oral, bazı çevrelerin uygulanmakta olan programı eleştirdiğini hatırlatarak, bu eleştirilerin yanında alternatif ve öneri getirenlerin olmadığını ve olamayacağını sözlerine ekledi. 







</TEXT>
</DOC>
