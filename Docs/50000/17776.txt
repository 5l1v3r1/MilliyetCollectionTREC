<DOC>
<DOCNO> 17776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/spor/spo11.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu turu 
</HEADLINE>
<TEXT>

Kocaeli’de Orhan şoku      SİİRT Jetpaspor mağlubiyetiyle ikinci yarının tek yenilmez takımı unvanını kaybeden Kocaelispor’da Orhan Ak şoku yaşanıyor. Sağ dizindeki yan çapraz bağları kopan genç futbolcunun 6 ay sahalardan uzak kalacağı, tedavi için de ABD’ye gönderileceği bildirildi. 
     
Özberk’ten açıklama      GAZİANTEP Teknik Direktörü Sakıp Özberk, Fenerbahçe maçında defansa çekilmeleri konusunda futbolcularını uyarmadığını söyledi. Özberk, "İkinci devrede savunmaya çekilin, skoru koruyalım’ demedim. Hoparlördeki tezahüratlar nedeniyle 10 metreden sesimi duyuramadım. Murat Ilgaz’ın, rakibin sahasındaki üst üste iki maça verilmesinin örnekleri var mı " dedi. 
     
Samsun seri peşinde      BEŞİKTAŞ beraberliğiyle moral bulan Samsun, gözünü Yimpaş Yozgatspor maçına çevirdi. Teknik Direktör Yücel Uyar, "Tüm maçlarımızı kazanıp, ligi ilk beş içinde bitirmek istiyoruz. Tek sıkıntımız İlhan’ın cezası nedeniyle bu maçta oynayamayacak olması" dedi. 
     
Büyü bozuldu      ÇAYKUR Rizespor’un sahasında büyük takımlar karşısında aldığı başarılı sonuçlar zinciri, Galatasaray mağlubiyetiyle son buldu. Yeşil - Mavililer Beşiktaş’ı 5 - 1, Trabzon ve Gaziantepspor’u 2-1’lik skorlarla mağlup etmiş, Fenerbahçe’yle de 1 - 1 berabere kalmıştı. 
     
Altay sevinçli      YÜKSELME Grubu’nda Rıdvan Dilmen’in takımın başına getirilmesinin ardından çıkışa geçen ve son dört maçta 12 puan toplayıp, zirve mücadelesine ortak olan Altay’da yüzler gülüyor. Profesyonel Şube Başkanı Ahmet Taşpınar, "Önümüzdeki hafta sıralama değişir ve biz Göztepe ile birlikte ilk iki sıraya yerleşiriz" dedi. 
     



 SPOR 



























</TEXT>
</DOC>
