<DOC>
<DOCNO> 45173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/siyaset/siy08.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Köstebek’i MİT bildirdi 
</HEADLINE>
<TEXT>

Başbakanlık Güvenlik İşleri Başkanı Kırış'ın, İsrail ile özel ilişkiler geliştirmesi üzerine, MİT devreye girdi 
     ÖNDER YILMAZ ELÇİN ERGÜN Ankara 

     Başbakanlık Güvenlik İşleri Başkanı Firuz Kırış'ın görevden alınmasıyla su yüzüne çıkan "köstebek" skandalı büyüyor. Başbakanlık Teftiş Kurulu, Başbakan Bülent Ecevit'in talimatıyla Kırış hakkında soruşturma başlattı. 
     Edinilen bilgilere göre Kırış, 17 Ağustos depreminde dış yardımların organizasyonu çerçevesinde İsrail'le ilişkilerini geliştirdi. İsrail yardımları çerçevesinde iki kez bu ülkeye gittiği tespit edilen Kırış'ın beş kez de "özel ziyaret"te bulunduğu saptandı. Kırış'ın geçen yıl trafik kazası geçiren kızını, İsrail destekli bir vakıf aracılığıyla ABD'de tedavi ettirdiği ve tedavi masraflarını bu vakfa ödettiği iddia edildi. 
     Skandal, MİT Müsteşarı Şenkal Atasagun'un Ecevit'e verdiği raporla ortaya çıkarken, Başbakan hemen görevden alma kararnamesi hazırladı, ardından Kırış'ın Güvenlik İşleri Başkanlığı'na sokulmaması için önlem aldırdı. Başkanlığa gelen Kırış'a bir görevli nezaretinde özel eşyalarını alma izni verildiği öğrenildi. 
     Ecevit, gelişmeler üzerine Kırış'ın yabancı ülkelerle özel ilişkilerinin araştırılması için 3 Ekim'de Teftiş Kurulu'na soruşturma başlatması talimatını verdi. Bu arada görevden alınmasının ardından Kırış'a Başbakanlık Müşavirliği görevi verileceği kaydedildi. Müşavirlik yazısının iki gün önce hazırlandığı belirtilirken, soruşturma sonucuna göre Kırış'ın meslekten men dahil nasıl bir ceza alacağına karar verilecek. 
     



 SİYASET 















</TEXT>
</DOC>
