<DOC>
<DOCNO> 17836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/soneko11.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, Hazine'nin kasasına kilit vurdu, Çiftçiye ek kaynak yok... 
</HEADLINE>
<TEXT>

     Hazine Müsteşarlığı, Tarım Bakanı Hüsnü Yusuf Gökalp'in, Bakanlar Kurulu'nda Ekonomiden sorumlu Devlet Bakanı Kemal Derviş'le tartıştığı çiftçi kredilerinin faizlerinde bütçeye konan 400 trilyon liralık ödeneğin dışına çıkılmasının program dengelerini bozacağını bildirdi. 
     Hazine Müsteşarlığı'ndan yapılan yazılı açıklamada, Türkiye'nin güçlü ekonomiye geçiş programının ilkelerinden birinin, kaynaklar elverdiği ölçüde kriz ve sonrasındaki gelişmelerden olumsuz etkilenecek toplumun en zayıf kesimlerine destek sağlanması olduğu belirtildi. 
     Bu amaçla, Ziraat ve Halk bankaları tarafından tarım kesimi ve esnafa kullandırılan kredilerin faizlerinin, kriz nedeniyle artan maliyetlerinin bu kesimlere yansıtılmaması amacıyla, 2001 yılı bütçe kanununa 400 trilyon lira ödenek konulduğu hatırlatılan açıklamada, bu yöndeki kanun değişikliğinin de 11 Nisan 2001'de TBMM Genel Kurulu'nda kabul edildiği kaydedildi. Açıklamada, "program hedefleri kapsamında bütçe imkanları zorlanarak temin edilen 400 trilyon liralık kaynağın artırılması, program dengelerini bozacağından mümkün görülmemektedir" denildi. 
     Tarım Bakanlığı, ayrılan 400 trilyon liralık sübvansiyon tutarının, Ziraat Bankası'nın 1 katrilyon 50, Halk Bankası'nın toplam 400 trilyon liralık kredilerinin sübvansiyonu için yeterli olmayacağını ifade ederek, artırılması gerektiğini söylüyorlardı. 
     Hazine açıklamasında, çiftçiye ulaşmayan dolaylı destekleme sistemlerinin değiştirilmesine yönelik çalışmaların devam ettiği belirtilirken, küçük çiftçilere doğrudan gelir desteği ödemesi yapılabilmesi amacıyla, 2001 mali yılı bütçesine yaklaşık 500 trilyon ödenek konulduğu hatırlatıldı. 
     Açıklamada, bu desteğin çiftçilere verilebilmesi için, Tarım ve Köyişleri Bakanlığı başta olmak üzere, ilgili tüm kuruluşların katılımıyla yürütülmekte olan altyapının oluşturulmasına yönelik çalışmaların tamamlanması gerektiğine dikkat çekildi. 
     Bu çalışmalara ek olarak, arz fazlası olan ürünlerle uğraşan çiftçilerin arz açığı olan ürünlere yönlendirilmesinin teşviki amacıyla alternatif ürün projesinin geliştirildiği anlatılan açıklamada, bu çalışmalar için uluslararası kuruluşların desteğinin sağlandığı, Dünya Bankası'ndan da bu kapsamda 600 milyon dolar kaynak alınacağı kaydedildi. 




</TEXT>
</DOC>
