<DOC>
<DOCNO> 34910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sondun21.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da İçişleri Bakanı hakkındaki G-8 zirvesi gensorusuna red... 
</HEADLINE>
<TEXT>

     İtalya'da, Cenova olayları sonrasında muhalefet partileri tarafından İçişleri Bakanı Claudio Scajola hakkında verilen gensoru Senato'da reddedildi. 
     Oylamada, 180 senatör gensoruya hayır derken 106'sı evet dedi. 1 kişi çekimser kaldı. 
     Gensorunun kabulü için, en az, oylama sırasında bulunan üyelerin yarısından bir fazlası olan 144 oy gerekiyordu. Muhalefetteki sol partiler tarafından sunulan gensoruda, İçişleri Bakanı Scajola, G-8'de görevini yerine getirememekle suçlanarak, istifa etmesi istenmişti. Oylamadan önce söz alan Solun Demokratları DS partisi Senato Grup Başkanı Gavino Angius, hükümeti, Cenova'da göstericiler arasındaki siyah giysili şiddet yanlılarına anlayış göstermekle suçladı. Hükümet adına Başbakan Silvio Berlusconi yerine Başbakan Yardımcısı Gianfranco Fini konuşma yaptı. Ulusal İttifak partisinin lideri olan Fini, ''Hükümetten, İçişleri Bakanı Scajola'ya tam destek var. Ben de dayanışma değil, destek istiyorum, çünkü dayanışma suçlu olana verilir'' dedi. Scajola hakkında muhalefetteki solun sunduğu gensorunun ''siyasi savaşa alet edilen bir malzeme'' olduğunu söyleyen Başbakan Yardımcısı, sol partilerin, G-8 zirvesinde çıkan olayları propaganda aracı olarak kullandığını ifade etti. 
     Fini, parlamentoda oluşturulacak Cenova olaylarını araştırma komisyonuyla ilgili olarak ise ''Hükümet, gerçeğin araştırılmasından korkmadığını göstermiştir'' dedi. Bu arada, Başbakan Berlusconi, Senato'da hükümet adına konuşmayı kendisinin yapmamasından dolayı muhalefetin sözlü sataşmalarına maruz kalırken, bunlara ''Hiçbir şey söylemiyorum. Halen konuşmadığımı anlayamadınız mı '' diye cevap verdi. Öte yandan, 20-22 Temmuz'da yapılan G-8 zirvesi sırasında Cenova'da çıkan olayları aydınlatmak üzere parlamenterler arasında bir araştırma komisyonu kurulması kararı bugün alındı. Oluşturulacak komisyonda parlamentodaki tüm parti gruplarından 18 milletvekili ve 18 senatör görev alacak. 6 Ağustos'ta göreve başlayacak komisyonun, Eylül ayı ortasına kadar çalışmalarını bitirmesi öngörülüyor. 







</TEXT>
</DOC>
