<DOC>
<DOCNO> 8218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/son/sontur04.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İHD'ye kapatma davası 
</HEADLINE>
<TEXT>

     Ankara Cumhuriyet Başsavcılığı, ''amaç dışı faaliyette bulunduğu'' iddiasıyla, İnsan Hakları Derneği'nin İHD kapatılması istemiyle dava açtı. 
     Ankara Basın Savcısı Levent Tacer, İHD hakkında yürüttüğü soruşturmayı tamamladı. Tacer'in Nöbetçi Ankara Asliye Hukuk Mahkemesi'ne İHD'nin kapatılması istemiyle yaptığı başvurunun davanamesinde, İHD Genel Merkezi'nde mahkeme kararıyla yapılan aramada, dernek tüzüğü ve amacına aykırı faaliyette bulunduğuna ilişkin bazı dokümanlar elde edildiği belirtildi. 
     Aramada, hakkında çeşitli mahkemelerce verilmiş toplatma kararı bulunan 33 yasadışı yayın, 2 adet mermi çekirdeği gömlek parçası, 3 adet mermi çekirdeği parçası, 2 adet mermi çekirdeği nüve parçası, 3 adet mermi çekirdeği, 7.62 mm çapında 2 adet mermi çekirdeği, 7.62 mm çapında bir adet kovan, 14.5 mm çapında 1 adet kovan ve 1 adet havan mermisi kuyruğu ele geçirildiğine işaret edildi. 
     Bulunan dokümanların Terörle Mücadele Kanunu'nu kapsamında değerlendirildiği ve İHD Genel Merkezi yöneticileri hakkındaki dosyanın ''görevsizlik kararı'' verilerek Ankara DGM Cumhuriyet Başsavcılığı'na gönderildiğine işaret edilen davanamede, İHD'nin 2908 sayılı Dernekler Kanunu'nun ''yasak faaliyetler'' başlığını taşıyan 37 1. maddesi uyarınca kapatılması istendi. Söz konusu yasanın 37 1. maddesinde, ''Dernekler, tüzüklerinde gösterilen amaç ve bu amacı gerçekleştirmek üzere sürdürüleceği belirtilen çalışma konuları ve biçimleri dışında faaliyette bulunamazlar'' deniliyor. 
     Ankara DGM Cumhuriyet Savcısı Hamza Keleş de, bir süre önce ''terör örgütlerine yardım ve yataklık ettikleri'' iddiasıyla İHD Ankara Şubesi yöneticileri hakkında açtığı davada, ''terör örgütlerine destek olduğu'' iddiasıyla Ankara Şubesi'nin kapatılmasını talep etmişti. Bu arada, İHD yöneticileri hakkında ''görevsizlik kararı'' verilerek gönderilen dosyanın Ankara DGM'ye ulaştığı, konuyla ilgili olarak DGM Savcısı Cengiz Köksal'ın görevlendirildiği öğrenildi. 
     İHD Genel Başkanı Hüsnü Öndül, kapatma istemiyle açılan davayla ilgili olarak haklarındaki suçlamaların asılsız olduğunu, açılan davanın reddedileceğine inandığını söyledi. Öndül, DGM'ye intikal eden dosyadan da beraat edeceklerini ifade ederek, ''Bizi davasız bırakmamak için savcıların gayretleri var. Davaların açılması önemli değil'' diye konuştu. 




</TEXT>
</DOC>
