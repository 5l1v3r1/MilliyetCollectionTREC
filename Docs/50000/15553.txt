<DOC>
<DOCNO> 15553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/soneko06.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışı turlarını Cimbom da kurtaramadı 
</HEADLINE>
<TEXT>

     Dalgalı kur sistemine geçilmesinin ardından hızla yükselen döviz kurları nedeniyle turistik amaçla yurtdışına çıkanların sayısında büyük azalma yaşandı. 
     Tur şirketleri, daha önce yurtdışı maçları büyük ilgi gören Galatasaray'ın Real Madrid ile İspanya'da oynayacağı Şampiyonlar Ligi Çeyrek Final rövanş karşılaşmasına gidecek taraftar bulmakta bile zorlanıyorlar. 
     Miltur'un Yurtdışı Turlar Müdürü Ayfer Kocaman, döviz kurlarının artmasıyla, yurtdışı turlarda işlerin durma noktasına geldiğini söyledi. 
     Kocaman, ''İnsanların alımgücü ve seyahate çıkma güçlerinin kaybolmasının yanı sıra keyiflerinin de kaçmasıyla işlerimiz birden bıçak gibi kesildi. Şimdi bir de yurtdışı çıkışları için fon söylentileri var. O da gelirse artık hiç çalışamayız diye düşünüyorum'' dedi. 
     Devalüasyondan turizmin olumlu etkilendiğine ilişkin yorumları da eleştiren Kocaman, ''Turizme sadece yabancı turist gelişi diye bakmak, konuya at gözlüğüyle bakmak gibi birşey. Kriz nedeniyle sadece biz değil birçok firma küçülme yoluna gitti. Sektörde çok sayıda eleman çıkartıldı'' diye konuştu. 
     Miltur olarak Galatasaray'ın Real Madrid ile yapacağı maç için 295 ve 745 dolarlık iki tur paketi hazırladıklarını hatırlatan Kocaman, ''Eskiden Galatasaray'ın yurtdışı maçları için Türk halkı büyük ilgi gösterir, dolar taşardı. Şimdi çok az ilgi var, durum o derece kötü'' dedi. 
     Pacha Tours Yurtdışı Turlar Operasyon Müdürü Selen Atsüren de aynı olumsuz gelişmelerin kendileri için de geçerli olduğunu vurguladı. 
     Atsüren, ''Galatasaray maçı için de çok fazla bir hareket yok. Böyle önemli bir galibiyetin ardından en az bir uçağın dolmuş olması gerekirdi ama olmadı. Üstelik 299 dolarlık inanılmaz iyi bir fiyata rağmen çok az talep var'' diye konuştu. 
     Diğer yurtdışı turlar için de aynı şeylerin yaşandığını dile getiren Atsüren, şöyle dedi 
     ''Yurtdışı turlarda pek fazla bir hareketlilik yok. Varolan müşteriler de turlar arasında bölündüğü için turlarda kesin kalkış sayısın tutturmakta problem yaşıyoruz. Bu döviz kurlarının artışı ile başlayan, devam eden ve gittikçe artan büyük bir durgunluk.'' 
     Takımı ve yöneticilerini yurtdışındaki karşılaşmalara götüren Galatasaray'ın resmi seyahat acentası Bien Tours'un yetkilileri de durgunluktan şikayetçi oldular. 
     895 ve 995 dolarlık iki fiyatla bu karşılaşma için tur düzenleyen Bien Tours'un yetkilileri, ''Talep var ancak eskisi gibi değil. Daha önceki maçlar için talep daha fazlaydı ve yer bulunamazdı'' diye konuştular. 




</TEXT>
</DOC>
