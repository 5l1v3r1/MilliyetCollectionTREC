<DOC>
<DOCNO> 30617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/spor/spo15.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Paylar yatırıldı      GENÇLERBİRLİĞİ, Gaziantepspor ve Samsunspor uzatma için dün başvuruda bulundular. Ankara ekibi Ümit Karan, Mehmet Şimşek ve Hasan Binici için toplam 83, Gaziantep, Hakan Bayraktar ve Erhan Albayrak için toplam 150, Samsunspor da, İlhan Mansız ve Tümer Metin için toplam 180 milyar uzatma payı yatırdı. 
     
Yıldızlar şampiyon      İZMİR’DE dün sona eren Avrupa Yıldızlar Güreş Şampiyonası’nda 3 altın, 3 gümüş, 2 de bronz madalya kazanan Türkiye takım halinde birinci oldu. Şampiyonada ikinciliği Gürcistan, üçüncülüğü ise Rusya elde etti. Son gün müsabakalarında 54 kiloda Uğur Tüfenk gümüş, 63 kiloda da Emre Çömlekçi bronz madalya kazandı. 
     
Romanya’yı yendik      ULUSLARARASI Ispolo Gençler Sutopu Turnuvası, dün İstanbul’da başladı. Ataköy Açık Yüzme Havuzu’ndaki turnuvanın ilk gününde Türkiye A Takımı, Romanya’yı 7 - 2 yendi. Türkiye B Takımı ise Rusya’ya 11 - 6 yenildi. Günün diğer karşılaşmasında da Yugoslavya, Slovenya’yı 10 - 5 mağlup etti. Turnuvada bugün Yugoslavya - Rusya, Türkiye A - Slovenya, Türkiye B - Romanya maçları oynanacak. 
     
Hapisten transfere      TRAFİK kazasına karıştığı için üç yıl hapis cezası alan Brezilyalı Hernande, şartlı tahliyesinin ardından, 1. ligde Botafogo ile sözleşme imzaladı. Hernande, şartlı tahliye nedeniyle gündüz antrenmana çıkacak, gece cezasının kalan bölümü için cezaevinde yatacak. 
     
Bravo Aktaş      MALTA’daki Avrupa Gençler Yüzme ve Atlama Şampiyonası’nın ilk gününde 100 metre kurbağalamada Cenk Aktaş, 1.05.37’lik derecesiyle Türkiye rekoru kırdı. 1.05.97 ile eski rekorun da sahibi olan Aktaş, yarı finale yükselmeyi başardı. 
     
4 hakeme görev      UEFA, Şampiyonlar Ligi’nde Erol Ersoy ve Orhan Erdemir, UEFA Kupası’nda da Bülent Uzun ile Ali Aydın’a görev verdi. Ersoy, 25 Temmuz’da Bohemian - L.Maardu galibi ile Halmstads arasındaki maçı, Erdemir de 1 Ağustos’ta H.Split- Frencvaros karşılaşmasını yönetecek. Ali Aydın 9 Ağustos’ta Kiev - Jokerit, Bülent Uzun da M.Tel Aviv-Z.Vilnius maçında düdük çalacak. 
     
Destek yok      MHK’nin yeni sezonda oluşturmayı planladığı "süper hakem" kadrosu, gerekli alt yapı hazırlıkları olmadığı gerekçesiyle rafa kaldırıldı. Federasyon bu talebi geri çevirirken, hakem ücretlerine yapılması istenen zam talebi de kabul edilmedi. 
     
Aytaç’tan rekor      YILDIZ erkekler gülle atmada, Sertan Aytaç Türkiye rekoru kırdı. Aytaç Burhan Felek Atletizm Pisti’nde yapılan deneme yarışlarında 17.59’luk derecesiyle rekora ulaştı. 
     
     



 SPOR 





















</TEXT>
</DOC>
