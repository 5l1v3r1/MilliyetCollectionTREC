<DOC>
<DOCNO> 16138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sontur21.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanlığı'ndan FP'li milletvekili için suç duyurusu... 
</HEADLINE>
<TEXT>

     Genelkurmay Başkanlığı, Fazilet Partisi Tokat Milletvekili Bekir Sobacı hakkında Adalet Bakanlığı'na suç duyurusunda bulundu. 
     Suç duyurusuna ilişkin yazıda, Sobacı hakkında ''Türk Ceza Kanunu'nun TCK 159. maddesi uyarınca gerekli yasal işlemin yapılması'' istendi. TCK'nın söz konusu maddesi, ''Türklüğü, cumhuriyeti, Büyük Millet Meclisi'ni, hükümetin manevi şahsiyetini, bakanlıkları, devletin askeri veya emniyet muhafaza kuvvetlerini veya adliyenin manevi şahsiyetini alenen tahkir ve tezyif edenler, 1 seneden 6 seneye kadar ağır hapis cezası ile cezalandırılır'' hükmünü içeriyor. 
     Genelkurmay Başkanlığı, Sobacı'yla ilgili olarak bu sabah yaptığı yazılı açıklamanın ardından, adı geçen milletvekili hakkında Adalet Bakanlığı'na suç duyurusunda bulundu. 
     Genelkurmay Başkanlığı'nın Bekir Sobacı hakkında Adalet Bakanlığı'na gönderdiği 13 Nisan 2001 tarihli suç duyurusuna ilişkin yazıda şöyle denildi 
     ''Tokat Milletvekili Bekir Sobacı, 12 Nisan 2001 tarihinde TBMM'nin 83. birleşiminin 2. oturumunda, 'Başbakanlık Teşkilatı Hakkında KHK'nın Değiştirilerek Kabulü Hakkında Kanun'da değişiklik yapılmasına ilişkin 626 sayılı KHK ve Plan ve Bütçe Komisyonu Raporu' görüşülürken, ısrarla söz talebinde bulunmuş ve Meclis kürsüsünden yaptığı konuşmasında, görüşülen gündem konusunun tamamen dışına çıkarak, Türk Silahlı Kuvvetleri'ni antidemokratik devletlerin orduları ile mukayeseye yeltenmiş, yüce Meclis kürsüsüne yakışmayacak şekilde 'Türkiye, sütü bozuk bir 28 Şubat sürecinden sonra geldiği noktada bugün debelenmektedir, çırpınmaktadır. Bunu aşmak zorundayız' şeklindeki sözleri ile hedef aldığı Türk Silahlı Kuvvetleri'ni manevi şahsiyetini alenen tahkir ve tezyif etmiştir. Bu ifadelerin görüşülen gündem konusu ile hiçbir ilgisinin bulunmadığı, yasama dokunulmazlığı kapsamında mütalaa edilemeyeceği ve ağır ceza gerektiren bir suç niteliğinde olduğu açıkça anlaşılmıştır. 
     Bu nedenlerle, adı geçen milletvekili hakkında Türk Ceza Kanunu'nun TCK 159. maddesi uyarınca gerekli yasal işlemin yapılmasını...'' 
     TCK'nın 159. maddesi 
     Sobacı hakkında işlem yapılması istenen TCK'nın 159. maddesi şöyle 
     ''Türklüğü, Cumhuriyeti, Büyük Millet Meclisi'ni, hükümetin manevi şahsiyetini, bakanlıkları, devletin askeri veya emniyet muhafaza kuvvetlerini veya adliyenin manevi şahsiyetini alenen tahkir ve tezyif edenler, 1 seneden 6 seneye kadar ağır hapis cezası ile cezalandırılır. 1. fıkrada beyan olunan cürümlerin irtikabında muhatap sarahaten zikredilmemiş olsa bile onlara matufiyetinde tereddüt edilmeyecek derecede karineler varsa tecavüz sarahaten vuku bulmuş addolunur. Türkiye Cumhuriyeti Kanunlarına veya Büyük Millet Meclisi kararlarına alenen sövenler, 15 günden 6 aya kadar hapis ve 100 bin liradan 500 bin liraya kadar ağır para cezası ile cezalandırılır. Bu fıkrada yazılı para cezası, 30 misline çıkarıldı 
     Türklüğü tahkir, yabancı memlekette bir Türk tarafından işlenirse,verilecek ceza üçte birden yarıya kadar artırılır.'' 
     Basın açıklaması yumuşatıldı 
     AA haberine göre, Genelkurmay Başkanlığı'nın Bekir Sobacı'nın konuşmasından büyük rahatsızlık duyduğu, ancak bu rahatsızlığı ülkenin içinde bulunduğu ekonomik ve siyasal koşullar nedeniyle çok yumuşatılmış bir şekilde yaptığı basın açıklamasıyla kamuoyuna duyurduğu öğrenildi. 
     Açıklamanın yumuşatılmasının en önemli nedeni olarak da, söz konusu koşullara yeni bir kriz eklemek istenilmemesi ve siyasal havanın daha çok gerginleşmesinin arzu edilmemesi gösterildi. Genelkurmay'ın, başta irticai olmak üzere, tüm zararlı unsurların Türkiye'de gerginlik politikası izlemek istediği ve bunu rejim aleyhinde kullanmak amacında olduğunu düşündüğü ifade edilerek, ''Ancak, Genelkurmay'ın yapılan saldırıyı sessiz bırakmak da istememesi nedeniyle kamuoyuna yansıyan açıklamanın'' yapıldığı ve ''Takdirin, halkın sağduyusuna bırakıldığı'' kaydedildi. 
     
     




</TEXT>
</DOC>
