<DOC>
<DOCNO> 21445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/ekonomi/eko03.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Reformlar olmazsa istifa ederim 
</HEADLINE>
<TEXT>

Bakan Derviş, Financial Times gazetesine destek olmazsa istifa edeceğini söylerken gece basın toplantısında "programı yarıda bırakmak hata olur" dedi 
     EKONOMİ SERVİSİ 

     Devlet Bakanı Kemal Derviş, hükümetin yeni 8 milyar dolarlık IMF kredisini almak için hazırlanan yapısal reformları uygulayamadığı takdirde istifa edeceğini bildirdi. 
     Devlet Bakanı Derviş, Financial Times gazetesi ile yaptığı söyleşide, gazetenin üç partili koalisyonun reformların uygulanması konusunda anlaşmazlığa düşmesi ve programın aksaması karşısında ne yapacağı şeklindeki sorusunu, "istifa ederim" şeklinde yanıtladı. 
     
     Bir daha yardım gelmez 
     Derviş, iki yıl içinde üç kez ekonomik kriz yaşayan Türkiye’ye yapılan üçüncü mali yardımın, uluslararası topluluk tarafından isteksizce kabul edildiğini ve bir daha tekrarlanmasının mümkün görünmediğini kaydetti. 
     "Türkiye’deki herkesin, desteğin büyüklüğünü anladığını sanmıyorum" ifadesini kullanan Bakan Derviş şöyle devam etti "Yıl sonuna kadar gayri safi milli hasılanın yüzde 80’ine yaklaşması beklenen kamu borçlarının ödenmemesi ya da enflasyona karşı mücadeleyi bırakmak tek alternatif olacaktır." 
     
     Başarı şansı yüksek 
     Derviş, yolsuzluktan ve popülist politikalardan bıkan halkın programa eşi görülmemiş bir destek verdiğini bu nedenle "programın başarı şansının bulunduğunu" açıkladı. 
     Gazete, kamuoyu araştırmalarını kaynak göstererek verdiği bilgide Türkiye’de yapılacak bir genel seçimde mevcut beş siyasi partinin hiçbirinin yüzde 10 barajını aşamayacağını ancak Derviş’in başında olacağı bir partinin yüzde 51.7 oy alacağını da yazdı. 
     
FINANCIAL TIMES 
     En büyük tehlike rant çevreleri 
     Financial Times gazetesi söyleşide, Bakan Derviş’in "programın başarısı, verilen desteğin sosyo-politik dinamiklerine bağlı olacak" şeklindeki sözlerine dikkat çekerken, "Program başarılı olursa, bu Türkiye için bir dönüşüm olacaktır. Başarısız olursa da, başkalarının üzerine kalacaktır" dediğini yazdı. 
     Bakan Derviş’in, bir önceki IMF destekli programın başarısız olma nedenini, "koordinasyon ve sahiplenme" eksikliğine bağladığını yazan gazete, eski programın siyasetçilerden çok bürokratlarca uygulandığını hatırlattı. 
     
     Yolsuzluklar 
     Herkesin, "gelin bu durumu düzeltelim" görüş ve istekliliğinde olduğunu belirten Derviş’in reform çalışmaları içinde olduğunu hatırlatan gazete, bütün bunların siyasetin, devlet kurumlarını kendi amaçları doğrultusunda kullanmasına engel olmak için yapıldığını bildirdi. 
     Derviş’in, halkın "ekonomiyi politikadan ayırmak, rant sistemi ve yolsuzluklara engel olmak" şeklindeki mesajlara güçlü destek verdiğini belirttiğini de kaydeden gazete, Bakan’ın özellikle Antalyalı bir çiftçi tarafından verilen "Bankaları batıranları yakalayın ve bu paraları devletin cebine koyun ve gerçekten sorunları çözmeden bize çözdüğünüzü söylemeyin" şeklindeki sözlerine önem verdiğini ifade etti. 
     
     Siyasi hırsı yok 
     Gazete, Derviş’in yeni programın engellenmesi konusunda, üstü kapalı şekilde "çıkar ve rant çevrelerinden" kuşku duyduğunu öne sürdü. Gazete, Derviş’in "Programın başarısı verilen desteğin sosyo - politik dinamiklerine bağlı" şeklindeki sözlerine dikkat çekerken, Bakan’ın "Bu program için en büyük tehlike, rant çevrelerinin onu rayından çıkarması olacaktır" dediğini bildirdi. FT’de yer alan ayrı bir haberde Derviş "dünyanın güvendiği son Türk" olarak lanse edildi. 
     
     



 EKONOMİ 






















</TEXT>
</DOC>
