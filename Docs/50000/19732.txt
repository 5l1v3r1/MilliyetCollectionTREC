<DOC>
<DOCNO> 19732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sonspo21.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir polisi Göztepe-Diyarbakırspor maçı için alarmda 
</HEADLINE>
<TEXT>

     İkinci Futbol Ligi Yükselme Grubu'nda yarın yapılacak Göztepe-Diyarbakırspor karşılaşmasında, 1152 polis görev yapacak. 
     Alınan bilgiye göre, ''haftanın maçı'' olarak değerlendirilen karşılaşma öncesinde, İzmir Emniyet Müdürlüğü bazı önlemler aldı. İzmir Emniyet Müdür Yardımcısı Fikret Torun yönetiminde stat çevresinde ve içinde bin 152 polis görevlendirildi. 
     Seyirciler, Silo Kavşağı ve Şehitler Caddesi Sümerbank önünde oluşturulan 2 noktadan tek tek arandıktan sonra stada alınacak. Bu arama noktalarında 100'er polis görev yapacak. Biletsiz kişiler, kesinlikle stat çevresine sokulmayacak. Stat çevresinde araç parkına da izin verilmeyecek. Protokol ve basın araçları, TCDD'ye ait park yerine konulacak. Karşılaşmada, Diyarbakırsporlu taraftarlar balkon tribününe alınacak. 
     Öte yandan İzmir İl Jandarma Komutanlığı'na bağlı takviye ekiplerin Kültürpark'ta konuşlandırılacağı da öğrenildi. 
     
     
     







</TEXT>
</DOC>
