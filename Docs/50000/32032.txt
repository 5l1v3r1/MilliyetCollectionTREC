<DOC>
<DOCNO> 32032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/son/soneko04.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Heyeti pazartesi günü Ankara'da temaslara başlayacak 
</HEADLINE>
<TEXT>

     Uluslararası Para Fonu IMF Türkiye Masası Şefi Juha Kahkohen başkanlığındaki IMF heyeti, Stand-By düzenlemesi'nin 9. gözden geçirme görüşmeleri için 16 Temmuz Pazartesi günü Ankara'da temaslarına başlayacak. 
     IMF heyeti, ziyareti boyunca ekonomi ile ilgili kurum ve kuruluşlarda temaslarda bulunarak, uygulanmakta olan Güçlü Ekonomiye Geçiş Programı çerçevesinde Türkiye ekonomisindeki son gelişmeleri değerlendirecek. 
     Edinilen bilgiye göre heyet, yaklaşık 10 gün Türkiye'de kalarak, son ekonomik gelişmeler konusunda bilgi alacak ve ekonomik programda öngörülen hedeflerden, ikinci altı aylık dönemde gerçekleşmesi güç görünenlerin revize edilmesi üzerinde çalışacak. 
     IMF heyetinin ziyaretinin tamamlanmasının ardından, IMF İcra Direktörleri Kurulu'nun, 9. Gözden Geçirme'nin tamamlanmasına ilişkin olarak toplanacağı belirtiliyor. 
     İcra Direktörleri Kurulu'nun, bu ay sonunda ya da gelecek ay başında toplanarak, 1.5 milyar dolarlık kredi diliminin serbest bırakılmasını ele alması bekleniyor. 
     Diğer 3'er milyar dolarlık dilimler ise 20 Eylül ve 15 Kasım tarihlerinden sonra serbest bırakılacak. 
     IMF yönetimi, 3,8 milyar dolarlık ilk dilimden sonraki dört kredi diliminin serbest bırakılmasının, program hedefleriyle ilgili gözden geçirmelerin sonuçlarına bağlı olacağını vurgulamıştı. 






</TEXT>
</DOC>
