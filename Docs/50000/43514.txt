<DOC>
<DOCNO> 43514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/guncel/gun02.html </URL>
<DATE> 2001/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin’in 50 - 60 ülkede yüzlerce canlı bombası var... 
</HEADLINE>
<TEXT>
Uykudan eyleme 
Usame bin Ladin’e bağlı olarak çalışan militanlar, bulundukları ülkelerde herkes gibi sıradan bir hayat sürüyor. İşe gidip tatillerde eğleniyorlar. Eylem emri geldiğinde ise, hedefe yöneliyorlar 
     DIŞ HABERLER SERVİSİ 

     O uğursuz emir 1998 yılının yazında geldiğinde her biri kendi halinde bir hayat sürüyordu. Birincisi Sudan’daydı ve bir ithalat - ihracat şirketini işletiyordu. İkincisi Kenya sahillerinde balıkçılıkla uğraşmaktaydı. Ve üçüncüsü. O da Afganistan’ın geçit vermeyen dağlarında uzun zaman askeri eğitim görmüştü. 
     Amerikan Federal Mahkeme kayıtlarına göre, sıcak bir yaz günü Kenya’nın başkenti Nairobi’de bir araya geldiler. Ve onların bir araya gelmesiyle Usame bin Ladin’in o ölümcül hücrelerinden biri ortaya çıkmış oldu. Bu, Kenya ve Tanzanya’daki Amerikan elçiliklerinin yerle bir edilmesiyle sonuçlandı. 12’si Amerikalı olmak üzere 224 kişi öldü, 4 bine yakın insan yaralandı. 
     
     Uyanma zamanı 
     Kesin olan bir tek şey vardı, o da, militanlar eylem emrini alana kadar herkes gibi sıradan bir hayat sürmekteydi. Herkes gibi para kazanmaya çalışmakta, evine gidip televizyon izlemekte veya arkadaşlarıyla buluşup eğlenmekteydi. Yani "uyumaktaydı". Ne zaman ki eylem emri gelmişti, adeta bir anda başka birer insan olarak her şeyleriyle hedefe yönelmişlerdi. 
     
     İkiz kuleler 93’de de hedefti 
     Dünya Ticaret Merkezi’ne karşı girişilen 1993’teki eylemde de "işinde gücünde", " uyuyan" insanlar çıkmıştı. Yine son saldırılarda adı geçenlerin, "uyuyan" hücrelere bağlı oldukları ortaya çıktı. Bin Ladin’le ilgili geniş bir kitap yazan Amerikalı terör uzmanı Michael Swetnam’a göre, sadece ABD topraklarında Suudi asıllı teröriste bağlı yüzlerce "uyuyan" hücre bulunuyor. 11 Eylül’deki korkunç saldırılardan hemen bir gün önce Amerikan Kongresi’ne sunulan bir rapor ise çok daha ileri gidiyor. Ortadoğu uzmanı Kenneth Katzman tarafından hazırlanan bu raporda, dünya çapında Bin Ladin’e bağlı militanların 50 ila 60 ülkede faaliyet gösterdiği belirtiliyor. 
     
Kenya’da da aynı yöntem uygulandı...      Ağustos 1998’de Kenya ve Tanzanya’yı savaş alanına döndüren saldırıların failini arayan Washington, suçluyu sonunda buldu Usame bin Ladin. 224 kişinin ölümüne yol açan bu saldırıları da üç ülkede yaşayan Ladin’in üç militanın yaptığı bildirildi. Dünya Ticaret Merkezi’ne 1993’te yapılan saldırının ardında da uzun süre kendi halinde yaşayan teröristler çıktı. 
     
Sahte cennet’in fedaileri      İSTANBUL MİLLİYET 

     Ortadoğu’nun en ünlü tarihi kişiliklerinden, romanlara konu olan Hasan Sabbah, kurduğu örgütle ve tasarlayıp gerçekleştirdiği siyasal cinayetlerle hükümdarlara bile korku salmıştı. Nizamülmülk’ün de bulunduğu, kendisine karşı olan birçok devlet adamını öldürtmüştü. İran’da sarp kayalıklarda kurulu Alamut Kalesi’ne çekilen Sabbah, çevresindekileri cenneti yeryüzünde kurmak için görevlendirildiğine inandırdı. Kalenin bir köşesinde "cennetten bir köşe" olarak nitelendirilen bahçeye köle pazarlarından satın alınan kızlar yerleştirilmişti. Fedailer bahçeden habersiz yaşardı. Sabbah, bir gün bir fedaisine cennete gönderileceğini müjdelerdi. Onlara dövülmüş haşhaş katılmış bal şurubu içirip, kendinden geçirdikten sonra bu bahçeye taşıtırdı. Nerede olduklarını anlayamayan fedailer kızların huri olduklarına ve cennette bulunduklarına inanırlardı. Daha sonra geri götürülen fedailere ölünce oraya gidecekleri söylenirdi. Böylece fedailer ölüme seve seve giderler ve her istenileni yaparlardı. 
     



 GÜNCEL 





















</TEXT>
</DOC>
