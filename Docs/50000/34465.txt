<DOC>
<DOCNO> 34465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/ekonomi/eko06.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar Türkiye’ dedi, satış patladı 
</HEADLINE>
<TEXT>

Tur Operatörleri Derneği Genel Sekreteri Hüseyin Baraner, Almanya’dan Türkiye’ye turist taşıyan bazı tur operatörlerinin satışlarını yüzde 100 artırdıklarını söyledi 
     Almanya’dan Türkiye’ye turist taşıyan tur operatörleri, Türkiye turizm pazar paylarını yüzde 40 ile yüzde 100 arasında artırdılar. Tur Operatörleri Derneği Genel Sekreteri Hüseyin Baraner, Almanya’dan Türkiye’ye turist gönderen tur operatörlerinin Türkiye satışlarının 3 kat artmasının, tur operatörlerinin 2002 turizm sezonuna daha ciddi yaklaşmasına neden olduğunu belirtti. 
     Baraner, 2001 turizm sezonu başında Almanya’daki tur operatörlerinin Türkiye pazar paylarını yüzde 20 artmasını hedeflediklerini ama Türkiye’ye olan ilginin beklenenden çok fazla gerçekleştiğine dikkat çekti. Baraner, "Almanya’dan Türkiye’ye en fazla turist taşıyan tur operatörleri arasında olan TUİ, Türkiye satışını yüzde 60 artırırken, Neckermann ise yüzde 96, Öger Tours yüzde 95, GTİ yüzde 95, Nazar Yüzde 40, FLY yüzde 60, AllTours ise yüzde 100 artırdı" dedi. 
     
     Türkiye ikinci 
     Almanya’da 23 bin parekendeci satış noktası olduğunu ifade eden Hüseyin Baraner, bu satış noktalarında en çok aranan ülkeler arasında Türkiye’nin İspanya’dan sonra ikinci geldiğini, bu yıl Türkiye’nin Yunanistan’dan çok daha fazla ilgi gördüğünü belirtti. Türkiye’nin Almanya pazarında en çok aranılan ülke konumuna da geldiğine değinen Baraner, şöyle konuştu 
     "Türkiye, İspanya’nın Almanya pazar payından yüzde 6, Yunanistan,Fas, Tunus, Mısır ve İsrail’in pazar payından ise yüzde 10 aldı. Yani bu ülkelere giden Alman turistlerin yüzde 10’u bu yıl Türkiye’ye geliyor. Geçen yıl 2.2 milyon Alman turist Türkiye’ye gelmişti. Bu yıl 3.5 milyon Alman turist gelecek. Türkiye’nin turizmdeki bu başarısını gören tur operatörleri, uçaklarını 2002 yılı için Türkiye pazarına yönlendirmeye başladılar. 1999 yılında haftada 10 uçağı bile Türkiye’ye uçuramayan tur operatörleri, 2001 yılında haftada yüzlerce uçağı Türkiye’ye uçurabiliyorlar." 
     



 EKONOMİ 




























</TEXT>
</DOC>
