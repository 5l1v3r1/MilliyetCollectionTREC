<DOC>
<DOCNO> 48937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sondun15.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban ''Muhalif komutan Abdülhakk'ı idam ettik'' 
</HEADLINE>
<TEXT>

     Taliban yönetimi, CİA tarafından ayaklanma örgütlemes için Afganistan'a gönderilen muhalif komutanlardan Abdülhakk'ı idam ettiğini bildirdi. 
     Taliban sözcüsü, Sovyet işgaline karşı verilen mücadelenin önde gelen isimlerinden Abdülhakk'ın, Taliban güçleri tarafından idam edildiğini açıkladı. 
     Taliban'ın resmi Bahtar haber ajansı ise, bu sabah yakalanan Abdülhakk'ın kaçmaya çalışırken vurulduğunu bildirdi. 
     Abdülhakk özellikle Sovyet işgali sırasında kahramanlığı ile Afganistan'da bir efsane isim haline gelmişti. Devrik Krala yakınlığı ile bilinen Abdülhakk CİA tarafından güneydeki Peştunları Taliban yönetimine karşı ayaklandırması için destekleniyordu. 
     
     Taliban'ın açıklaması 

     Taliban rejimi, yakaladığı Afgan muhalif komutanlarından Abdülhakk'ı beraberindeki 2 kişiyle birlikte idam ettiğini açıkladı. 
     Taliban Enformasyon Bakanı Abdülhinan Hemat, ''bir isyan başlatmak üzere ülkeye sızan Abdülhakk'ın 2 kişiyle birlikte öldürüldüğünü'' söyledi. 
     Abdülhakk'ın kalaşnikofla vurulduğunu kaydeden Hemat'a göre, Afgan komutanın üzerinden çok önemli belgeler çıktı. 
     Hemat, Abdülhakk'ın üzerinden uydu telefonu ve yüksek miktarda dolar çıktığını belirterek, ''Üzerinde adamlarıyla ilgili belgeler de bulundu. Bu belgeler çok işimize yarayacak'' dedi. 
     Bu arada, Taliban'ın haber ajansı Bahtar, Abdülhakk'ın Taliban askerleri tarafından vurularak öldürüldüğünü duyurdu. Haberde, Abdülhakk'ın kaçmaya çalıştığı ve beraberindeki 2 ya da 3 kişiyle birlikte kurşun yağmuruna tutulduğu, hepsinin öldüğü belirtildi. 
     Taliban yetkilileri daha önce, Abdülhakk'ın bu sabah Kabil'in 35 kilometre güneyinde Logar eyaletindeki Azra'da yakalandığını açıklamıştı. 
     Abdülhakk'ın, eski Kral Zahir Şah'ın barış planına destek aramak için Afganistan'da olduğu sırada Taliban askerlerince yakalandığı ve Celalabad'da olduğu bildirilmişti. Ancak, Afgan komutanın, eski Kral Zahir Şah için ve Taliban karşıtı nedenlerle Peştun kabileler arasında destek toplam için 21 Ekim'de Afganistan'a girdiği ve beraberinde 7 kişinin bulunduğu öne sürülüyor. 
     Afgan İslami ajansına göre, Abdülhakk yakalandığı sırada at sırtında kaçmaya çalıştı. 
     Celalabad'da tanınmış bir aileye mensup olan ve daha önce bir ayağını mayına basarak kaybeden Abdülhakk, Sovyetler Birliği'nin Afganistan'ı işgal ettiği dönemlerde, Peşaver'de üslenen Afgan mücahit gruplarından birinin komutanı olarak ün yapmıştı. 
     






</TEXT>
</DOC>
