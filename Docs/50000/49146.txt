<DOC>
<DOCNO> 49146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sontur07.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Menemen'de fidye için kaçırılan genç operasyonla kurtarıldı 
</HEADLINE>
<TEXT>

     İzmir'in Menemen İlçesi'nde 4 gün önce kaçırılan ve ailesinden 500 milyar lira fidye istenen Cemil Karakaş 23 , sabaha karşı düzenlenen operasyonla kurtarıldı. 
     Alınan bilgiye göre, Çiğli İlçesi'nde operasyon düzenleyen İl Jandarma Komutanlığı'na bağlı sivil ekipler, Organize Sanayi Bölgesi'nde gerçekleştirdikleri operasyonda, bir işyerinde rehin tutulan Cemil Karakaş'ı sağ olarak kurtardılar. Evde bulunan Fedai D, gözaltına alındı. Aramada, iki takım askeri elbise ele geçirildi. 
     Cemil Karakaş, jandarmalarca babası Haydar Karakaş'a teslim edildi. 
     İl Jandarma Komutanı Kıdemli Albay Feyyaz Alev, Celil Karakaş'ın kurtarıldığını, sağlık durumunun iyi olduğunu, olayla ilgili 3 kişinin gözaltına alındığını ve bir kişinin de arandığını bildirdi. 
     Kıdemli Albay Feyyaz Alev, soruşturmanın sürdürüldüğünü, gözaltındakilerin ifadelerine başvurulduğunu ve geniş basın açıklaması yapılacağını sözlerine ekledi. 
     Öte yandan, operasyon yapan sivil jandarma ekipleri, Çiğli Organize Sanayi Bölgesi'nde, ''dur'' ihtarına uymayan 35 P 7145 plakalı kamyonete ateş açtılar. ''Fidye olayının sanıklarından oldukları'' iddiasıyla açılan ateşte, kasığından yaralanan Tevekelli T, sürücü Mehmet Y. ile olay yerinden kaçarak, polis karakoluna gittiler. Karakolda, ''Bizi silahlı 3 kişi durdurmak istedi, kaçınca da arkamızdan ateş ettiler'' şeklinde ifade verdikleri öğrenilen iki kişinin, Karşıyaka Nöbetçi Cumhuriyet Savcısı'nın talimatıyla ifadeleri alındı. Ateş açan jandarma astsubayların ifadelerinin de Askeri İnzibat görevlilerince alındığı ve Tevekelli T. ile Mehmet Y'nin jandarmaya teslim edildiği öğrenildi. 
     Menemenli çırçır fabrikası sahibi Haydar Karakaş'ın 23 yaşındaki oğlu Celil Karakaş, Kesikköy'deki tarlada traktörle çift sürerken kaçırılmış ve aileyi telefonla arayan kişiler, 500 milyar lira fidye istemişlerdi. 
     






</TEXT>
</DOC>
