<DOC>
<DOCNO> 32380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur29.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Seda Sayan ve Gönül Yazar'a düğün sorgusu... 
</HEADLINE>
<TEXT>

     İstanbul Defterdarlığı'nın basında ''1 milyon dolarlık sünnet düğünü'' olarak yer alan Galatasaray Adası'ndaki düğüne ilişkin başlattığı vergi incelemesi kapsamında, sanatçılardan Seda Sayan ve Gönül Yazar'ın da ifadesine başvuruldu. 
     Defterdarlığın Vatan Caddesi'ndeki ek hizmet binasına ayrı ayrı gelen Seda Sayan ile Gönül Yazar, burada vergi denetmenliği birimine çıktılar. 
     Sayan ile Yazar'ın, Bedrettin Ekdi'nin oğlunun sünnet düğününe ilişkin başlatılan inceleme kapsamında ifadelerinin alındığı belirtildi. 
     Ses sanatçısı Seda Sayan, düğün sahibinden kesinlikle para almadığını söyledi. 
     Düğüne geç katıldığını belirten Sayan, ayağındaki rahatsızlık nedeniyle düğünde fazla kalamadığını anlattı. Düğünün organizasyonunu arkadaşı olan, ''Sisi'' lakaplı Seyhan Soylu'nun yaptığını belirten Sayan, ''Sisi'yi kıramadığım için düğüne katıldım'' dedi. Sanatçılardan Oya Aydoğan, Ayhan Aşan ve Sibel Turnagöl ile organizatör Seyhan Soylu'nun daha önce ifadesi alınmıştı. Defterdarlık yetkilileri, düğüne katılan diğer sanatçıların da ifadelerine başvurulacağını belirttiler. 







</TEXT>
</DOC>
