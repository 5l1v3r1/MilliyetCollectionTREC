<DOC>
<DOCNO> 35990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/spor/spo04.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cafer tartışması 
</HEADLINE>
<TEXT>

     BORDO - Mavili yönetim ve teknik heyette, parayı beğenmeyerek kenti terk eden Cafer konusunda tartışma başladı. Başkanı Özkan Sümer’in, "500 milyara imza atarsan, kapımız sana açık, aksi takdirde gidebilirsin" dediği Cafer için Futbol Şubesi Sorumlusu Serdar Bali, "Bu parayı kabul edip, imza atarsa sorun çıkarmaya gerek yok" dedi. Ancak yönetimin İstanbul kanadı, bu futbolcunun takımın havasını bozacağını savundu ve dönmemesini istedi. 
     SADİ Tekelioğlu daha önce "Kefilim" dediği Cafer için "Sistemimize uymazsa, gözden çıkarırız" açıklaması yaptı. Ancak Tekelioğlu’nun, yöneticilere de "Gol sorunumuzu çözer. Ona bir şans vermek gerekir" dediği kaydedildi. Teknik Direktör Sadi Tekelioğlu’nun yardımcılarından bazılarının da, "Sorunlu futbolcu. Kontrol edilmesi zor. Takıma zarar verebilir. Takım arkadaşlarıyla idmanlarda bile sürekli didişiyor" diye konuştukları bildirildi. 
     
     Ödeme sorunu 
     YÖNETİMİN para sıkıntısını bir türlü aşamaması nedeniyle futbolculara ödeme yapamaması moralleri bozdu. Takımda geçen sezon forma giyen futbolcuların nisan ve mayıs aylarına ait 1.5 trilyona yakın alacakları bulunduğu belirtildi. Yeni sözleşme yapan futbolculara da en az 2 trilyona yakın peşinat verilmesi gerektiği kaydedildi. 
     



 SPOR 























</TEXT>
</DOC>
