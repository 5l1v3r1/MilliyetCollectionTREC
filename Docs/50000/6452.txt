<DOC>
<DOCNO> 6452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/son/soneko03.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası borsalarda Dolar ve altın yükseldi 
</HEADLINE>
<TEXT>

     Uluslararası borsalarda geçen hafta hisse senetleri fiyatları düşerken, ABD Doları, Kanada Doları dışındaki önemli paralar karşısında değerlendi, altın fiyatları yükseldi. 
     Petrol fiyatlarında 5 haftadır görülen yükselme, bu hafta da devam etti. 
     Teknoloji şirketlerinden gelen kötü berler ve ABD ekonomisinin yavaşlamasından duyulan kaygılar nedeniyle New York Borsası haftayı düşüşle tamamladı. 
     Borsada hafta boyunca ''Eski Ekonomi'' denen sanayi ve finans sektörlerinin göstergesi Dow Jones Endeksi 82.65 puan ya da yüzde 0.8 azalarak 10,781.45 puana, ''Yeni Ekonomi'' denen yüksek teknoloji şirketlerinin hisse senetlerini izleyen Nasdaq Endeksi 189.53 puan ya da yüzde 7.1 azalarak 2,470.97 puana indi. 
     Her iki endekste geldikleri bu seviyelerle 12 ay önce bulundukları noktaya gerilemiş oldu. 
     Borsanın keyfisizliği, esas olarak bilgisayar sektöründen gelen kötü haberlerden kaynaklandı. Özellikle dünyanın 2. büyük kişisel bilgisayar şirketi Dell ile cep telefonu ve yarı iletken üreticisi Motorola'nın maliyetlerini kısmaya ve önemli sayıda işçi çıkarmaya hazırlandıklarının duyulması, yatırımcıların taknoloji hisselerinden uzaklaşmasına yol açtı. 
     Londra Borsası'nda FTSE 100 Endeksi hafta başına göre 41.8 puan azalışla 6,164.3 puanda kapanırken, haftayı 6,497.07 puanda tamamlayan Frankfurt Borsası'nın DAX Endeksi'nin haftalık kaybı 114.13 puandı. Tokyo Borsası'nın Nikkei Endeksi de 280.8 puan kaybettiği haftayı 13,422.83 puanda bitirdi. 
     Petrol fiyatlarında Petrol İhraç Eden Ülkeler Örgütü OPEC üretimi 1 Şubat'ta kısma kararı almasında sonra başlayan yükselme, bu hafta da devam etti. 
     Tüm petrol türlerinin fiyatı içi gözterge niteliğindeki Brent türü petrolün varil fiyatı Perşembe günü 30 doları aşarak son iki ayın en yüksek seviyesine çıktı. Brent petrolünün varil fiyatı Cuma günü bir miktar ucuzlayarak 29.25 dolara düşse de bu rakam, önceki Cuma günü aldığı fiyatı hala 10 sent üzerindeydi. 
     
     



</TEXT>
</DOC>
