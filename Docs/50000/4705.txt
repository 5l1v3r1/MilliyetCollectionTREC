<DOC>
<DOCNO> 4705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/ekonomi/eko04.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi mahallesinde bir sosyete kebapçısı 
</HEADLINE>
<TEXT>

TİKE, Şaşkınbakkal ve Levent’ten sonra üçüncü restoranını Güneşli'de açtı. TİKE Bussiness adı verilen restoran diğer ikisine göre yüzde 10 daha ucuz 
     EYLEM TÜRK 

     Sosyete kebabçısı TİKE, Levent ve Şaşkınbakkal'dan sonra üçüncü restoranını Güneşli'de hizmete soktu. Sanayi ve ticaret merkezi haline gelen Güneşli'de faaliyete giren restorana, bu amaçla "TİKE Bussiness" adı verildi. 
     Ziyal Plaza'da kurulan yeni TİKE'nin resmi açılışı ise yarın yapılacak. 
     Çevrede kurulu sanayi tesislerinden daha şimdiden büyük ilgi gören TİKE'de, çalışandan, yöneticilere kadar pek çok kişi, öğlen tatillerinde kebap keyfi çıkarıyor. 25 personelin çalıştığı TİKE Business'da, yemek servisi gün içinde 12.00 - 24.00 saatleri arasında veriliyor. 
     
     Cameron Diaz’ı da ağırladı 
     TİKE Business, Şaşkınbakkal ve Levent’teki diğer iki TİKE restoranlarıyla aynı mönüye sahip. Özel Adana kebabından baba gannuşa, ezmeli kebaptan, küşlemeye, çöp şiş ve dönere kadar onlarca çeşit et yemeğinin yanında haşlanmış içli köfte, mütebbel gibi çok özel mezeler de sunuluyor. 
     Ayrıca bu yemeklerin yanında yerli - yabancı içki de almak mümkün. TİKE Business'ın bir başka özelliği de fiyatların diğerlerine göre yüzde 10 indirimli olması. 
     The New York Times ve The Sunday Times tarafından İstanbul'daki en iyi restoran olarak seçilen TİKE'nin sahipleri ise Orhan Tekin, Mehmet Ali Burduroğlu ve Serap Yeşilfırat. 
     Bundan üç yıl önce Adanalı kuzenler tarafından İstanbul Levent'te kurulan TİKE'yi geçtiğimiz ay İstanbul'a gelen Charlie'nin Melekleri filminde rol alan ünlü yıldız Cameron Diaz da ziyaret etmiş, TİKE'nin sahibi Orhan Tekin'le yemek yemişti. 
     
     


 EKONOMİ 


















</TEXT>
</DOC>
