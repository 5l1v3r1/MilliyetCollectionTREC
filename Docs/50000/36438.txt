<DOC>
<DOCNO> 36438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sontur06.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Havai fişek köy düğünlerine kadar girdi 
</HEADLINE>
<TEXT>

     Düğün ve açılışlardaki gösteri organizasyonları, astronomik maliyetlere karşın hızla yayılıyor. 
     Unutulmayacak günleri renklendirmek ve konuklara keyifli dakikalar yaşatmanın maliyeti 100 milyon liradan başlıyor, 30 milyar liraya kadar çıkıyor. 
     Havai fişek, volkan, balon dekorasyonu, süslemeler, palyaço, hostes hizmetleri, sinevizyon gösterileri gibi her geçen yıl çeşidi artan organizasyonlar, önceki yıllarda olduğu gibi kent merkezleri ile de sınırlı kalmıyor, en ücra köylere kadar taşınıyor. 
     Kayseri'de gösteri organizasyonları düzenleyen Günışığı Organizasyon'un sahibi Bülent Kılıç, Anadolu'da klasik düğün ve açılışların yerini hızla görkemli organizasyonların almaya başladığını belirtti. 
     Özellikle havai fişeklere büyük ilgi duyulduğunu anlatan Kılıç, şunları söyledi 
     ''Havai fişekler artık sadece kent merkezlerinde değil, köylerde de semaları süslüyor. Köylere, uzaklığına göre kilometre başına 100 bin lira ek ücret alarak gidiyoruz. Yaz aylarında iş yoğunluğunun büyük bölümü kırsal kesimde geçiyor. Organizasyonlarda kırsal kesimin payı bu yıl yüzde 50'yi geçti.'' 
     Tanesi 55 milyon lira 
     Gösteri organizasyonları, konuklara keyifli saatler geçirirken, düğün ya da açılış sahiplerine büyük parasal yük getiriyor. Havai fişeklerin tanesi, yerden yükselmeleri, gökyüzüne açılmalarına göre 4,5 ile 55 milyon lira arasında değişen fiyatlara mal oluyor. Gökyüzüne 100 metreden 750 metreye kadar yükselen ve 50 ile 300 metrelik bir alana açılabilen havai fişeklerin bine yakın efekti bulunuyor. 
     Havai fişekler, gösteri merkezindeki yetkili kişilerden izin alınarak, sadece ehliyetli kişiler tarafından fırlatılabiliyor. Özellikle düğünlerde sünnet olan çocuk ya da evlenen kişilerin piste girişi sırasında yakılan volkanların fiyatı 8 ile 30 milyon lira arasında değişirken, en az 2 metre uzunluğunda olan ateş şelalesinin fiyatı 150 milyon liradan başlıyor. 
     Organizasyon firmaları, 3 saatlik animasyon yapan palyaço hizmeti için 30 ile 60 milyon lira arasında ücret talep ederken, kırsal kesime palyaço davet eden düğün sahibi, palyaço başına en az 100 milyon lira ücret ödemek zorunda kalıyor. 
     Düğün ve açılış mekanlarının vazgeçilmez süsü olan balon dekorasyonunun ise metresi 2,5 ile 4 milyon liraya, içi helyum gazı ile doldurulan uçan balonların tanesi ise 250 bin liraya mal oluyor. Balon dekarosyonunun en az 50 metre, uçan balon sayısının en az 200 adet olduğu hesap edilirse sadece balon bile önemli parasal yüke yol açıyor. 







</TEXT>
</DOC>
