<DOC>
<DOCNO> 14635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sontur14.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahtakale esnafı krizi protesto için İTO'ya yürüdü 
</HEADLINE>
<TEXT>

     Ekonomideki kriz nedeniyle Mahmutpaşa esnafından sonra bu kez Tahtakale esnafı İstanbul Ticaret Odası'na yürüdü. 
     ''Esnaf durma, birbirine sahip çık'', ''Hükümet istifa'' şeklinde sloganlar eşliğinde yürüyerek Eminönü'ndeki İTO binası önüne gelen Tahtakale piyasasındaki işyeri sahipleri, burada bir süre alkışlı protestoda bulundu. 
     Aralarında seçtikleri 5 temsilci İTO Başkanı Mehmet Yıldırım ile görüşen esnaflar, yaşadıkları ekonomik sıkıntılara çözüm bulunmasını istediler. Görüşme sonrasında, temsilcileri İTO'nun kapısına kadar uğurlayan Yıldırım da, ''Ben sizin yanınızdayım. Sizinle beraberim'' dedi. Esnaf daha sonra, toplu halde Tahtalake'ye doğru yürüyerek, olaysız bir şekilde dağıldı. 
     Alibeyköy'de de kepenk kapatan bir grup esnaf, ekonomik kriz nedeniyle protesto gösterisi düzenledi. 
     Alibeyköy işyeri bulunan esnaflar, sabah saatlerinde dükkanlarını açmayarak Cengiz Topel Caddesi üzerinde toplanmak istedi. Güvenlik kuvvetlerinin burada toplanmasına izin vermediği grup, daha sonra Alibeyköy Meydanı'nda biraraya geldi. ''Hükümet istifa, Derviş Amerika''ya yazılı pankart açan ve Devlet Bakanı Kemal Derviş'in at üzerinde temsili kovboy maketini taşıyan grup, hükümet aleyhine çeşitli sloganlar attı. Eyüp Ticaret Odası'na yürümek isteyen esnaf grubu, polisin buna izin vermemesi nedeniyle bir basın açıklaması yaptıktan sonra dağıldı. Gösteri sırasında polise direniş gösteren bazı kişilerin gözlem altına alındığı öğrenildi. Bu arada, Alibeyköy'de bulunan işyerlerinin, gösterinin tamamlanmasına rağmen açılmadığı görüldü. 




</TEXT>
</DOC>
