<DOC>
<DOCNO> 20721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sonspo06.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep Başkanı iddialı "Bu sene olmasa da şampiyon olacağız" 
</HEADLINE>
<TEXT>

     Gaziantepspor Kulübü Başkanı Celal Doğan, 3 sezon önce başlayan istikrarlı çıkış sürecinin tüm hızıyla sürdüğünü belirterek, ''Gidebileceğimiz yere kadar gideceğiz. Artık tekeller kırılmalı. Bu sezon olmasa bile bir gün mutlaka şampiyon olacağız'' dedi. 
     Celal Doğan, yaptığı açıklamada, futbolda şampiyonluğun belli takımların işi olmaktan çıkması gerektiğini, böyle bir gelişmenin Türk futbolunun ufkunu açacağını söyledi. 
     Yönetim kurulu, teknik kadro ve futbolcuların aynı hedef üzerinde birleştiğini ve sonuna dek gideceklerini ifade eden Doğan, hedefe giden yolda en önemli eksikliklerinin taraftar sıkıntısı olduğunu yineledi. 
     Gaziantepspor'un bu noktaya kolay gelmediğini, bir günde de taraftar desteği beklemelerinin yanlış olacağını kaydeden Doğan, şöyle devam etti 
     ''Deplasmanda Denizlispor'u 3-2 yenip kente dönüyor ve liderle farkı 3 puana indiriyoruz, takımı karşılayan olmadığı gibi, ellerinde bayraklarla Fenerbahçe'nin galibiyetini kutlayanların konvoyuyla karşılaşıyoruz. 
     Bu ayıp onlara yeter. Başarılarımızı sürdürüp, şampiyonluk ipini göğüslediğimizde bunları da çaşacağımıza inanıyorum. Bu kentte yaşayan herkes Gaziantepspor'a sahip çıkmak zorundadır. 
     Teknik kadro, yönetim ve futbolcular fiziki olarak bu yükü kaldırmaya hazırdır. İyi bir ekibe sahibiz tek eksiğimiz manevi destek. Teknik kadroma ve futbolcularıma güveniyorum.'' 
     
     'Sezon sonunu bekliyoruz' 
     Teknik direktör Sakıp Özberk ise Trabzonspor karşılaşmasını kazanarak Galatasaray karşısına yüksek moralle çıkmayı amaçladıklarını bildirdi. 
     Trabzonspor'un, son haftalarda çıkışa geçtiğini hatırlatan Özberk, ''Çok etkili isimlere sahip olan Trabzonspor da kazanmayı hedefliyor. Çok keyifli bir karşılaşma olacağına inanıyorum. Ancak, kazanan biz olmalıyız'' diye konuştu. 
     Batista ve Mustafa dışında eksikleri olmadığını vurgulayan Özberk, sözlerini şöyle sürdürdü 
     ''Sporda istikrar çok önemli. 5 sezondur iyi bir süreç yaşıyoruz. Tam bir profesyonel yönetim anlayışı var. Gaziantepspor Birinci, Gaziantep Büyükşehir Belediyespor İkinci, GASKİ Spor ise Üçüncü Ligde Gaziantep'i temsil ediyor. Bu 2 takım Gaziantepspor'un altyapısı konumunda. Ayrıca tesisleşmede çok önemli yol alındı. Bu takım her sezon zirveyi zorlayacak konumdadır.'' 
     Özberk, takımın elde edeceği başarıya göre yönetim kurulunun kendisine yeniden çalışma önerisinde bulunabileceğini ve profesyonel bir teknik adam olarak uzlaşma zemini arayabileceklerini sözlerine ekledi. 






</TEXT>
</DOC>
