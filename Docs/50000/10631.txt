<DOC>
<DOCNO> 10631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/son/sonspo05.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Scala tazminatını görüşmek üzere Beşiktaş'lı yöneticileri bekliyor 
</HEADLINE>
<TEXT>

     Beşiktaş Kulübü Yönetim Kurulu'nun, sağlık sorunlarını gerekçe göstererek görevden aldığı teknik direktör Nevio Scala, siyah-beyazlı yöneticilerle görüşmek üzere İstanbul'da bulunuyor. 
     Sağlık testlerinden geçmek üzere gittiği Münih'ten dün gece dönen İtalyan teknik adam, Beşiktaşlı yöneticilerin Gaziantepspor maçı için deplasmanda gitmeleri nedeniyle, bugün görüşme olanağı bulamadı. 
     Swissotel'de kalan Scala'yı, gün boyunca, kendisiyle birlikte görevine son verilen yardımcı antrenör Ziya Doğan ile tercüman Mustafa Gülen yalnız bırakmadı. Bir süre otelde görüş alışverişinde bulunan Scala, Doğan ve Gülen, daha sonra birlikte yemek yediler. Scala, dün gece olduğu gibi, bugün de gazetecilerin gelişmelerle ilgili ısrarlı sorularına yanıt vermekten kaçınırken, Beşiktaşlı yöneticilerle görüşmeden, medyaya açıklama yapmayacağını söyledi. Beşiktaşlı yöneticilerin, yarın İtalyan teknik adamla biraraya gelerek, tazminat konusunu görüşmeleri bekleniyor. 




</TEXT>
</DOC>
