<DOC>
<DOCNO> 33294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/spor/spo03.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Hazırız 
</HEADLINE>
<TEXT>

Sarı - Kırmızılı takımın teknik direktörü, İsviçre ve Almanya kamplarının çok iyi geçtiğini söyledi, Şampiyonlar Ligi için gerekli performansa ulaştıklarını kaydetti 
     GALATASARAY Teknik Direktörü Lucescu, Şampiyonlar Ligi maçlarının erken başlaması yüzünden yoğun bir çalışma trafiği yaşadıklarını vurguladı ve "Temmuz ayında oynamaya alışkın değiliz. O yüzden antrenmanların dozunu ağır tuttuk. Eksiklerimiz var ama Vllaznia maçı için hazırız" dedi. Turu kesinlikle geçeceklerini kaydeden Rumen hoca zorlu bir döneme girdiklerini de belirtti. 
     İSVİÇRE ve Almanya kamplarının çok iyi geçtiğini söyleyen Lucescu, "Bütün oyuncularım profesyonelce çalıştı" diye konuştu. Tecrübeli hoca, "Ancak tam hazır olabilmek için daha güçlü rakiplerle hazırlık maçları yapmalıyız. Galatasaray’ın bu sene yine başarılı olacağına inanıyorum. Ve takımda bulunan her oyuncuma da inanıyorum" ifadelerini kullandı. 
     
Perez’e yoğun bakım      ALMANYA’da yapılan çalışmalarda sağ arka adalesinden sakatlanan Fransız futbolcu Perez’in tedavisi tüm hızıyla devam ediyor. Bu oyuncunun çarşamba günü oynanacak olan Vllaznia maçına yetiştirilmesine çalışılıyor. Eğer Perez yetişmezse Teknik Direktör Lucescu bu bölgede Capone’ye şans verecek. Rumen hoca bu ihtimali düşünerek Brezilyalı oyuncuyla yakından ilgileniyor. 
     
Cim - Bom döndü      SARI - Kırmızılı takım Almanya’da dün sabah yapılan çalışmadan sonra akşam saatlerinde İstanbul’a döndü. Bir hayli yorgun oldukları gözlenen Galatasaraylı oyunculara Teknik Direktör Lucescu tarafından bir gün izin verildi. Sarı - Kırmızılı futbolcular pazartesi gününden itibaren tekrar topbaşı yapacaklar. Bu arada bonservisinde sorun olan Berkant Münih’e, Popescu ise Bükreş’e gitti. 
     
Mario Jardel bekleyişi      GALATASARAY, henüz bir kulüple anlaşma yapmayan Brezilyalı futbolcudan haber bekliyor. Jardel’in, Sarı - Kırmızılı yöneticilere yarına kadar transferde nasıl bir yol izleyeceği konusunda bilgi vereceği belirtildi. Brezilyalı futbolcu Marsilya ile sözleşme imzalamaya yanaşmazsa Galatasaray, bu oyuncuyu Şampiyonlar Ligi kadrosuna dahil edecek. 
     
Ünder’den olumlu rapor      YARDIMCI antrenör Bülent Ünder, Şampiyonlar Ligi ön eleme turunda karşılaşacakları rakipleri Vllaznia’yı eleyecek güçte olduklarını söyledi. Geçtiğimiz hafta içinde Arnavutluk’a giderek Vllaznia’yı mercek altına alan Ünder, Teknik Direktör Lucescu’ya edindiği bilgileri aktaracak, rakibin zayıf yönlerini anlatacak ve taktik açıdan yardım edecek. Bülent Ünder, "İşi İstanbul’da bitiririz" ifadesini kullandı. 
     

</TEXT>
</DOC>
