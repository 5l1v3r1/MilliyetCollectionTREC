<DOC>
<DOCNO> 43512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/guncel/agun.html </URL>
<DATE> 2001/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush dünyayı uyardı 
</HEADLINE>
<TEXT>
Bütün ülkeler tercihini yapsın’ 
Başkan Bush, Kongre'de yaptığı tarihi konuşmada tüm dünyaya seslenerek, "Bundan böyle ya bizimlesiniz, ya da teröristlerle" dedi 
     YASEMİN ÇONGAR 

     ABD Başkanı George W. Bush, Kongre'nin olağanüstü oturumunda, tarihi nitelikte bir konuşma yaptı ve başta Afganistan'daki Taliban rejimi olmak üzere, tüm dünyaya ve Amerikan halkına, ülkesinin "yeni savaşı" konusunda kararlı mesajlar verdi. Bush'un Taliban rejimine açık bir meydan okuma niteliği taşıyan konuşması, Washington'un Afganistan'a askeri bir harekat planladığı konusunda kuşku bırakmayacak nitelikteydi. 
     
     'Pazarlık istemem' 
     Taliban'ın Afganları baskıya maruz bıraktığını söyleyen Bush, Taliban liderlerine isteklerini şöyle sıraladı Usame bin Ladin ve El Kaide örgütünün bütün liderlerinin yakalanıp teslim edilmesi, Afgan cezaevlerindeki yabancıların serbest bırakılması, bütün terör kamplarının boşaltılarak ABD'nin denetimine açılması. Bu taleplerin pazarlığa açık olmadığını belirten Bush, "Aksi halde, Taliban liderleri de teröristlerle aynı kaderi paylaşırlar" dedi. 
     Bush orduya da "Savaşa hazır ol" emri verirken, savaşın, kara birliklerini içerebileceğini, Amerikan halkının da kayıp vermeye hazır olması gerektiğini ifade etti. Bush'un Afganistan dışında hedef ülke göstermediği, özellikle Irak'tan bahsetmediği dikkat çekti. Ancak ABD Başkanı, "Bugünden itibaren terörü destekleyen her ülkeyi, düşman rejim sayacağız" dedi ve ekledi "Ya bizimlesiniz, ya teröristlerle birliktesiniz." 
     
     'Kavgayı kazanacağız' 
     Verecekleri kavganın Müslüman halklara yönelik olmadığını da dile getiren Bush, Ortadoğu'daki radikal İslamcı gruplarla ilgili olarak, "Suudi Arabistan'daki, Mısır'daki, Ürdün'deki rejimleri devirmek istiyorlar. İsrail'i bölgeden atmak istiyorlar" dedi. El Kaide örgütünün Mısır İslami Cihadı ve Özbekistan İslami Hareketi ile bağlantılı çalıştığına da dikkat çeken Bush, kavgadan yılmayacaklarını ve yenilmeyeceklerini özellikle vurguladı. 
     
Terör eylemleri Bush'u parlattı      ABD Başkanı George Bush'un yerel saatle önceki akşam Kongre'deki konuşmasından sonra yapılan kamuoyu yoklaması, halkın büyük bölümünün, Bush'u desteklediğini ortaya koydu. ABC NEWS ile Washington Post'un anketine göre, Bush'un konuşmasını halkın yüzde 79'u izlerken, bu oranın son 10 yıldır bir başkanın konuşmasının aldığı en yüksek izleyici oranı olduğu belirtildi. Ankete katılan 526 kişinin yüzde 91'i Bush'un saldırılara yanıtını desteklediğini belirtti. 
     
Güvenlik için yeni bakanlık      ABD Başkanı George W. Bush, teröre karşı güvenlik düzenlemelerinin sıkılaştırmasını ve daha iyi koordine edilmesini sağlamak amacıyla, bakan statüsünde yeni bir yetkili atama kararı alındığını açıkladı. Bu göreve, yakın arkadaşı ve olası bir ikinci görev döneminde başkan yardımcısı adayı olması beklenen Pennsylvania Valisi Tom Ridge'i getiren Başkan George W. Bush, Tom Ridge'in kabine üyesi olarak, "İç Güvenlik Direktörü" sıfatıyla çalışacağını söyledi. 
     
New York'un logosu değişti      New York'un 1975'te New Yorklu grafikçi Milton Glaser tarafından tasarlanan ünlü "I love NY" New York'u seviyorum logosu, geçen haftaki terörist saldırılardan sonra değiştirildi. "Love" aşk kelimesini simgeleyen kırmızı kalbin üzerine bir siyah bir nokta koyan 72 yaşındaki sanatçı, bunun altına "More than ever" Her zamankinden çok ifadesini ekledi. Yaşanan büyük faciayla birlikte değişen logolu ürünler yakında raflarda yerini almaya başlayacak. 
     
Kara kutulardan biri okunamıyor      FBI, 11 Eylül'de Pentagon'a çarpan uçağın kara kutularından birinin okunamayacak derecede bozuk olduğunu açıkladı. FBI Başkanı Robert Mueller, korsanların kaçırdığı uçaklardan birinin düştüğü Shankesville'de yaptığı toplantıda "Pentagon civarında iki kara kutu bulundu. Biri ses kayıtlarını, diğeri uçuş bilgilerini içeriyordu. Ses kayıtlarına ilişkin kara kutuyu yangından çok fazla hasar gördüğü için çözemedik" dedi. 
     
Operasyona isim aranıyor      Terörizmin kökünü kazımak için başlatılacak operasyona isim bulunamıyor. Başkan Bush'un önerdiği "Asil Kartal" ismi fazla Amerikan bulunarak eleştirilmişti. Harek tın adını "Sonsuz Adalet" olarak değiştiren Pentagon da eleştirilere hedef oldu. "Sonsuz Adalet"in Allah'a mahsus bir niteleme olduğunu savunan Müslüman ülkelerin tepkisi göz önüne alan yetkililer, şimdi operasyona tepkisi çekmeyecek yeni bir isim arıyor. 
     



 GÜNCEL 





















</TEXT>
</DOC>
