<DOC>
<DOCNO> 34484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/guncel/gun04.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Ağaç kesmeye yedi yıl hapis istemi 
     Ankara C. Başsavcılığı, komşusunun kayısı ağacını kesen kişi hakkında yedi yıla kadar hapis istemiyle dava açtı. Savcı Bülent Ünlüsoy tarafından hazırlanan iddianamede, Yenimahalle’de oturan Rabiye Yazar’ın, 25 Haziran’da, aynı binadaki komşusu müşteki Adem Can’ın yetiştirdiği ve meyve veren bir kayısı ağacını kestiği kaydedildi. İddianamede sanığın "ağaç kesmek suretiyle ızrar" suçunu düzenleyen TCK’nın 516 6. maddesi uyarınca yedi yıla kadar hapsi istendi. 
     
     Gurbetçiler rüşvetten yakındı 
     Kapıkule’den yurda giren gurbetçiler, "Rüşvet çilemize son verilsin" dedi. Almanya’dan eşi ve çocuklarıyla tatile gelen İbrahim Aral, "Başta Bulgaristan, yollarda ve gümrüklerde gereksiz yere durdurularak, rüşvet vermek zorunda bırakılıyoruz. Geçen yıl en düşük rüşvet 5 marktı, bu yıl 10 mark. Bu çileye bir son verilsin" dedi. Gurbetçi Duran Yalçın ise Bulgaristan’da geçen yıl pasaport başına alınan 113 mark vize ücretinin, bu yıl kişi başına alındığını belirtti. 
     
     Antalya’da fidye operasyonu 
     Tarihi Kaleiçi semtindeki bir barın işletme-ciliği yüzünden çıkan anlaşmazlık sonucu kaçırılan bir kişiyi polis kurtardı. Altı kişilik bir grubun kaçırdığı Reşat Ozan için teyzesinden 2 milyar lira fidye istendi. Bunun üzerine operasyon başlatan polis, Sütçüler Mezarlığı yakınlarında fidyenin teslimi sırasında iki kişiyi yakaladı ve Ozan’ı da kurtardı. Üç kişi daha gözaltına alınırken, sorgusu yapılan bu kişilerden Mehmet Diker, mahkemece tutuk-landı. Elebaşı F.V’nin de arandığı bildirildi. 
     
     Promosyonla umre seyahatine tepki 
     Merkezi Konya’da bulunan Kombassan Holding, Afra Alışveriş Merkezleri’nde kulüp kartlı üyelerini 18 milyar liralık alışverişi zaman limiti olmaksızın doldurduklarında kutsal umre seyahatine götürüyor. Firma yetkilileri promosyonu müşteri kazanmak amacıyla yaptıklarını belirtti. Tepki gösteren bazı vatandaşlar ise, uygulamayı kumar olarak değerlendirerek, "Umre’ye promosyonla değil, alın teriyle gidilir" diye konuştu. 
     



 GÜNCEL 












</TEXT>
</DOC>
