<DOC>
<DOCNO> 23921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sonspo19.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsun 19 Mayıs Stadı'nda 15 milyarlık zarar var 
</HEADLINE>
<TEXT>

     Samsun Valisi Muammer Güler, Samsunspor-Fenerbahçe maçında bazı taraftarların çıkardıkları taşkınlıklar nedeniyle 19 Mayıs Stadı'nda toplam 15 milyar liralık zarar meydana geldiğini söyledi. 
     Muammer Güler, Türkiye Spor Yazarları Derneği üyeleriyle yaptığı toplantıda, Samsunspor-Fenerbahçe maçında her türlü güvenlik önlemlerinin alınmasına rağmen istenmeyen olayların yaşandığına dikkati çekti. Güler, şöyle dedi 
     ''Tansiyonu yüksek bir maçta çok büyük olaylar meydana gelmemesi için önlemler aldık. Ancak, tuvaletlerdeki seramikler söküldü, koltuklar sahaya fırlatıldı. Bunların ötesinde, devlet büyüklerinin de olduğu bir ortamda hem Samsunspor Kulubü Başkanı olan Büyükşehir Belediye Başkanı'na küfür edildi. Bunu hiçbir Samsunlu içine sindiremiyor. Taraftarların küfürsüz tepkilerini doğal karşılıyorum, ama böylesine çirkin bir durumu hoş göremeyiz.'' Vali Güler, tribünlerde çıkan olaylar nedeniyle 15 milyar liralık bir zararın meydana geldiğini ve bu zararın bir kısmının da Fenerbahçe Kulübü'nden isteneceğini kaydetti. Güler, maçta alınan önlemler ve gösterilen misafirperverlik nedeniyle Fenerbahçe Kulübü'nün teşekkür mesajı gönderdiğini de bildirdi. 







</TEXT>
</DOC>
