<DOC>
<DOCNO> 18048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sontur11.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi Star Gazetesi'nin 'kınanmasına' karar verdi 
</HEADLINE>
<TEXT>

     Basın Konseyi Yüksek Kurulu, Evita Collection adlı şirketin Yönetim Kurulu Başkanı İsmail Değirmenci'yle ilgili haber nedeniyle Star Gazetesi'nin ''kınanmasına'' karar verdi. 
     Basın Konseyi'nden yapılan yazılı açıklamada, Konsey Yüksek Kurulu'nun, Star gazetesinin 9 Nisan 2001 tarihli nüshasının Özel Eki'nde yayınlanan ''Çarşafa Dolaştı'' başlıklı haberle ilgili olarak İsmail Değirmenci'nin başvurusunu değerlendirdiği belirtildi. 
     Açıklamada, şikayet konusu haberdeki ifadelere yer verilerek, Değirmenci'nin aile fotoğrafıyla, şirketin ihracat yaptığı ülke ve markaların da yer aldığı kaydedildi. Şikayetçinin, ''asılsız, mesnetsiz ve gerçek dışı haberle ismi ve fotoğrafı kullanılarak sanatçı Gülben Ergen'le aşk yaşadığının iddia edildiğini, kişilik haklarına, şeref ve haysiyetine çok ağır saldırıda bulunulduğunu'', bildirdiği yer alan açıklamada ayrıca ''kurucu ortağı ve yönetim kurulu üyesi olduğu şirketin adına tescilli Evita Collection markasının da çirkin ve gerçek dışı iddialardan payını aldığı, böylece kamuoyunda şirketlerinin piyasadaki ciddi, namuslu ve güvenilir imajının da derinden zedelendiği'' görüşünde olduğu belirtildi. 
     Açıklamada, şunlar kaydedildi 
     ''Şikayetçi, ayrıca ticari bir işin 'gizli bir aşk ilişkisi' şeklinde sunulmasının eşini ve çocuklarını da derinden sarsmış ve üzmüş olduğunu ifade ederek, gazetenin kınanmasını talep etmiştir. 
     Basın Konseyi Yüksek Kurulu, Basın Meslek İlkeleri'nin 'soruşturulması gazetecilik olanakları içinde bulunan haberler, soruşturulmaksızın veya doğruluğuna emin olunmaksızın yayınlanamaz' şeklindeki 6'ıncı maddesi ile 'kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' şeklindeki 4'üncü maddesini ihlal ettiği sonucuna varmış ve Star gazetesinin 'kınanmasına' oy birliği ile karar vermiştir.'' 






</TEXT>
</DOC>
