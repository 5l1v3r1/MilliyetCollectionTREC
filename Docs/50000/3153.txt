<DOC>
<DOCNO> 3153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/guncel/gun01.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Film gibi operasyon 
</HEADLINE>
<TEXT>

Türk ve Avusturya polisinin ortak çalışmasıyla zulalı TIR’da 105 kilo eroin ele geçti. Avrupa bağlantısını bulmak için tırın Türkiye'den geçmesine izin verildi 
     NİHAT ALTINTAŞ İstanbul 

     Türk ve Avusturya polisinin, kilometrelerce süren teknik takip sonucu Macaristan sınırında ortaklaşa düzenlendiği operasyonda, 2.5 milyon marklık 805 milyar lira 105 kilo eroin ele geçirildi. Polis, uyuşturucunun sahibi olarak belirlediği Liceli Gıyasettin Soytaş'ın peşine düştü. 
     İstanbul Narkotik Şube Müdürlüğü'ne bağlı ekipler, bir istihbarat çalışması sonucu İran'dan getirilecek yüklü miktarda uyuşturucunun Türkiye üzerinden Almanya'ya götürüleceğini öğrendiler. Teknik takip ekiplerinin yaptığı araştırmada, İran'dan giriş yapan Beynur Ateş yönetimindeki 34 DYS 80 plakalı TIR tespit edildi. 
     
Sınırda durduruldu      Ekipler, uyuşturucunun Avrupa'daki alıcısına da ulaşabilmek amacıyla kontrollü teslimat adı altında gizli bir operasyon başlattı. TIR'ın geçeceği ülkeler ise Dışişleri Bakanlığı tarafından uyarıldı. Ankara DGM'den alınan özel izinle görevlendirilen dört narkotik polisi tırı takibe aldı. 
     İzlendiğinden habersiz İstanbul'a gelen TIR, burada tekstil ürünlerinden oluşan yükünü aldı. Tekstil ürünleri ve arasına zulalanan eroinle tekrar yola çıkan TIR Türkiye'den çıkış yaptı. Dört kişilik özel ekip, TIR’ı takip etmeye devam ederken, her gelişmeyi de merkeze bildirdi. 
     
Sabıkalı Soytaş'lar aranıyor      TIR, Avusturya - Macaristan arasındaki Wels sınır kapısına geldiğinde ise operasyon için harekete geçildi. Burada durdurulan TIR’da, özel eğitilmiş köpeklerin de yardımıyla yapılan aramada, 105 kilo eroin ele geçirildi. 
     
Sabıkalı aile      Gözaltına alınan tır sürücüsü Ateş sorgusunda, eroini taşımak için 25 bin Mark para aldığını, sevkiyatı organize eden kişinin Adnan Yücelen ve uyuşturucunun sahibinin ise Soytaş ailesinden Gıyasettin Soytaş olduğunu söyledi. 
     Elde edilen yeni bilgiler doğrultusunda İstanbul'da sürdürülen operasyonda ise nakliyeci Adnan Yücelen yakalanırken, Gıyasettin Soytaş'ın yakalanması için operasyonların sürdürüldüğü öğrenildi. 
     Emniyet Genel Müdürlüğü raporlarında da adı geçen Liceli Soytaş ailesinin mensuplarının bir bölümü uyuşturucu suçundan sabıkalı. 
     
Polis Lice'li Gıyasettin’in peşine düştü      Gözaltına alınan zulalı tırın sürücüsü sorgudaki ifadesinde yaklaşık 805 milyar lira değerindeki eroinin sahibinin Diyarbakır Lice’den Gıyasettin Soytaş olduğunu söyledi. 
     


 GÜNCEL 















</TEXT>
</DOC>
