<DOC>
<DOCNO> 12106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sonspo01.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı futbolcular haftalar sonra sahadan gülerek ayrıldı 
</HEADLINE>
<TEXT>

     Trabzonspor'u yenerek moral bulan Beşiktaş'ta, futbolcularda farklı galibiyetin sevinci yaşanıyor. 
     Siyah-beyazlı takımın ikinci golünü atan Bayram, Trabzonspor ile güzel bir derbi maçı yaptıklarını belirterek, ''Hedefimize ulaştık'' dedi. Bayram, Trabzonspor'un güçlü bir takım olduğunu, ancak rakibin zaaflarını iyi değerlendirdiklerini ve attıkları gollerle galibiyete ulaştıklarını söyledi. 
     Yaptığı asistlerle takımın galip gelmesinde büyük rol oynayan Münch ise ikinci golden sonra ofansif futbolu devam ettiremediklerini dile getirerek, ''Pasif oynadığımızda da gol yedik. Ama önemli olan 3 puana ulaşmaktı'' diye konuştu. 
     Maçta sakatlandığını kaydeden Alman futbolcu, doktor kontrolünden sonra durumunun belli olacağını, ancak 1 hafta-10 gün sorun yaşayacağını, bununla beraber Galatasaray maçında oynayabileceğini söyledi. 
     Beşiktaş'ın ikinci golünden sonra yaptığı hatayla takımının gol yemesine neden olan Ümit, ''Hata yapmasaydım penaltı olmazdı. Hiç yokken penaltıya sebebiyet verdim. Skorun 2-1 olduğu dakikaya kadar iyi oynadık. Yine de 3 puan bizim için çok iyi oldu'' diye konuştu. Ali Eren ise ''savunmada çok hata yapılıyor'' şeklindeki eleştirilere yanıt vererek, şunları söyledi 
     ''Skor 2-1 olduktan sonra Trabzonspor, 3 forvetle oynamaya başladı. Bu nedenle de sürekli baskı altında kaldık. Yine de kazandık. Taraftarlarımıza da teşekkür ediyorum. Bizi sessiz bir şekilde protesto ettiler, ancak daha fazla dayanamayıp, 15. dakikadan itibaren desteklemeye başladılar.'' 




</TEXT>
</DOC>
