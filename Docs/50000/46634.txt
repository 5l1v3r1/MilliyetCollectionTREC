<DOC>
<DOCNO> 46634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/spor/spo03.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahada kavga var 
</HEADLINE>
<TEXT>

     ERHAN TELLİ 

     KARŞILAŞMANIN bitiş düdüğüyle birlikte iki takım oyuncuları arasında kavga çıktı. Maç boyunca birbirleriyle didişen Ersen Martin ve Emre Aşık, 90 dakikanın sonunda birbirlerine girdiler. Vedat’ın da olaya karışmasıyla büyüyen kavgayı araya giren diğer futbolcular sona erdirdi. Tartışma saha dışında da sürdü. Ersen Martin’e stat önünde de saldırmaya kalkan Emre Aşık güçlükle sakinleştirildi. 
     İKİNCİ yarının hemen başında Lucescu tarafından oyun dışına alınan Ümit Karan, isyan etti. Genç oyuncu, hocasının elini sıkmayarak sinirli bir şekilde kulübeye yöneldi. Önce formasını çıkartıp yanındaki koltuğa atan Ümit, el - kol hareketleriyle yanındakilere dert yandıktan sonra maçı izlemeyerek soyunma odasının yolunu tuttu. Lucescu, maç sonrası "Oyundan alındığı için sevinen futbolcu görmedim" dedi. 
     
Florya’ya Disneyland      KURUÇEŞME Adası’nın görünümünü baştan aşağıya değiştirmeyi hedefleyen Galatasaray yönetimi, bu kez de Florya’da kullanılmayan araziye gelir getirici yatırım yapacak. Yurt dışından bir şirket ile anlaşmak için kolları sıvayan yönetim, buraya ABD ve Fransa’da bulunan Disneyland’ın küçüğünü inşaa edecek. Mini Disneyland için proje çalışmalarının önümüzdeki aylarda tamamlanması bekleniyor. Ayrıca Florya’da sosyal tesisler yapılması planlanıyor. 
     
Federasyon kefil olmadı      MEHMET ÇİFTÇİ 

     GALATASARAY’dan Arif’in bonservis parasını tahsil edemeyen Real Sociedad, UEFA’ya başvurarak, devreye Türkiye Futbol Federasyonu’nun girmesini önerdi. UEFA yetkilileri, federasyon ile temasa geçip, Sarı - Kırmızılı takımın İspanyol kulübüne olan borcu için kefil olmasını istedi. Federasyon ise kasasında para olmadığını, garantörlük için Dünya Kupası’nda finallere kalınması halinde gelecek paranın beklenmesi gerektiğini bildirdi. 
     

</TEXT>
</DOC>
