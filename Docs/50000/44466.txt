<DOC>
<DOCNO> 44466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/spor/yurundul.html </URL>
<DATE> 2001/10/01/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Sistem kazanıyor 
</HEADLINE>
<TEXT>

     Galatasaray dün gece Ankara’da oturmuş sistemi ve kolektif uyumu ile günümüz futbolunun istediği temel ilkelerin hepsini sahaya yansıttı. Deplasman stratejisi içinde kontrollü anlayışla yüksek tempoyu birleştirdiler. İlk yarıda oyunu karşı alana yıktılar. Bu bölgede ayağa çok yönlü, isabetli toplar yaparak rakibin savunma kurgusunun dikkatini dağıtıp yerleşme düzeni hatalarına zorladılar. Sergen’in skor avantajı getiren klas golü de aniden oluşan bir pozisyonun eseriydi. Takım savunması da orta saha defans bütünleşmesi ve topun olduğu bölgelerdeki yardımlaşmalı presle güvence veriyordu. Yedikleri beraberlik golü Mehmet Ali’nin beklenmedik güzel bir şutundan geldi. 
     İkinci yarıya da Galatasaray atak başladı. Bu arada Lucescu’nun Arif’i sahaya sürmesiyle tempo üst düzeye yükseldi. Ve rakip kendi sahasına hapsedildi. Bu atak zenginliği içinde Arif’in iki mükemmel golü galibiyetin müjdecisi oldu. İlerleyen bölümde Galatasaray oyunu fazla zorlamadan kontrollü anlayışı gündeme getirdi. Bu arada skor rahatlığıyla da bazı ciddi kale önü tehlikeleri yaşayarak doksan dakikayı bitirdi. 
     Galatasaray’ın zorlu Avrupa trafiğine rağmen dün gece sergilediği futbol tahminlerin aksine mükemmele yakındı. Tabii bu da oturmuş sistemin getirdiği kazançtan kaynaklanıyordu. 
     Gençlerbirliği hırslıydı, disiplinliydi. Rakibinin gücünü bilen bir taktik anlayış içindeydiler. Fakat Galatasaray’ın Türk futbolunun üstündeki kolektif olgunluğu Gençlerbirliği’nin istediklerini sahaya yansıtmasına olanak vermedi. Maçı çevirebilecek bir şans dakikası vardı. O da Arif’in golünden bir dakika önce İdris’in, Mondragon’un üzerinden aşırtamadığı önemli fırsattı. 
     Hakem Ali Aydın, genelde başarılı yönetim gösterdi. Kendinden emindi. Kondisyonu iyiydi. Akılda kalan hataları İsmail Gülderen ve Suat’a çıkarmadığı kartlarıydı. 
     



 SPOR 





























</TEXT>
</DOC>
