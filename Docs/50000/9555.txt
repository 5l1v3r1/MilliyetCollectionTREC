<DOC>
<DOCNO> 9555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/soneko24.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş’e Cem Boyner desteği 
</HEADLINE>
<TEXT>

     Yeni Demokrasi Hareketi YDH kurucusu ve eski genel başkanlarından, işadamı Cem Boyner, Dünya Bankası Başkan Yardımcısı Kemal Derviş’in, Türkiye’nin yetiştirdiği, ekonomi politikaları geliştiren sayılı düşünce insanlarından biri olduğunu vurgulayarak, "Zaman kaybetmeden Kemal Derviş’i en yüksek karar ve uygulama yetkileriyle donatarak, tam yetkili şekilde ekonominin başına geçirme zamanıdır" dedi. 
     Boyner, Derviş’in YDH’nin kuruluşu öncesi ve sonrasında kendilerine, ekonomi ve siyaset alanında ufuk açan çok değerli bir arkadaşları olduğunu bildirdi. 
     Derviş’in Dünya Bankası’ndaki görevi nedeniyle partileri ve siyasi faaliyetlerinde resmi bir görev almadığını hatırlatan Boyner, "Kemal Derviş, Türkiye’nin yetiştirdiği ekonomi politikaları geliştiren sayılı düşünce insanlarından biridir" dedi. 
     Kemal Derviş’in dünya ekonomisini yönlendiren çok önemli bir görevde, çok değerli ekonomik ve siyasi katkıları olduğuna da işaret eden Boyner, hükümetlerin ve merkez bankalarının ekonomiyi yönlendirme ve müdahale etmeleri konusunda çok net pozisyonları ve prensipleri olduğunu söyledi. 
     Globalleşen dünyada ülkeleri düzlüğe çıkaracak ana ekonomik ve siyasi prensiplerin neredeyse her yerde aynı olduğuna işaret eden Boyner, şöyle dedi "Kemal Derviş bu politikaları Türkiye’de en yüksek beceri ve güvenle uygulamaya koyup, ekonomiyi istikrara kavuşturmak için bulunabilecek en mükemmel adaydır. Başarısı, makro-ekonomik dengeleri oluşturma ve AB’ye uyum süreci içindeki Türkiye’de yetkilerini en güçlü şekilde kullanabilmesiyle sağlanabilir. Zaman, vakit kaybetmeden Kemal Derviş’i en yüksek karar ve uygulama yetkileriyle donatarak, tam yetkili şekilde ekonominin başına geçirme zamanıdır. Kemal Derviş, ekonomi ile siyasetin birbirinden kopmaz şekilde içiçe iki kavram olduğu bilincinde, etik değerleri ve geçmişinde başarı karnesi çok yüksek bir vizyon, düşünce ve uygulama adamıdır." 
     Derviş’ten verimli sonuç almanın ancak bilgi ve düşünceyle hareket etmekle mümkün olduğunu da anlatan Boyner, "Açıkçası IMF ile Dünya Bankası, bankaların rehabilitasyonu ve ekonominin düzlüğe çıkması için vereceği 25 ile 40 milyar doları, Kemal Derviş liderliğinde ve kontrolünde bir ekonomi yönetimine gözü kapalı verir. Bunun Türkiye için büyük bir şans olduğunu düşünüyorum" şeklinde konuştu. Kemal Derviş’in ekonomi yönetimini sırtlamasıyla, hükümetin çok önemli uluslararası bir desteği elde edeceğini açıkça gördüğünü de dile getiren Cem Boyner, "Hükümet içindeki dengeler ve kişisel ajandalarla bu fırsatın ziyan edilmeyeceğine, parti içi ve koalisyon içi hesaplarla siyasilerin, Kemal Derviş şansını tepmeyeceğine inanıyorum. Bu kararın hükümetimiz için çok hayırlı bir güç ve fırsat kazanımı olduğunu düşünüyorum. Türkiye’deki ortam değerlendirilirken krizlerden en büyük fırsatların doğacağı gerçeği unutulmamalıdır" dedi. 
     




</TEXT>
</DOC>
