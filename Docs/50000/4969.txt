<DOC>
<DOCNO> 4969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/yazar/uras.html </URL>
<DATE> 2001/02/01/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
8.206 evde "aş tenceresinde" "dert kaynıyor 
</HEADLINE>
<TEXT>

     Batan beş bankanın Sümerbank çatısı altında birleştirilmesine karar verilmesinden bu yana 8.206 evin tenceresinde "aş" yerine "dert" kaynıyor. 
     Beş bankanın 310 şubesi ve 8.206 çalışanı vardı. Şimdi şubelerin çoğu kapanacak. Çalışanların çoğu işsiz kalacak. 
     Ekonominin bugünkü durumunda, işini kaybeden banka personelinin bir başka bankada veya benzer bir işyerinde iş bulması çok zordur. Hatta imkansızdır. Ödenecek tazminat hiçbir işe yaramaz. 
     Beş banka gelişme ve büyüme arayışındaki bankalardı. Bu nedenle bu beş banka yetenekli, deneyimli ve oldukça "pahalı" personeli seçerek işyerlerinde çalıştırmaya başlamıştı. 
     İşini kaybedenlerin hayatı kayacak. Sümerbank kadrosunda kalanların hayatı altüst olacak. Çünkü özel sektör bankası statüsündeki personel, kamu personeli statüsüne ve ödeme düzenine geçecek. 
     Gelişme ve büyüme aşamasındaki bu bankalar 310 şube açmış, her bir şubeyi dekore etmiş, içine makineler koymuştu. Bu şubelerin büyük kısmı yüksek kiralar ödenerek tutulan işyerleriydi. Bu işyerlerine önemli ödemelerle şube kimliği verilmişti. 
     Anlatıldığına göre, günümüzde bir şubenin altyapı yatırımı 300 bin dolardan başlayıp 500 bin dolara kadar gidiyor. Şube kapatıldığında, bu para yanıyor. 
     Her bankanın kendi kimliğine göre dekoru, kapısına asılmış tabelası, basılı kağıdı, defteri, bilgisayarı, programı var... Bütün bunlar şimdi çöpe gidecek. Yeni tabelalar yaptırılacak. Defterler bastırılacak. Makineler alınacak. Programlar hazırlatılacak. 
     Beş bankanın birleştirilmesi ile ortaya çıkacak durumu özetleyeyim 
     - Bankaların birleştirilmesinden mevduat sahipleri hiç mi hiç zarar görmeyecek. Mevduatları gene tümü ile devlet garantisinde. Daha önce belirlenmiş faizi almaya devam edecekler. Hatta başka bankalardan daha da yüksek faiz alma şansları olabilecek. 
     - İyi niyetli kredi müşterileri "yandı"... Çünkü yeni yapılanmada kredi hesaplarının kapatılması istenilecek. Ekonominin bu kötü durumunda hesaplarını kapatmaları çok güç olacak. Bu bankalara güvenerek başka bankalarla ilişkilerini kesenler, tekrar başka banka arayışına girecek. 
     - Kötü niyetli kredi müşterileri "yaşadı"... Çünkü banka sisteminde her çöküşte, her yeni yapılanmada, kötü niyetli kredi müşterileri "kıvırtmanın bir yolunu bulur"... Bankaya olan borçlarının ana parasını ve faiz yükünü ya sıfırlar, ya pazarlık ile "küçültür". 
     - Derdi zaten başından aşkın olan devletin bir yeni "kamu bankası" daha olacak. Bu bankadan kolay kolay kurtulmak mümkün değil. Kamu fonlarından bu bankaya devamlı fon takviyesi gerekiyor. Kısa sürede bu bankanın özelleştirilmesi, satışa çıkarılması da mümkün değil. 
     - Yeni bankanın yönetim sorumluluğunu üstlenecek olanlara "Allah yardımcı olsun". Bankayı ayakta tutmak, aynı çatı altında birleşen beş batık bankanın açıklarını kapatmak için devamlı para bulmak zorunda kalacaklar. Para bulmak masraf demektir. Bu masrafı karşılamak için kredi verip faiz toplamaları gerekir. Kime, nasıl para verecekler Ekonominin durumu ortada... İyi kredi müşterilerini başka bankalar kapmış. 
     Sayın okuyucularım, görüleceği gibi, işin insani boyutu var. Ekonomik boyutu var. Bankacılık boyutu var. Bankacılık Üst Kurulu'nun işi çok zor. 
     
     





Yılanın başı 


Dört oyuncu 


Karneler rehin... 


'Kürsüyü işgal edeceğiz' dediler 


Tamam abi devam et 


Bindik bir alamete gidiyoruz kıyamete mi .. 


TV haberciliği Yalnız erkekler için 


Ben Davos'ta yaşarken 


Türkiye'm eyvah 


"Parliamentum" yaralı 


Ermeni meselesi 


Ankara'nın çöküşü Yılmaz'ın "SOS"i 


İt ürür, kervan yürür... 


Sümerbank'ın "aksiyon" planı 


Bugün 1 Şubat 


Sen saygın değilsen... 


İçtüzük cinayeti 


Sigorta yapılacak 


8.206 evde "aş tenceresinde" "dert kaynıyor 


</TEXT>
</DOC>
