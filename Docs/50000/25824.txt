<DOC>
<DOCNO> 25824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sontur24.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar, Kızılay'da "polis copunu" protesto etti 
</HEADLINE>
<TEXT>

     Kamu Emekçileri Sendikaları Ankara Şubeler Platformu, dün Kızılay'da polisin müdahale ettiği olayları protesto etmek için eylem yaptı. 
     KESK üyeleri saat 12.30'da Sakarya Caddesi'nde toplandılar. Göstericiler bir süre, ''Memura dayak çetelere kıyak'', ''Söz bitti sıra eylemde'', ''Daha fazla Kızılay daha fazla direniş'', ''Sahte sendika yasasına hayır'', ''IMF uşağı hükümet istifa'', ''Bombanız, gazınız vız gelir'' şeklinde slogan attılar. Polisin yoğun güvenlik önlemi almadığı gösteride konuşan Ankara Şubeler Platformu Başkanı Hasan Karakaya, dün Kızılay'da polisin müdahalesi sonucu 7 kişinin gözaltına alındığını ve çıkan olaylarda bazı mensuplarının hastanelik olduğunu kaydetti. Aralık ayından bu yana esnafların şikayeti üzerine kendilerine Yenişehir bölgesinde ''yasal hakları olan'' basın açıklamasının yaptırılmadığından şikayetçi olan Karakaya, demokratik ülkelerde hükümetin sosyal tarafları dikkate aldığını, haklı istemlerini yerine getirdiğini söyledi. Hükümetten, ''sahte'' olarak nitelediği sendika yasa tasarısını çekmesini isteyen Karakaya, ''Demokratik, toplu sözleşmeli, grevli bir yasa çıkarılsın'' dedi. 
     Karakaya'nın kısa konuşmasının ardından KESK üyeleri daha sonra olaysız dağıldı. 
     
     






</TEXT>
</DOC>
