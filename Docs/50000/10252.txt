<DOC>
<DOCNO> 10252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/son/sontur11.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürülen Alacakaptan'ın katilleri Moldovalı hizmetçi ile sevgilisi çıktı 
</HEADLINE>
<TEXT>

     Turizmci Dr. Ercüment Hakkı Alacakaptan'ın Beyoğlu'ndaki evinde boğularak öldürülmesiyle ilgili soruşturma kapsamında gözlem altına alınan 3 kişinin, suçlarını itiraf ettikleri bildirildi. 
     Alınan bilgiye göre, İstanbul Asayiş Şube Müdürlüğü Cinayet Büro Amirliği ekiplerince gözlem altına alınan, Dr. Alacakaptan'ın bir süre önce işine son verilen Moldova uyruklu hizmetçisi Tatiana Mimedenova ile sevgilisi Azerbaycan uyruklu Bahakkun Zaferov ve arkadaşı Luidmila Govajin'in sorguları sürüyor. 
     Cinayeti işlediklerini kabul ettikleri belirtilen 3 kişinin, Dr. Alacakaptan'ı, hırsızlık amacıyla el ve ayaklarını bağladıktan sonra çamaşır ipiyle boğduklarını söyledikleri kaydedildi. Cinayeti, izinden geç geldiği için bir süre önce işine son verilen hizmetçi Tatiana Mimedenova'nın planladığı, daha sonra sevgilisi Bahakkun Zaferov ile arkadaşı Luidmila Govajin'i de plana dahil ettiği belirlendi. 
     Olayla ilgili olarak, cinayete karıştığı tespit edilen ve kimliği hakkında bilgi verilmeyen bir kişinin daha arandığı, evden çalınan bir miktar ziynet eşyasının da bu kişide bulunduğu öğrenildi. 




</TEXT>
</DOC>
