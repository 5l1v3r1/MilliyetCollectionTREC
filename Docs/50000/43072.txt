<DOC>
<DOCNO> 43072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur12.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüyler ürperten iddia..Taliban kaçakların organlarını satıyor 
</HEADLINE>
<TEXT>

     Edirne'de, sınırı yasadışı yollardan geçmek isterken yakalanan Afganistan, İran, Irak ve Bangladeş vatandaşı 108 kişi, sınır dışı edilmek üzere, otobüslerle Habur ve Gürbulak sınır kapılarına gönderildi. 
     Edirne Emniyet Müdürlüğü Pasaport ve Yabancılar Şubesi ekipleri, bir hafta içinde yasadışı yollardan Yunanistan ve Bulgaristan'a geçmek isterken 41'i Afganistan, 34'ü Bangladeş, 25'i Irak ve 8'i İran vatandaşı 108 kişinin sınırda yakalandığını belirttiler. Yabancıların Türkiye'de kalma sürelerini geçirdiklerini ve büyük çoğunluğunun pasaportsuz olduğunu ifade eden yetkililer, ''Yabancı uyruklular, sınırda hudut devriyeleri ve jandarma tarafından yakalandıktan sonra sınır dışı edilmek üzere bize teslim edildi. Yasa işlemler tamamlandıktan sonra kaçakları sınır dışı edilmek üzere, görevlilerimizin gözetiminde, Habur ve Gürbulak sınır kapısına gönderiyoruz'' dedi. 
     Edirne Emniyet Müdürlüğü'nde, sınır dışı işlemlerinin yapıldığı sırada Afganlıların tamamı, ülkelerine dönmek istemediklerini söylediler. Afganlı Fazıl Ahmet 27 , yaptığı açıklamada, zor durumda oldukları için Afganistan'dan kaçtıklarını belirterek, şunları söyledi 
     'Afganistan'a dönmek istemiyoruz. Taliban bizim gibi kaçakların organlarını satıyor. Cezalandırmak için Pakistan'da alınan organlar, diğer ülkelere satılıyor. Başımıza bunlar geleceği için geri dönmek istemiyoruz.'' Ziyaheddin Halili ise 2 çocuğu ve eşinin Afganistan'da olduğunu belirterek, ''Memleket, memleket olsa bize pasaport verirdi. Sınırı geçmek isterken yakaladığımız için bizleri sınır dışı edecekler. Taliban ve adamları bizi ülkeyi terk ettiğimiz için en ağır cezayı verirler. Cezamızı Türkiye'de çekmeye razıyız. Yeter ki, bizleri sınır dışı etmesinler'' diye konuştu. Kaçaklar arasında bulunan 14 yaşındaki Bangladeşli Hamir Hüseyin de, işsizlikten dolayı, daha iyi bir yaşam sürmek için ülkesinden ayrıldığını söyledi. Bu arada kaçaklar arasında 4'ü Afganistan, 1'i Irak vatandaşı 5 kadın ile 5 yaşında Feranaz Ahmedi'de bulunuyor. 







</TEXT>
</DOC>
