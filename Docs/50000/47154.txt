<DOC>
<DOCNO> 47154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sondun19.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
New York metrosunda esrarengiz koku paniği.. 
</HEADLINE>
<TEXT>

     New York metrosunda dün akşam saatlerinde hissedilen esrarengiz koku tren seferlerinin aksamasına, bir istasyonun kapatılmasına ve bazı kişilerin hastaneye kaldırılmasına neden oldu. 
     Yerel saatle 18 30 sıralarında, 191. sokak ile St. Nicholas caddesinin kesiştiği noktada bulunan metro istasyonundaki asansör görevlisi, ''önce amonyak kokusuna benzer bir koku hissettiğini, bir adamın metronun havalandırma deliğinin üzerinden geçtiğini gördüğünü, daha sonra başının dönmeye başladığını'' bildirerek, acil yardım servisini aradı. 
     Olay yerine sevk edilen itfaiye kimyasal madde ekibi, yaptığı araştırma sonucu şüpheli bir şeye rastlamadı, ancak metro istasyonu araştırmalar sürdürülürken kapatıldı. 2 metro görevlisi, 4 polis ve Columbia-Presbiteryen hastanesi görevlisi, hastaneye sevk edilerek ayakta tedavi gördüler. 
     Öte yandan, Harlem'deki bir okulda içinden beyaz toz dökülen mektup paniğe yol açtı. 
     Başkasına geldiği halde kendi posta kutusuna konan mektubu yanlışlıkla açan öğretmen, zarfın içinden dökülen beyaz tozu görünce durumu yetkililere bildirdi. 
     Toz incelenirken, öğretmene önlem olarak antibiyotik verilmeye başlandı. 
     






</TEXT>
</DOC>
