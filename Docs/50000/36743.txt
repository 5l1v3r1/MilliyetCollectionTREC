<DOC>
<DOCNO> 36743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/son/sonspo01.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe-Samsunspor maçından notlar... 
</HEADLINE>
<TEXT>

     Rüştü Saraçoğlu Stadı'nda oyunun zaman zaman sertleşip, tansiyonun yükseldiği anlarda Fenerbahçe seyircisinin ''Rüştü, Rüştü'' diye bağırması dikkati çekti. 
     Karrşılaşmanın 69. dakikasında yerini Oktay'a bırakan Rapaiç, oyundan çıkarken Fenerbahçe taraftarı ''Rap, Rap, Rapaiç'' diye Hırvat futbolcuya büyük tezahürat yaptı. 
     Fenerbahçe'nin yeni transferleri Hakan Bayraktar ve Oktay da ilk kez resmi bir maçta sarı-lacivertli formayı giydi. 
     Fenerbahçe Teknik Direktörü Mustafa Denizli, Samsunspor'u 3-0 yenerek Kadıköy'deki galibiyet serilerini sürdürdüklerini belirterek, ''Lige kendi evimizde bıraktığımız yerden başladık'' dedi. 
     Denizli, maçtan sonra yaptığı basın toplantısında, zorlu bir Avrupa Kupası maçı ve uzun bir yolculuktan sonra Samsunspor karşılaşmasına çıktıklarını ifade ederek, ''İlk yarım saatten sonra oyunda kontrol bizim elimizdeydi. Pozisyon ürettik, gol bulduk. Bu performansımızı ileriki günlerde daha da yukarıya çıkarmamız lazım ve çıkaracağız. Futboldan ve skordan memnunum'' diye konuştu. 
     Genç futbolcu Serhat'ın Samsunspor maçında iyi bir performans ortaya koyduğunu kaydeden Mustafa Denizli, bu oyuncunun golle buluşması halinde daha da iyi olacağını söyledi. 
     Samsunspor maçına Fenerbahçeli taraftarların beklenen ilgiyi göstermemesine de değinen Denizli, ''Bunun nedeni bilet fiyatları, seyircinin rehaveti ve tatilde olması olabilir. İlerleyen haftalarda seyircimize kavuşuruz'' diye konuştu. 
     Mustafa Denizli, Samsunspor maçında Fenerbahçe formasını ilk kez giyen Hakan Bayraktar ve Oktay'ın heyecanlı olduğunu ifade ederek, şunları söyledi 
     ''Hakan ve Oktay, ilk kez Fenerbahçe seyircisinin karşısına çıkıyorlar. Heyecanlı olmaları normaldir. İlerki haftalarda bu iki futbolcu da iyi olacak. Andersson'u ise rahatsız olduğu için kadroya almadık. İsveçli futbolcu iyi olsaydı, Serhat ile birlikte görev yapacaktı. 
     Artık lig başladı. Tüm takımlara ve meslektaşlarıma başarılar diliyorum.'' 
     Samsun'dan hakeme tepki 
     Samsunspor Teknik Direktörü Yücel Uyar ise karşılaşmanın hakemlerine tepki gösterdi. 
     Uyar, maça iyi başladıklarını ve ilk yarım saat iyi oynadıklarını belirterek, ''Golden sonra oyundan düştük, konsantrasyonumuz bozuldu. Hakemler büyük takımları kolluyorlar. Büyük takımların bunlara ihtiyacı yok. İkinci gol bana göre faüldü'' diye konuştu. 
     
     
     
     
     
     







</TEXT>
</DOC>
