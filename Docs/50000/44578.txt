<DOC>
<DOCNO> 44578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/ekonomi/eko02.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye 2002’de yeni destek gerekli 
</HEADLINE>
<TEXT>

Ekonomik programın yatırımcılarda güven sağlamaya yetmediğini belirten JP Morgan, Türkiye’nin 2002’de yeni mali desteğe ihtiyacı olabileceğini öngördü 
     REUTERS 

     Uluslararası finans kuruluşu JP Morgan, Türkiye’nin bu yıl sonuna kadar finansman gereksinimi olmadığını, ancak gelecek yıl için uluslararası finans kuruluşlarından yeni bir destek paketi alması gerektiğini belirtti. 
     JP Morgan yayınladığı raporda, ekonomik reform programının bazı bölümlerinde sağlanan başarının yatırımcılar nezdinde güven sağlamaya yeterli olmadığını ve 2002’de başlıca endişe kaynağının "borçların döndürülmesi" olacağını belirterek, şunları kaydetti 
     "Yüksek seyreden reel faizler, ekonomik durgunluk ve yüklü itfalar 2002 için borçların sürdürülebilirliği hakkında kuşkuları artırıyor. Ekonomi yüzde 2 büyüse, enflasyon yüzde 37’ye düşse, reel faizler yüzde 15’e gerilese ve IMF, Türkiye’nin borçlarını ertelese bile Türkiye gelecek yıl yaklaşık 13 milyar dolarlık dış finansmana ihtiyaç duyuyor. Global olumsuzluk dikkate alındığında, bunun ancak bir bölümü uluslararası piyasalardan karşılanabilirken, gerisi için uluslararası mali kuruluşların desteği gerekiyor." 
     JP Morgan, 2002 için öngörülen yüzde 4 - 5’lik büyüme hedefinin de iyimser olduğunu belirtirken, bu yılki aşırı küçülmenin getireceği etkiyi de göz önüne alarak, büyümenin yüzde 2 civarında olacağını öngördü. 
     
     Enflasyon yüzde 35-40 olur’ 
     Raporda, Merkez Bankası’nın enflasyon hedeflemesine geçmekte ısrarlı olduğu anımsatıldı. IMF’nin yüzde 25 olmasında ısrar ettiği 2002 enflasyon hedefinin gerçekçi bulunmadığı ve yüzde 35 - 40 aralığının daha uygun olacağı da kaydedilen raporda şöyle denildi 
     "Yüzde 25’lik hedef ekonomiyi çok dar bir kalıba sokacaktır. Daralan bir ekonomide vergi gelirlerini artırma şansı fazla olmadığı gibi, harcamaların azaltılması için de fazla yer yok. Merkez Bankası’nın bu hedefe ulaşmak için faiz enstrümanını çok agresif kullanması gerekir ki, bu da hem ekonomik canlanmayı geciktirir hem de borç dinamiğinin sürdürülmesini tehlikeye sokar." 
     



 EKONOMİ 





















</TEXT>
</DOC>
