<DOC>
<DOCNO> 11982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/son/sontur11.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 5 trilyonluk eroin 
</HEADLINE>
<TEXT>

     İstanbul'da düzenlenen ''Timsah'' adlı operasyonda, yurtdışından Türkiye'ye soktukları piyasa değeri yaklaşık 5 trilyon lira olan 323 kilogram eroini Avrupa'ya göndermeye çalıştıkları belirlenen 3 kişi yakalandı. 
     İstanbul Narkotik Şube Müdürlüğü'nden yapılan açıklamaya göre, bir istihbaratı değerlendiren güvenlik güçleri, bir uyuşturucu şebekesinin Afganistan ve İran üzerinden getirdikleri eroini Gaziosmanpaşa'da paketleyip Bağcılar'daki bir adreste sakladıklarını tespit etti. 
     Bunun üzerine yaklaşık 2 aydır sürdürülen ve ''Timsah'' adı verilen operasyon çerçevesinde güvenlik güçlerince, Hikmet Şahin'e ait Gaziosmanpaşa Zübeydehanım Mahallesi 1476 1 sokakta bulunan depoda ve Bağcılar'da Nizamettin Yılmaz'a ait 34 VA 4315 plakalı minibüste yapılan aramalarda 323 kilogram eroin, bir adet ruhsatsız tabanca, 4 adet otomobil ve uyuşturucu maddelerin paketlenmesinde kullanılan malzemeler ele geçirildi. 
     Olayla ilgili, uyuşturucu şebekesinin lideri olduğu belirlenen Gaziosmanpaşa'daki deponun sahibi Hikmet Şahin ile Nurettin Eren ve Mehmet Yaşar adlı kişiler gözlem altına alındı. Bu arada, ele geçirilen uyuşturucunun sahiplerinden olan Van eski milletvekili Mustafa Bayram'ın damadı Cumhur Yakut, ünlü uyuşturucu kaçakçısı Hüseyin Baybaşin'in amcasının oğlu Naif Yavuz Başbaşin ile Gaffur Çalışkan, Hasan Erkuş ve Nizamettin Yılmaz adlı kişilerin ise arandığı belirtildi. 
     Bu kişilerden Hasan Erkuş'un daha önce de yurtdışına uyuşturucu gönderdiğinin belirlendiği, Gaffur Çalışkan'ın ise TEM Otoyolu'nda 6 kişinin öldürülmesine ilişkin azmettirici olduğu gerekçesiyle yakalandığı kaydedildi. Daha sonra cezaevine konulan Çalışkan'ın, bu olay kapsamında delil yetersizliğinden serbest bırakıldığı öğrenildi. 
     Operasyonda yakalanan Hikmet Şahin'in de, Gaziosmanpaşa'daki depo dışında Çatalca'da da birçok villası bulunduğu bildirildi. İstanbul'da ele geçirilen bu uyuşturucu maddelerinin Afganistan ve İran üzerinden Türkiye'ye sokulduğu, paketlendikten sonra da Avrupa ülkelerine gönderilmesinin planlandığı açıklandı. 
     Ele geçirilen uyuşturucu maddenin son 2.5 yılda İstanbul'da yakalanan en büyük miktar olduğu belirtilirken, yurtiçi piyasa değerinin yaklaşık 5 trilyon, yurtdışı değerinin ise 15 trilyon olduğu vurgulandı. Öte yandan, İstanbul Narkotik Şube Müdürlüğü'nün son 8 günde yaptığı operasyonlarda toplam 326 kilogram eroin, 189 gram kokain, 197 gram esrar maddesi, 9 adet uyuşturucu hap, 1 adet tabanca, 11 adet otomobil, 1 adet minibüs ve 1 adet pres makinesi ele geçirildi. Bu olaylarla ilgili 43 kişi gözlem altına alındı. 




</TEXT>
</DOC>
