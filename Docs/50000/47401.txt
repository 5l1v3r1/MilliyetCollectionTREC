<DOC>
<DOCNO> 47401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sontur14.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Referarandum için "Resmi Gazete" tartışması... 
</HEADLINE>
<TEXT>

     Yüksek Seçim Kurulu Başkanı Tufan Algan, 4709 Sayılı Anayasa Değişikliğine İlişkin Kanun'un tamamının mı, yoksa 27. madde hariç mi Resmi Gazete'de yayımlanacağının Cumhurbaşkanlığı ile Başbakanlık'ı ilgilendiren bir konu olduğunu bildirdi. 
     YSK Başkanı Tufan Algan, Adalet Bakanı Hikmet Sami Türk ve Müsteşar İhsan Erbaş ile görüşmesinin ardından bakanlıktan ayrılırken gazetecilerin soruları yanıtladı. 
     Ziyaretin nezaket amaçlı olduğunu, YSK'nın bilgisayar ihtiyacı için 2002 yılı bütçesine para konulup konulmadığını öğrenmek için geldiğini bildiren Algan, referandum konusunun gündeme gelip gelmediğine ilişkin soruya karşılık, şöyle dedi 
     ''Görüşmede gündeme geldi, ancak orada da bir belirginlik yok. 
     Henüz kanun Resmi Gazete'de yayımlanmadı. Bizden bir görüş istenmedi. 
     Çünkü, Resmi Gazete'de yayımlanmadığı için bizi ilgilendiren bir konu yok. Resmi Gazete'de yayımlandıktan sonra bizim süremiz başlıyor. 
     Yayımlandıktan sonra bizi ilgilendirir. Yayımlanmadan bizi ilgilendiren bir şey yok. Görüş bildirmemiz de mümkün değil, bu nedenle...'' Algan, referanduma gidilmesi halinde kaynak aktarılması konusunda görüşme yapılıp yapılmadığı yolundaki soru üzerine de bu konuyu görüşmesine gerek olmadığını, referanduma gidilmesi halinde Meclis'in ve hükümetin böyle bir kaynak aktarımına gideceğini kaydetti. 
     4709 Sayılı Anayasa Değişikliğine İlişkin Kanun'un Resmi Gazete'de 
     nasıl yayımlanacağına ilişkin soruya karşılık Algan, 3776 Sayılı Anayasa Değişikliklerinin Halk Oyuna Sunulmasına İlişkin Yasa'nın yürürlükte bulunduğunu hatırlatarak, TBMM'nin bu kanunda bir değişiklik yapması durumunda, kendilerinin de ona göre hareket edeceklerini bildirdi. ''Bizim referandum süreci başlatmamız için Anayasa değişikliğinin Resmi Gazete'de yayımlanması gerekir'' diyen Algan, 4709 Sayılı Kanun'un tamamının mı, yoksa 27. madde hariç mi Resmi Gazete'de yayımlanacağının, Cumhurbaşkanlığı ile Başbakanlık'ı ilgilendiren bir konu olduğunu, kendisinin bir şey söyleyemeyeceğini ifade etti. Algan, ''4709 sayılı kanun da diğer kanunlar gibidir. Anayasa değişikliğine ilişkin kanun da diğer kanunlar gibidir. Yayımlanmadan yürürlüğe girmez. Biz bunun neticesine göre bunu düşüneceğiz'' dedi. Tufan Algan, Devlet Bakanı ve Başbakan Yardımcısı Hüsamettin Özkan ile yaptığı görüşmede de YSK'nın bilgisayar ihtiyacına ilişkin kaynak konusunu ele aldıklarını söyledi. 
     






</TEXT>
</DOC>
