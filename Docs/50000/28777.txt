<DOC>
<DOCNO> 28777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sontur12.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Anayasa Mahkemesi kararını verdi, o uygulanacak" 
</HEADLINE>
<TEXT>

     Başbakan Bülent Ecevit, Meclis çalışmalarının ay sonuna kadar biteceğini umduğunu söyledi. 
     Başbakan Ecevit, saat 13.35'te TBMM'ye geldikten sonra makam odasına geçti. Ecevit, daha sonra DSP Grup Yönetim Kurulu Toplantı Salonuna geçerek, partisinin grup başkanvekilleri ve Anayasa Komisyonu üyeleriyle görüştü. 
     Bülent Ecevit, Genel Kurul Salonuna girerken gazetecilerin sorusu üzerine, FP hakkında verilen kapatma kararının uygulanması konusunda kendilerince bir karar alınmasının sözkonusu olmadığını söyledi. Ecevit, ''Anayasa Mahkemesi kararını verdi, o uygulanacak'' dedi. 
     Bir gazetecinin, ''arkadaşlarınızla Anayasa değişikliği konusunda bir değerlendirme yaptınız mı '' sorusuna Başbakan Ecevit, ''Hayır, son durumu değerlendirdik'' karşılığını verdi. 
     Ecevit, Meclis'in çalışmalarına devam edip etmeyeceği konusundaki soruyu ise ''Tabi devam edecek. Bu ay sonuna kadar çalışmalarının biteceğini umuyoruz'' şeklinde yanıtladı. 
     Ecevit, Meclis Genel Kurulu'na giderken dış kulislerde kapatılan FP'nin Genel Başkanı Recai Kutan ile karşılaştı. 
     Kutan, kendisine ''Geçmiş olsun'' diyen Ecevit'e, ''Saygılar sunuyorum Sayın Başbakan'' karşılığını verdi. Bu arada, Başbakan Ecevit'in, partili milletvekilleriyle görüşmesinde Başbakan Yardımcısı Hüsamettin Özkan da hazır bulundu. Ecevit'in, Anayasa Mahkemesi'nin kapatma kararının uygulanması konusunda hukukçu milletvekilleriyle görüş alışverişinde bulunduğu öğrenildi. 







</TEXT>
</DOC>
