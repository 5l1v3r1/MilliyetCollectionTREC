<DOC>
<DOCNO> 47533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/soneko12.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
''Bankacılıkta muazzam bir güç ortaya çıkıyor'' 
</HEADLINE>
<TEXT>

     Garanti Bankası Genel Müdürü Ergun Özen, ''Avrupa'nın en iyi bankası olmak için birleşiyoruz'' dedi. 
     Ergun Özen, Garanti Bankası-Osmanlı Bankası birleşme kararının ayrıntılarının açıklandığı basın toplantısında yaptığı açıklamada, birleşmeyle birlikte bankacılığın zirvesinde sıralamanın değişeceğini bildirdi. Özen, Garanti-Osmanlı Bankası birleşmesiyle muazzam bir gücün ortaya çıkacağını söyledi. 
     Garanti Bankası Genel Müdürü Ergun Özen, Garanti Bankası ve Osmanlı Bankası'nın birleşmesiyle her yıl 148 milyon dolarlık tasarrufa imza attıklarını söyledi. 
     Özen, haziran ayı itibariyle sektörün aktif toplamının 120 milyar dolar olduğunu ve bunun ABD gibi ülkelerin bankalarıyla kıyaslandığında bir hayli küçük kaldığını kaydetti. 
     ''Bazı isimlerle rekabet edebilmek için bankaların verimli bir şekilde birleşmeleri lazım'' diyen Özen, 2004 yılında sektörde aktif büyüklükleri 20-25 milyar dolara ulaşan ve sektör payları yüzde 70-75 olan 5-6 büyük banka olmasının beklendiğini, kendilerinin de 1. veya 2. olabilmek için çalıştıklarını anlattı. 
     Türk bankacılık sektörünün büyüme potansiyeline sahip olduğunu vurgulayan Özen, sektörde halen kapasite fazlası ve ekonomik olmayan büyük rakiplerin bulunduğunu savundu. 
     Sektörün büyüme potansiyelinden yararlanmak isteyen büyük global oyuncularla rekabet edeceğini de dile getiren Özen, ''Dolayısıyla verimli bankalar piyasadakı varlıklarını karlı bir biçimde sürdürebileceklerdir. Bankalar başarı için kritik ölçeğe sahip olmalıdır'' dedi. 
     Özen, sektörün kredi penetrasyonu açısından uygulanan ekonomik programın başarısıyla Latin ülkeleri grubundan kopup, İspanya ve Portekiz bankaları gibi hareket etmeye başlayacağını anlattı. 
     Ergun Özen, Haziran ayı rakamlarıyla Garanti-Osmanlı birleşmesiyle oluşacak yapının 11 milyar doları aşan aktiflerle Ziraat Bankası'nın arkasından ikinci sırayı aldığını hatırlatarak, kamu bankalarının aktif büyüklüklerinin önümüzdeki dönemde azalacağını, bunun da sıralamanın alt ve üst kısmında değişiklikler getireceğini bildirdi. 
     Birleşmenin Garanti Bankası'na güç katacağını vurgulayan Özen, bunların güçlü kurumsal ve ticari bankacılık, menkul kıymet saklama hizmetleri, nakit yönetiminde liderlik, seçkin müşteri portföyü, PTT ödeme sistemi ile köklü geçmiş gibi unsurlara dayandığını anlattı. 
     Özen, ''Daha düşük maliyetlerle çalışan daha büyük bir banka oluşturarak, yurt çapında etkin bir şekilde yayılmış şube ağı ve alternatif dağıtım kanallarıyla sürdürülebilir büyüme sağlanacaktır'' diye konuştu. 
     Birleşmeyle aktiflerin 11 milyar 41 milyon dolara, kredilerin 2 milyar 913 milyon dolara, mevduatın 6 milyar 55 milyon dolara, faiz gelirlerinin 2 milyar 37 milyon dolara ulaşacağını anlatan Özen, şube sayısının 339'a, müşteri sayısının da 4 milyon 192 bine çıkacağını kaydetti. 
     Özen, birleşmenin Garanti'yi en büyük özel banka haline getireceğini de hatırlatarak, sektörde aktiflerin yüzde 9.20'sine, kredilerin yüzde 8.60'ına, mevduatın yüzde 8'ine, şube sayısının yüzde 4.80'ine, yatırım fonlarının yüzde 15.09'una, kredi kartlarının yüzde 
     10.80'ine, ithalatta yüzde yüzde 17.10'a, ihracatta da yüzde 21'e 
     sahip olacaklarını anlattı. 
     Birleşmenin Garanti Bankası'na toplam gelirlerinin yüzde 24'ü oranında kazanç sağlayacağını da bildiren Özen, ''Bu işle her sene 148 milyon dolarlık tasarrufa imza atmış bulunuyoruz'' diye konuştu. 
     Özen, birleşmenin muazzam bir gücü ortaya çıkardığını ve inanılmaz olanaklar ortaya koyduğunu da vurguladı. 
     Ergun Özen, 2003'te aktif büyüklüğü 17-18 milyar dolara ulaşmış bir Garanti Bankası beklediklerini bildirdi. 
     Devir işlemlerinin 20 Aralık tarihine kadar tamamlanacağını duyurulan Özen, bunun çok hızlı bir birleşme anlamına geldiğini söyledi. 
     Birleşme çerçevesinde insan kaynaklar açısından kariyer danışmanlığı ve yerleştirme programı uygulanacağını anlatan Özen, şunları söyledi 
     ''Birtakım ayrılmak zorunda kalacağımız arkadaşlarımız çıkacak ama birtakım insanları gerek grup içindeki şirketler ve dışarıdaki şirketlere de yerleştirmek için Humanitas çalışmalara başlamıştır. 
     Bunun dışında ayrılmak zorunda kalacağımız arkadaşlara 1 hafta yararlanabilecekleri özel ofis açıyoruz. Çalışanların değerlendirilmesi çok önemlidir. Son derece adil olacaktır. Performans ve başarı en önemli kriter olacaktır.'' Global oyuncuların Türkiye'deki etkinliğinin giderek arttığını, Türkiye'nin de bulun dışında kalamayacağını kaydeden Özen, global oyuncularla rekabete hazır olunmak zorunluluğu bulunduğunu söyledi. 
     ''Vizyonumuz aynı, global marka olmak'' diyen Özen, ''Avrupa'nın en iyi bankası olabilmek için birleşiyoruz. Garanti Bankası'nın vizyonu aynen devam etmekte, Osmanlı Bankası'nın katılımıyla, aldığı güçle Avrupa'nın en iyi bankası olabilmesi yolunda büyük bir adım attığını düşünüyoruz'' diye konuştu. 
     






</TEXT>
</DOC>
