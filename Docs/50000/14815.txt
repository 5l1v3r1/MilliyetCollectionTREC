<DOC>
<DOCNO> 14815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sontur16.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışma Bakanı da eylem yapan esnafa hak verdi... 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, gerek esnaf gerekse diğer kesimlerin, ekonomide yaşanan son olumsuzluklar karşısındaki tepkilerini anlayışla karşılamamanın mümkün olmadığını bildirdi. 
     Okuyan, gazetecilerin, ''esnafın son sokak eylemlerine'' ilişkin sorusu üzerine, şunları söyledi 
     ''Son dönemde ekonomide yaşanan olumsuzluklarla ilgili olarak toplanan Ekonomik ve Sosyal Konsey'de konu sosyal taraflarla ele alındı. Sayın Kemal Derviş'in de ifade ettiği gibi, ekonomiyle ilgili hazırlanan program da önümüzdeki hafta ortalarında açıklanacak. Bu açıklama öncesinde de, Ekonomik ve Sosyal Konsey sayın Başbakan tarafından toplantıya davet edilecek ve bu program üzerinde sosyal tarafların da görüşü alınacak.'' Gerek esnaf gerekse diğer kesimlerin ekonomide yaşanan son olumsuzlar karşısındaki tepkilerini anlayışla karşılamamanın mümkün olmadığını ifade eden Bakan Okuyan, ''Herkes gibi esnafın da canı yanıyor, sıkıntı içinde. Yasalar çerçevesinde kalarak demokratik tepkilerimizi ortaya koymak demokrasimize de katkı sağlayacaktır. 
     Ancak bu tepkinin yasalar çerçevesinde kalmasına hepimizin özen göstermeliyiz. Bugüne kadar bu özen gösterilmiştir, bundan sonra da gerekli hassasiyetin gösterileceğinden eminim'' diye konuştu. 
     
     
     




</TEXT>
</DOC>
