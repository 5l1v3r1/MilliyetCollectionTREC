<DOC>
<DOCNO> 4672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/son/sontur08.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Minik boksörlerin ailelerine soruşturma 
</HEADLINE>
<TEXT>

     Eskişehir'de 4 ve 5 yaşlarındaki iki kız çocuğuna boks maçı yaptırılması üzerine Cumhuriyet Savcılığı, çocukların aileleri hakkında soruşturma başlattı. 
     Eskişehir Cumhuriyet Başsavcısı Ali Turna, gazete ve televizyonlarda yayınlanan fotoğraf ve görüntüler üzerine soruşturma başlatıldığını, anne ve babaları ile spor salonu sorumlularının Savcılığa çağrılarak dinleneceğini belirtti. 
     TCK'nin 478. maddesinin 12 yaşından küçük çocuklara ''fena muamele'' yapılmasına ilişkin olduğunu belirten Turna, bu madde kapsamında soruşturma başlatıldığını, ilgililerin dinlenmesinden sonra Cumhuriyet Savcısının dava açıp açmamaya karar vereceğini kaydetti. 
     Turna, ilgili maddede çocuklara bu işi zorla yaptırıldığının ve kasıt olduğunun tespit edilmesi halinde aileleri hakkında 1 aydan 30 aya kadar hapis cezası öngörüldüğünü dile getirdi. Turna, şöyle dedi 
     ''Bayramlarda ve merasimlerde general veya emniyet müdürü üniforması giydirilen çocuklar var. Aslında o makamda oturan bir kişinin haricinde bu üniformaların giyilmesi de suçtur. Burada da yapılan işi sembolize eden formalar giydirilmiş ve bir gösteri yapıldığı söylenmiştir. Burada galip veya mağlup olmamış. Biz olayın hukuki boyutuna bakarız, olayda bir kasıt ya da zorlama olup olmadığını araştırırız. Başlatılan soruşturmada da bu yapılacak ve bir karar verilecek.'' 
     
     



</TEXT>
</DOC>
