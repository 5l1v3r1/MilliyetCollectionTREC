<DOC>
<DOCNO> 14630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sontur09.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Hava Kurumu eski Başkanı Atilla Taçoy hakim önünde 
</HEADLINE>
<TEXT>

     Türk Hava Kurumu'nun THK eski Genel Başkanı Atilla Taçoy ve eski Türk Kuşu Eğitim Harekat Başkanı Mustafa Bozer'in de aralarında bulunduğu 24 sanığın, zirai ilaçlama, mücadele ve yangın söndürme uçağı alım ve üretimi ile I. Dünya Hava Oyunları Organizasyonu'nda yapılan işlemlerde, ''görevlerini kötüye kullandıkları'' iddiasıyla 3'er yıla kadar hapis istemiyle yargılanmalarına başlandı. 
     Ankara 6. Asliye Ceza Mahkemesi'ndeki davanın bugünkü ilk duruşmasına, sanıklardan dönemin Genel Yönetim Kurulu üyeleri Lütfi Doğan ve Şaban Baş, Denetleme Kurulu üyesi Emel Ceyhun, danışmanlardan Yılmaz Çavuşoğlu, Türk Kuşu Eğitim Harekat Başkanı Mustafa Bozer ve avukatları ile müşteki THK Genel Başkanlığı ve Maliye Bakanlığı avukatları katıldı. 
     Lütfi Doğan, savunmasında, bazı kişiler tarafından THK'nın kasıtlı olarak yıpratılmaya çalışıldığını ifade ederek, yaptığı faaliyetlerde usul ve yasaya aykırı hiçbir işlem olmadığını kaydetti. Doğan, ''Yaptığım tüm faaliyetler, Cumhuriyet'in bir kurumu olan THK'yı daha ileri götürmek ve geliştirmek içindir. Kurum içinde yaptığımız işlemlerde bazı ufak usul hataları olabilir, ancak maddi menfaat sağladığımız iddiaları kesinlikle doğru değildir. Bu gibi iddialar, sivil kurumlarda çalışan insanların azmini kırmaktadır. Adalete güvenim sonsuzdur. Beraatimi istiyorum'' dedi. 
     Yılmaz Çavuşoğlu, hukuk danışmanı olarak görev yaptığını belirterek, yapılan zirai uçak alımı ve Dünya Hava Oyunları Organizasyonu'nda yapılan işlemlerde usul ve yasaya aykırı bir durum olmadığını savundu. Çavuşoğlu'ndan sonra söz verilen Şaban Baş da hakkındaki suçlamayı kabul etmedi. 
     
     



</TEXT>
</DOC>
