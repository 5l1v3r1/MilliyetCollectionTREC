<DOC>
<DOCNO> 23680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/soneko10.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat olmasaydı Oyak-Renault'un fabrikası kapanabilirdi... 
</HEADLINE>
<TEXT>

     Oyak-Renault Genel Müdürü Dominique Correze, ihracatın kendileri için büyük önem taşıdığını belirterek, ''İhracat olmasaydı fabrikanın kapanması bile gündeme gelirdi'' dedi. 
     Oyak-Renault'un yenilenen ve adı ''Global Renault'' olarak değişen aylık yayın organına görüşlerini açıklayan Correze, ekonomik krizin yılın başından itibaren toplam pazarda ortalama yüzde 70 düşüş yarattığını ve halen çok büyük bir otomobil stokunun bulunduğunu kaydetti. 
     Ocak ve Şubat aylarının kendileri için özellikle zor geçtiğini, fabrikada ortalama yüzde 50 oranında kapasite düşüşü yaşandığını belirten Correze, şöyle dedi 
     ''Şu durumda Oyak-Renault'un ihracat politikası çok önem taşıyor. İhracat olmasaydı fabrikanın kapanması bile gerekebilirdi. İhracat tahminlerini aşan Megane Wagon ve Clio Symbol sayesinde sanırım bu yıl ihracatta rekor kıracağız. Bu durum haftada 1500 motor ve CKD parçaları için de geçerli. Her hafta Oyak-Renault'dan Fransa'ya, Renault'un Avrupa fabrikaları için olduğu kadar Kolombiya, Brezilya ve Arjantin gibi büyük ihracat noktalarına da motor ve parçalarla dolu 50 kamyon hareket ediyor.'' 
     Correze, bu durumun kendilerine büyük çaplı iki vardiya olarak çalışma ve herkesin ortak çabası ile fabrikanın performansını, ürünlerin rekabet gücünü muhafaza etme konusunda perspektif yarattığını vurguladı. 
     Dominique Correze, Renault Grubu'nun çoğunluk hisselerini alarak alım gücü düşük ülkeler için otomobil üretimi yapmayı planladığı Rumen Dacia Fabrikası'na da yakında parça ihraç etmeye başlayacaklarını açıkladı. 
     
     






</TEXT>
</DOC>
