<DOC>
<DOCNO> 37456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sonspo19.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş kalesi Kjaer'e emanet... 
</HEADLINE>
<TEXT>

     Beşiktaş, Danimarkalı kaleci Peter Kjaer ile 2 yıllık sözleşme imzaladı. 
     Danimarka Ligi takımlarından Silkeborg IF'de forma giyen 36 yaşında ve 1.87 metre boyundaki Kjaer'in, siyah-beyazlı kulüple 2 yıllık sözleşme imzaladığı bildirildi. 
     Bu sabah İstanbul'a gelen ve sağlık kontrolünden geçen Danimarkalı kaleci, daha sonra siyah-beyazlı kulübün yöneticileriyle kulüp binasında bir süre görüştü. 
     Kjaer'in sözleşme imzalama törenine gazeteciler alınmazken, görüşmenin ardından Beşiktaş Futbol Takımı Menajeri Sinan Engin, yaptığı açıklamada, Danimarkalı kaleciyle 2 yıllık sözleşme imzaladıklarını söyledi. 
     Engin, her konuda anlaştıkları Kjaer'in sözleşmeyi imzaladığını bildirdi. 
     Bursaspor maçında kalede 
     Danimarka'da 1999 yılında en iyi kaleci seçilen Peter Kjaer'in, yarın yapılacak Bursaspor maçında Beşiktaş'ın kalesine geçeceği bildirildi. 
     Aynı zamanda Danimarka Milli Takımı'nın 2. kalecisi olan Kjaer'in hazır durumda olduğu ve yarın ilk kez siyah-beyazlı formayı giyeceği açıklandı. 
     "Daum için geldim" 
     Beşiktaş'ın yeni file bekçisi Peter Kjaer ise siyah-beyazlı takıma transfer olmasında teknik direktör Christoph Daum'un anahtar rolü oynadığını söyledi. 
     Kjaer, takımda yeni olduğunu belirterek, ''Ancak takımda yabancı olmayı hissetmeksizin, böyle bir kulüpte oynamaya hazırım. Daum'u da tanıyorum. Almanya'da büyük başarılar elde etti'' dedi. 36 yaşındaki Danimarkalı kaleci, gazetecilerin, ''Futbol kariyerinize Beşiktaş'ta mı son vereceksiniz '' sorusuna, ''Beşiktaş ile 2 yıllık sözleşme imzaladım. Burada futbol yaşamımı bitirmek isterim. Ancak futbolda bunu söylemek çok zor. İlk kez böyle büyük bir takımda forma giyeceğim. Bu büyük kulüpte kariyerimi noktalamak isterim'' diye yanıt verdi. 
     "En büyük Beşiktaş" 
     Danimarka Milli Takımı kampında bulunması nedeniyle son 24 saattir uyumadığını anlatan Kjaer, şu anda yorgun olduğunu, ancak dinlendikten sonra yapacağı çalışmayla, Bursaspor maçına hazır olacağını da kaydetti. 
     Beşiktaş'ın yeni kalecisi, konuşmasının sonunda Türkçe olarak, ''En büyük Beşiktaş'' dedi. 
     Peter Kjaer daha sonra, siyah-beyazlı takımın öğle saatlerinde yapacağı idman için teknik direktör Daum ile birlikte Fulya Tesisleri'ne gitti. 







</TEXT>
</DOC>
