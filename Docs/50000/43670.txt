<DOC>
<DOCNO> 43670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/ekonomi/eko01.html </URL>
<DATE> 2001/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa diye bir şey kalmadı 
</HEADLINE>
<TEXT>

Osmanlı Bankası Genel Müdürü Turgay Gönensin, içerde ve dışarda yaşanan olumsuzluklar yüzünden Türkiye’de serbest piyasanın kalmadığını söyledi 
     FİNANS SOHBETLERİ KADİFE ŞAHİN 

     ABD’de yaşanan saldırıdan sonra dünyanın ne yöne gideceğinin belli olmamasının piyasaları tedirgin ettiğini belirten Osmanlı Bankası Genel Müdürü Turgay Gönensin, "Ancak bizde yaşananlar daha çok kendi hükümetimize, kuruluşlarımıza ve ülkemize duyduğumuz güvensizlikten kaynaklanıyor" dedi. 
     Güven bunalımı yüzünden uluslararası fonların gelişmiş ülke bonolarına yönelmesini değerlendiren Gönensin, "Piyasada zaten yabancı yok, biz bize, kendi kendimize olduğumuz için ABD’deki olayın bize etkisi nötr oldu. Zaten sene sonuna kadar bir yabancı girişi beklemiyorduk. Dolayısıyla eğer sorun güven ise biz kendi ülkemize ve kendi kurumlarımıza güvenmiyoruz. Artık bunu bırakmalıyız" dedi. 
     
     Güven duymalıyız 
     Döviz kurlarındaki yükselişi de değerlendiren Gönensin, "Artık piyasa diye birşey kalmadı. Bu kadar sığ bir piyasadan piyasa veya serbest piyasa koşulları diye bahsetmek mümkün değil. Büyük bir petrol ödemesi karşılığı olmayan döviz talebi bile piyasada çok büyük etkiler yaratıyor. Biz eğer kendi paramıza ve kurumlarımıza güvenirsek döviz kurlarında bunlar yaşanmaz" diye konuştu. 
     
     Turizm yüzde 15 etkilenir 
     ABD’deki saldırının Türkiye ekonomisi üzerinde kısa vadeli olumsuz etkilerinin olduğunu bildiren Gönensin, "Türkiye’nin stratejik öneminin artması nedeniyle orta ve uzun vadede iyi etkilerinin olabileceği görüşündeyim" dedi. 
     Türkiye’nin ABD’ye olan bu yılki tekstil kotalarının dolduğunu belirten Gönensin, "Turizmde rezervasyon iptalleri oldu. Bu kötü. İyi haber turizm sezonunun en sıcak dönemini geride bırakmamız. Turizm gelirlerinde bu olayın etkisi yüzde 15’lik negatif bir etki ile sınırlı kalır" şeklinde konuştu. İhracat ve turizmin desteklenmesinin son derece önemli olduğunu ifade eden Gönensin, "Dış satım yapan sektörlere yeterli oranda kredi desteği verilmeli. Bu KDV iadesi gibi uygulamalarla değil, uygun maliyetli kredilerle olmalı" dedi. 
     
Enflasyon hedeflemesi hayal’      Türkiye’nin şu anki önceliğinin üretim olduğunu bildiren Gönensin, enflasyon hedeflenmesine geçilemeyeceğini söyledi. "Yüzde 70’li oranlarla enflasyon hedeflenmesine geçilmesini mümkün görmüyorum" diyen Gönensin, "Bunun için çok erken. Örneklere baktığımız zaman yüzde 30’la geçiş bile 5 yıl sürmüş. Enflasyonun belli bir seviyeye düşmesi, piyasada kesin istikrarın sağlanması lazım" dedi. Gönensin, ısrar edilmesinin başarılı olmasında yeterli olamayacağını ve piyasaların da bunu inandırıcı bulmadığını söyledi. 
     



 EKONOMİ 














</TEXT>
</DOC>
