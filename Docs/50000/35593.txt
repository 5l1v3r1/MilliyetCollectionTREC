<DOC>
<DOCNO> 35593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/sontur02.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
E-mail çıktı mektup bozuldu... 
</HEADLINE>
<TEXT>

     Eskiden yolunu gözlediğimiz ve adına şarkılar bile düzenlenen postacılar, mektuplaşmanın yok denecek kadar azalmasıyla, resmi evrak ve fatura taşıyıcısı durumuna gelince, toplumun korkulu rüyası oldu. 
     Uzun yıllar önemli iletişim kaynağı olan mektuplarımızı taşıyan, her Türk ailesinin özlemle beklediği ve onlar için şarkı dahi bestelenen posta dağıtıcıları, telefon, cep telefonu ve internet gibi iletişim olanaklarının oluşması sonucu eski popülaritelerini kaybedince, meslekte hüznü yaşamaya başladı. 
     Yaşanan hızlı teknolojik değişim sonucu yalnızca resmi evrak ve fatura taşıyıcısı konumuna gelen posta dağıtıcılarının üyesi olduğu Türk Haber-Sen Kocaeli Şubesi Başkanı Necip Köftercioğlu, şunları söyledi 
     ''Eskiden, postacılara halk arasında ayrı bir sempati beslenir, kimi zamanlar da pencere önlerinde yolları gözlenir, onlara su veya ayran ikram edilirdi. Ama, iletişim sektöründe yeniliklerin birbirini kovalaması üzerine, bizlere sadece resmi evrak ve fatura taşımak görevi kaldı. Artık, postacıları kimse güler yüzle karşılamıyor. Bugünkapısı önünde postacı görenler, ya fatura ya da icra makbuzu geldiğinidüşünüp karamsarlığa bürünüyor. Artık herkes, eyvah, postacı geliyor diyor. Bazıları kapılarını bile açmak istemiyor. Bu da, doğal olarak moralimizi bozuyor.'' 
     Necip Köftercioğlu, genellikle telefon faturası, icra tebligatları, boşanma evrakları ya da ödeme emirleri dağıttıklarını, bu çalışmayı da, fiziki imkanları sınırlı bir alanda 70 kişiyle gerçekleştirme gayreti içinde olduklarını sözlerine ekledi. 
     







</TEXT>
</DOC>
