<DOC>
<DOCNO> 39024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/siyaset/siy02.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Bahçeli’den Yılmaz’a yanıt 
     Başbakan Yardımcısı ve MHP Genel Başkanı Devlet Bahçeli, ANAP Genel Başkanı Mesut Yılmaz’ın gündeme getirdiği ulusal güvenlik tartışmasını sürdürerek, "Cumhuriyetçilik adına, demokratik değerlerin gelişimini engellemek ne kadar yanlış bir tutumsa, demokrasi adına ülkenin geleceğini tehlikeye atacak girişimlerde bulunmak da o kadar yanlış ve lüzumsuz bir tutumdur" dedi. 
     
     Varyag talimatı Ecevit’ten 
     Devlet Bakanı Ramazan Mirzaoğlu, Karadeniz’de bulunan Çin’e ait "Varyag" adlı geminin Boğazlar’dan geçişi konusunda son sözü Başbakan Bülent Ecevit’in söylediğini belirterek, "Bize yazılı talimat göndermiştir. Bu yazılı talimat gereğince Denizcilik Müsteşarlığı’nın ilgili birimleriyle güvenli geçişi sağlamak için bütün çabayı göstereceğiz" dedi. Mirzaoğlu, Varyag’ın güvenli geçişi için Çin heyeti ile Türk heyetlerinin birlikte müzakerelerde bulunacaklarını vurguladı. 
     
     Belediye sitesi hack’landı 
     Ankara Büyükşehir Belediyesi’nin internet sitesinin ana sayfası, hacker’ların saldırısına uğradı. "www.ankarabel.gov.tr" adresine erişmeye çalışıldığında, sitenin ana sayfası yerine İngilizce küfürlerle karşılaşılıyor. Sayfada siyah zemin üzerinde kırmızı yazılarla İngilizce küfür yer alırken, bağlantı için de bir adres veriliyor. Belediye Başkanı Melih Gökçek de, uzmanlarca olayın kendisine iletildiğini, ancak neden böyle bir girişimde bulunulduğuna bir anlam veremediğini kaydetti. 
     



 SİYASET 









</TEXT>
</DOC>
