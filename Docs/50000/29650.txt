<DOC>
<DOCNO> 29650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/son/sondun02.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de ırkçı nefret alev alev... 
</HEADLINE>
<TEXT>

     İngiltere'nin Lancashire bölgesinde Asya kökenli bir ailenin evine atılan yanıcı maddeler büyük bir yangına neden olurken, 7 kişilik aile sağ olarak kurtulmayı başardı. 
     Yerel saatle 02.30'daki sabotaj sırasında saldırganların, yanıcı maddelerden oluşturdukları ve tutuşturdukları bir kitleyi evin alt kat penceresinden içeri attıkları tahmin ediliyor. 
     Kısa zamanda büyüyen yangının, uyanık olan evin en büyük çocuğu tarafından farkedildiği ve bu sayede bütün ailenin dışarı kaçmayı başardığı belirtiliyor. 
     Lancashire Polis yetkilileri, olayın ırkçı sebeplerle düzenlenmiş bir sabotaj olarak görüldüğünü ve soruşturmanın bu çerçevede yürütüldüğünü bildirdi. 
     Saldırının acımasız bir saldırı olduğunu da belirten yetkililer, ''bütün bir aile yok olabilirdi. Şimdi halktan birleşmesini ve bizim bu olayı gerçekleştirenleri yakalamamıza yardım etmesini istiyoruz. Kimse hiçbir nedenle böyle bir suçu haklı göremez'' dedi. 
     
     
     







</TEXT>
</DOC>
