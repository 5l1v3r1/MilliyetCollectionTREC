<DOC>
<DOCNO> 11194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sonspo04.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Avantajımızı koruyacağız" 
</HEADLINE>
<TEXT>

     Fenerbahçe Teknik Direktörü Mustafa Denizli, lider olarak gidecekleri Çaykur Rizespor deplasmanından avantajlı durumlarını koruyarak dönmek istediklerini söyledi. 
     Antrenman öncesi düzenlediği basın toplantısında konuşan Mustafa Denizli, Çaykur Rizespor karşılaşmasının kendileri için enteresanlıklar taşıdığını belirterek, ''Hem ben antrenör olarak, hem de Fenerbahçe takımı uzun yıllardır Rize'ye gitmedi. Rakibimiz yaklaşık son 8 haftadır Türkiye liglerinin en başarılı takımlarından biri. 2 formda takımın karşılaşmasından da mutlaka iyi futbol çıkacaktır. Biz, ligdeki avantajımızı sürdürmek için mücadele edeceğiz. Son derece güzel kaliteli ve yüksek tempolu bir maç olacak'' diye konuştu. 
     Fenerbahçe ve Galatasaray kulüplerinin yönetimleri arasında bugünlerde yaşanan sert tartışmalara da değinen ve bu konuların birkaç gündür gündemi çok meşgul ettiğini kaydeden Denizli, ''Ben de gelişmeleri takip ediyorum. Ama bu konuda konuşma durumunda olan insanlar değiliz. Biz kendi işimizi yapıyoruz. Bunun dışındaki değerlendirmeleri kamuoyu ve otoriteler, çok daha sağlıklı yapacaklardır'' dedi. 




</TEXT>
</DOC>
