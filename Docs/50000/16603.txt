<DOC>
<DOCNO> 16603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sontur17.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Veli Göçer'e yine cezaevi yolu göründü 
</HEADLINE>
<TEXT>

     Marmara depreminde, müteahhiti oldukları bazı binaların yıkılması sonucu 195 kişinin ölümüyle ilgili olarak haklarında dava açılan Veli Göçer ve ortaklarının yargılanmasına devam edildi. Mahkeme Göçer hakkında, gıyabi tutukluluk kararı verdi. 
     Konya 2.Ağır Ceza Mahkemesi'ndeki duruşmaya, sanıklar Veli Göçer ve ortağı Zafer Coşkun, gıyabi tutuklu sanıklar Can Göçer, İsmet Kösebalaban ve Derya Bilgin katılmadı. Duruşmada, müdahiller Salim ve Fatma Çakır, Mustafa Ergüden, müdahil avukatları Filiz Saraç, Rıza Pehlevişat ile sanık avukatı Mehmet Kart hazır bulundu. 
     Mahkemede söz alan müdahil avukatı Filiz Saraç, davanın sanıkların can güvenliği nedeniyle Konya'ya alındığını hatırlatarak, ''Ancak aradan geçen zaman sonucu hem olay soğumuştur hem de sanıklar tutuklu değildir. Ayrıca, İstanbul'dan davayı takip etmemiz için Konya'ya gelirken trafik canavarı ile karşı karşıya kalıyoruz. Müdahiller de davaya uzaklıkları nedeniyle katılamamaktadırlar'' diyerek, davanın Yalova veya İstanbul'a alınmasını talep etti. 
     Avukat Saraç, sanıkların yıkılan her binaları için sorumlu olduklarını ve ayrı ayrı cezalandırılmaları gerektiğini savundu. 
     Daha sonra söz alan sanık Avukatı Mehmet Kart ise müvekkilinin resmi bir sorumluluğu bulunmadığını iddia ederek, dosyalardaki eksikliklerin giderilmesini istedi. 
     Mahkemede söz alan Cumhuriyet Savcısı Abdülvahap Yaren ise mütalaasında, sanık Veli Göçer ve arkadaşlarının organize bir suç işledikleri kanaati oluştuğunu belirterek, davanın Devlet Güvenlik Mahkemesi'nde DGM görülmesi gerektiğini söyledi. Cumhuriyet Savcısı Yaren, ayrıca müdahil avukatlarının davanın nakli konusundaki fikirlerine de katıldığını bildirdi. 
     Duruşmaya 5 dakika ara veren mahkeme, duruşmalara gelmeyen Veli Göçer'in tutuklanmasına ve yakalandığında Konya Kapalı Cezaevine nakledilmesine, davanın nakli konusuna Yargıtay içtihatlarının izin vermediğinden nakil talebinin reddedilmesine, İstanbul Teknik Üniversitesi'nden ek bir bilirkişi raporu istenmesine karar vererek duruşmayı erteledi. 




</TEXT>
</DOC>
