<DOC>
<DOCNO> 49409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sondun27.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Clinton El Kaide yüzünden uçağa binemedi" 
</HEADLINE>
<TEXT>

     Eski ABD Başkanı Bill Clinton'ın geçen yıl başkanlığı döneminde Pakistan'a yaptığı ziyaret sırasında, Usame Bin Ladin'in El Kaide örgütünün sabotaj yapabileceği kaygısıyla ''Air Force One'' uçağına binemediği ve Pakistan'a üzerinde hiçbir işaret bulunmayan küçük bir uçakla gittiği bildirildi. 
     ABD'de yayımlanan New York Times Gazetesi'nin Amerikalı yetkililere dayanarak verdiği habere göre, Pakistan istihbarat örgütünün ISI El Kaide örgütü ve Keşmir'deki militan çevrelerle yakın ilişkilerini dikkate alan Amerikan istihbaratı, Clinton'ın Pakistan'a yapmayı planladığı geziye şiddetle itiraz etti. 
     Amerikan istihbaratının, aralarında Bin Ladin'in El Kaide örgütüne mensup kişilerin de bulunduğu teröristlerin ISI'ye derinlemesine sızdıkları kuşkusuyla, bu teröristlerin Clinton'ın uçağının hangi yolu izleyeceğini öğrenerek taraftarlarına bildirmesinden kaygılandığı belirtildi. 
     Clinton'ın gizli servisin kaygılarına aldırmayarak bu geziye çıktığı, ancak seyahatle ilgili planlarının son derece gizli tutulduğu kaydedildi. 
     Verilen bilgiye göre, Clinton'ın ''Air Force One'' uçağı, Pakistan üzerinden boş olarak geçirildi ve Clinton, üzerinde hiçbir işaret bulunmayan küçük bir uçakla yolculuk etti. Pakistan'a indikten sonra da Clinton'ın konvoyunun bir köprü altında durdurulduğu ve Başkan'ın araç değiştirdiği kaydedildi. 
     






</TEXT>
</DOC>
