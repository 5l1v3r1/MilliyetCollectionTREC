<DOC>
<DOCNO> 5445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/yazar/asik.html </URL>
<DATE> 2001/02/04/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Nişan suçu 
</HEADLINE>
<TEXT>

     Ercan Gürses TGRT'nin Parlamento muhabiri, yetenekli, efendi, genç bir arkadaşımız. Bir süre önce, işyerindeki stajyer muhabirlerden biriyle çıkmaya başladı. İlişki zamanla gelişti, iki genç ailelerinin de onaylarını alarak sözlendiler. Nişan tarihini saptadılar. Gerisini Ercan kardeşimizden dinliyoruz 
     - Nezaket gereği, durumdan Ankara Temsilcimiz Metin Özer'i de haberdar etmek istedim. Olayı öğrendiğinde inanılmaz bir tepki gösterdi. Sen nasıl olur da benim himayem altındaki bir elemanla böyle bir ilişkiye girersin, diye bağırmaya başladı. Eşyalarını topla, bir daha da buraya gelme, çünkü seni işten attım, dedi. Hemen ardından da Meclis'te birlikte çalıştığım meslektaşım Gülçin Sunar'ın işine son verdi. Onun suçu, sözlümle beni tanıştırmış olmaktı. 
     Peki Ercan Gürses'in nişanlanacağı küçük stajyer hanım ne oldu, diyeceksiniz. 
     Efendim o son zamanlarda ekrana çıkmaya başlamış. O yüzden sözlüsünün ısrarına rağmen TGRT'ten ayrılmayı reddetmiş. 
     Ercan şu bir ay içinde hem işini hem müstakbel eşini kaybetti... 
     Geçmiş olsun kardeşim... Ne yaparsın ki dünya bir başka dünya oldu... 
     

</TEXT>
</DOC>
