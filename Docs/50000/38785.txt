<DOC>
<DOCNO> 38785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/soneko14.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
El konulan bankaların son durumu ile ilgili raporun tam metni 
</HEADLINE>
<TEXT>

     Tasarruf Mevduatı Sigorta Fonu TMSF Kapsamındaki Bankalar, Performans ve Gelişme Raporu, Bankacılık Düzenleme ve Denetleme Kurumu'nun BDDK internet sayfasında yayımlandı. 
     24 Ağustos 2001 tarihi itibariyle TMSF kapsamındaki bankaların yeniden yapılandırılmaları sürecindeki gelişmeleri özetleyen raporda, yapılan banka satışlarının içeriği, bankaların mali yapılarında meydana gelen gelişmeler, gecelik yükümlülükleri gibi konular yer alıyor. 
     Raporda ayrıca, Fon bünyesindeki bankaların operasyonel yapısının güçlendirilmesinde yaşanan gelişmeler, bankaların mali yönden güçlendirilmesi amacıyla verilen kamu kağıtları, bankalara aktarılan kaynaklar, TMSF'nun sağladığı nakit girişleri, donuk kredilerin TMSF Tahsilat Daire Başkanlığı'na devredilmesi, TMSF dava ve takip istatistikleri yer alıyor. 
     Toplam zarar 12.7 katrilyon lira 
     Tasarruf Mevduatı Sigorta Fonu TMSF , bünyesindeki banka sayısının, Eylül 2001 sonu itibariyle 8'den 4'e indirilmesi, yılsonu itibariyle ise Fon bünyesindeki bankaların tamamının çözümlenmesinin hedeflendiği bildirildi. 
     TMSF bankalarının zararlarındaki büyümenin durdurulduğu ve 31 Temmuz 2001 itibariyle toplam birikmiş zararın 12.7 katrilyon lira olduğu belirtilerek, son devredilen beş banka hariç tutulduğunda ise 30 Nisan itibariyle 4.9 trilyon liraya kadar yükselen dönem zararının, 31 Temmuz itibariyle 4.4 trilyon liraya düşürüldiği kaydedildi. 
     TMSF Kapsamındaki Bankalar, Performans ve Gelişme Raporu, Bankacılık Düzenleme ve Denetleme Kurumu'nun BDDK internet sayfasında yayımlandı. 
     Raporda, TMSF bünyesinde halihazırda bulunan bankaların son durumu hakkında şu bilgiler verildi 
     ''-Demirbank'ın, HSBC'ye hisse satış ve devir görüşmeleri 20 Eylül 2001'e kadar sonuçlandırılacak. 
     -Etibank'ın Birleşik Koç Holding'e teklif için inceleme izni verildi. 
     -İktisat Bankası'da UniCredito Italiano Spa'nın teklif için incelemeleri sürüyor. 
     -Sitebank'ta, Novabank S.A.'ya teklif için inceleme izni verildi. 
     - Tarişbank, Bayındırbank, Kentbank ve EGS Bank'ın devir bilançoları beklenmekte olup, yıl sonuna kadar çözüme kavuşturulacak.'' 
     Satış süreci halihazırda başlatılan bankalar için belirlenen takvime göre, Etibank'ın satış sürecinin 8 Ağustos'ta başladığı belirtilerek, gizlilik anlaşması sonrası bankada yapılacak inceleme için son tarihin 18 Eylül, tekliflerin TMSF'ye iletilmesi için son tarihine 21 Eylül, ihale sonuçlarının açıklanması için son tarihin de 28 Eylül olduğu kaydedildi. 
     İktisat Bankası'nın ihale sonucunun 28 Eylül, Sitebank'ın ihale sonucunun da 17 Eylül'e kadar açıklanacağı bildirildi. 
     Raporda, ''Bu süreç sonucunda Eylül 2001 sonu itibariyle TMSF bünyesindeki banka sayısının 8'den 4'e indirilmesi, yılsonu itibariyle ise Fon bünyesindeki bankaların tamamının çözümlenmesi hedeflenmektedir'' denildi. 
     Mali bünyeleri 
     TMSF bünyesinde yeralan bankaların mali yapılarında meydana gelen gelişmelerin de özetlendiği rapora göre, 31 Temmuz 2001 itibariyle Fon kapsamındaki bankaların toplam aktif büyüklüğü 24.2 katrilyon lira 18.3 milyar dolar , toplam yükümlülükleri 21.0 katrilyon lira 15.9 milyar dolar , özkaynakları ise 3.2 katrilyon lira 2.4 milyar dolar düzeyinde bulunuyor. 
     Fon bankalarının özkaynaklarının kamu kağıdı enjeksiyonu ile güçlendirildiği belirtilen raporda, 9 Temmuz'da Fona devredilen beş banka hariç tutulduğunda, Fon bankalarının negatif 5.1 katrilyon lira olan özkaynakları toplamının, 3.4 katrilyon liraya yükseltildiği bildirildi. 
     Raporda, kamu kağıtlarının Fon bankaları aktiflerinin önemli bir bölümünü oluşturduğu ifade edilerek, büyük bir bölümünü kamu kağıtlarının oluşturduğu menkul değerler cüzdanı ve bağlı menkul değerler toplamının toplam aktifler içindeki payının yüzde 64.3 olduğu kaydedildi. 
     31 Temmuz 2001 itibariyle Fon bünyesindeki bankalarda bulunan toplam mevduat tutarının 16.1 katrilyon lira olduğu bildirilen raporda, bu tutarın toplam bilanço büyüklüğünün yüzde 66.4'üne tekabül ettiği kaydedilerek, şöyle devam edildi 
     ''TMSF bankalarının zararlarındaki büyüme durdurulmuştur. 31 Temmuz 2001 itibariyle Fon kapsamındaki bankaların toplam birikmiş zararı 12.7 katrilyon liradır. Son devredilen beş banka hariç tutulduğunda 30 Nisan itibariyle 4,928 trilyon liraya 4,2 milyar dolar kadar yükselen dönem zararı, 31 Temmuz itibariyle 4,455 trilyon liraya 3,4 milyar dolar düşürülmüştür. 
     Geçici verilere göre geçmiş dönem zararları da dahil olmak üzere, 9 Temmuz tarihinde Fon'a devredilen son beş bankanın toplam zararı 31 Temmuz 2001 itibariyle 569 trilyon liradır. 431 milyon dolar 
     TMSF bünyesindeki bankaların açık pozisyonları önemli ölçüde kapatılmıştır. Mayıs 2001 dönemine kadar 4-5 milyar dolar seviyesinde olan net açık pozisyon, Mayıs ayının ikinci yarısından itibaren kamu kağıdı enjeksiyonu sonucunda 600 milyon dolar seviyelerine gerilemiştir.'' 
     9 Temmuz tarihinde devralınan beş bankanın diğer fon bankaları ile karşılaştırıldığında, göreceli olarak çok küçük olduğu ifade edilen raporda, son devralınan beş bankanın TMSF bünyesindeki bankaların toplam aktif büyüklüğü içindeki payının, 31 Temmuz itibariyle yüzde 10.8 olduğu bildirildi. Rapora göre, devralınan son beş bankanın Fon bankaları toplam mevduatı içindeki payı ise yüzde 15.4 düzeyinde bulunuyor. 
     Yükümlülükler azaldı 
     Fon bankalarının 16 Mart 2001 tarihi itibariyle 7.8 katrilyon lira olan kısa vadeli yükümlülüklerinin, 13 Ağustos 2001 tarihi itibariyle 5.8 katrilyon liraya düşürüldüğü bildirildi. 
     BDDK'nın yayımladığı Tasarruf Mevduatı Sigorta Fonu TMSF kapsamındaki bankaların performans ve gelişme raporuna göre, Fon bankalarının piyasalardan gecelik borçlanma ihtiyaçlarının azaltılmasına yönelik program kararlılıkla sürdürülüyor. 
     Bu çerçevede, fon bankalarının 16 Mart 2001 itibariyle 7.8 katrilyon lira olan kısa vadeli yükümlülükleri, 13 Ağustos 2001 tarihi itibariyle 5.8 katrilyon liraya düşürüldü. 
     Fon bankalarının, Merkez Bankası dışındaki piyasalara ve müşterilere olan kısa vadeli yükümlülükler, toplam kısa vadeli yükümlülükler içinde 16 Mart 2001 tarihi itibariyle yüzde 66.7 paya sahip iken, bu pay 13 Ağustos 2001 itibariyle sıfırlandı. 
     Opsiyonel yapıları güçlenidiriliyor 
     Rapora göre, Fon bünyesindeki bankaların operasyonel anlamda yeniden yapılandırılması alanında önemli adımlar atılıyor. Devir tarihi itibariyle bin 454 olan Fon bankalarının şube sayısı yüzde 27 oranında azaltılarak 31 Temmuz 2001 itibariyle bin 59'a düşürüldü. 
     Aynı dönemde personel sayısı da yüzde 35 oranında azaltılarak 19 bin 485'e indirildi. 
     TMSF bünyesindeki bankaların iştirak satışları da sürdürülüyor. 
     Bu kapsamda, Sümerbank'a ait 30 adet mali ve mali olmayan iştirak 3 Nisan 2001 tarihinde, Etibank'a ait 45 mali ve mali olmayan iştirak ise 15 Ağustos 2001'de satışa çıkarıldı. 
     Ayrıca, Demirbank'ın yurtdışındaki 6 iştiraki için 2 Ağustos 2001'de ihaleye çıkıldı. 
     16 Ağustos 2001 itibariyle menkul, gayrimenkul ve iştirak satışlarından 101.6 trilyon lira satış hasılatı elde edilirken, Sümerbank'ın gayrimenkul ve iştirak satışından 52.5 trilyon, Demirbank'ın gayrimenkul ve iştirak satışlarından da 31.6 trilyon lira elde edildi. 
     Kamu kağıtları 
     Rapora göre, Hazine, Tasarruf Mevduatı Sigorta Fonu'na 8 milyar 7 milyon dolar tutarında döviz cinsinden, 8 katrilyon 528 trilyon lira tutarında TL cinsinden kağıt ihraç etti. Döviz cinsinden ihraç edilen kağıtlar ihraç tarihindeki kurlar esas alınarak Türk Lirasına dönüştürüldüğünde, Hazine tarafından TMSF'ye verilen toplam kağıt tutarı 16.3 katrilyon lira olarak hesaplanıyor. 
     Hazine söz konusu kağıtlardan 5 katrilyon 526 trilyon lirasını erken itfaya tabi tutarken, erken itfalar sonrasında TMSF'nin elindeki kamu kağıdı stoku 10.8 katrilyon liraya indi. 
     Erken itfalar öncesi Hazine'den alınan 16 katrilyon 287 trilyon liralık kamu kağıdının 751 trilyon lirası Merkez Bankası'na teminata verilerek karşılığında nakit alındı ve bu nakit Fon bankalarına mevduat olarak aktarıldı. Teminata verilen kamu kağıtları hariç tutulduğunda, Fon bankalarına aktarılan kamu kağıdı tutarı 15 katrilyon 536 trilyon lira olarak belirlendi. 
     Kamu kağıdı enjeksiyonuna ilave olarak, TMSF kaynaklarından Fon bankalarına 946 trilyon lira tutarında sermaye, 1 katrilyon 523 trilyon lira tutarında ise mevduat şeklinde kaynak aktarıldı. 
     Nakit girişleri 
     TMSF bünyesindeki bankalardan devir tarihleri ile 31 Temmuz 2001 tarihleri arasında 804.1 milyon dolarlık bir tahsilat gerçekleştirildi. 
     Buna göre, banka eski ortaklarından ve ortakların şirketlerinden 280.5, diğer sorunlu kredilerden 523.6 tahsilat yapıldı. Öte yandan, Fon'a devredilen bankaların eski ortaklarının kendi lehlerine kullandıkları kaynakların veya bankayı bu suretle uğrattıkları zararın tazmini amacıyla açılan davalar devam ediyor. 
     TMSF, Fon bankalarına borçlu olanlar ile ödeme planları yapılmasını desteklerken, Fon bu kapsamda iki adet borç geri ödeme anlaşmasına girdi. 
     Fon Bankalarının donuk kredilerinden TMSF Tahsilat Dairesi Başkanlığına devredilen dosya adedi 31 Temmuz 2001 tarihi itibariyle, toplam bin 291'i buldu. Bu dosyaların 947'si Sümerbank'a, 123'ü Bank Ekspres'e, 221'i de Türk Ticaret Bankası'na ait bulunuyor. 
     MSF tarafından çeşitli nedenlerle açılan davaların sayısı 80'i bulurken, buna karşılık Fon aleyhine 270 adet dava açıldı. Dolayısıyla 16 Ağustos 2001 itibariyle TMSF Hukuk Dairesi 350 adet dava ile meşgul oluyor. 
     
     
     
     







</TEXT>
</DOC>
