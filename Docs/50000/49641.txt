<DOC>
<DOCNO> 49641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sonspo08.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevre Bakanı Aytekin " Yasemin Dalkılıç'a sahip çıkalım" 
</HEADLINE>
<TEXT>

     Çevre Bakanı Fevzi Aytekin, Yasemin Dalkılıç'a herkesin sahip çıkması gerektiğini belirterek, bundan sonraki tüm rekor denemelerine destek olacağını bildirdi. 
     Yunanistan'ın İstanköy Kos Adası açıklarındaki rekor denemesi hava koşulmarı uygun olmadığı için ertelenen Yasemin Dalkılıç ile düzenlenen basın toplantısında konuşan Çevre Bakanı Aytekin, gençlik yıllarından bu yana spor yapan biri olarak, Dalkılıç'a destek olmaya geldiğini anlattı. Aytekin, Yasemin Dalkılıç'ın Türkiye'nin tanıtımı açısından önemli şeyler yaptığına işaret ederek, ''Bu kızımıza sahip çıkmalıyız, bundan sonraki tüm rekor denemelerinde destek olacağım'' dedi. 
     Aytekin, Türkiye Sualtısporları Cankurtarma, Sukayağı ve Paletli Yüzme Federasyonu Başkanı Harun Sevinç'in dün bazı gazetelerde yer alan açıklamaları ile ilgili de ''Federasyon Başkanı Sevinç'in yaptığı açıklama, rekor öncesi bir talihsizliktir. Böyle önemli değerler çok kolay bulunmuyor'' diye konuştu. 
     Dünya rekortmeni dalgıç Dalkılıç ise antrenörü Kübalı Rudi Castineyra ile ilgili Harun Sevinç'in açıklamalarının ''gerçeği yansıtmadığını'' öne sürdü. Dalkılıç, şunları söyledi 
     ''Harun Sevinç'in yaptığı açıklamalara katılmıyorum. Antrenörüm Rudi'nin, benim hayatımı tehlikeye attığı doğru değildir. Tam tersine tüm rekor denemelerinde can güvenliğim için bütün önlemleri almıştır. 
     Bugünkü rekor denemesini de fırtınalı havada can güvenliğimi riske atmamak için iptal etti. Bundan sonraki denemelerimi CMAS'ın Dünya Sualtı Aktiviteleri Konfederasyonu değil, Castineyra'nın kuruculuğunu yaptığı FRREE Serbest Dalış Konfederasyonu gözetiminde yapacağım. 
     Rekor kırmak için kendimi çok rahat hissediyorum. Bir sonraki rekoru 10 gün içinde bu defa Bodrum'da kıracağım.'' 
     






</TEXT>
</DOC>
