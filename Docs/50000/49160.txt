<DOC>
<DOCNO> 49160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sontur21.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal milletvekillerine kızdı... 
</HEADLINE>
<TEXT>

     CHP Genel Başkanı Deniz Baykal, ''Cumhurbaşkanı, devletin cumhurbaşkanıdır. Falan kanunda bizi rahatsız eden bir tutum sergiledi, ona küstük, Cumhuriyet Bayramı kutlamalarını protesto edeceğiz, Çankaya'ya çıkmayacağız demek, hiçbir ciddi insana yakışmaz'' dedi. 
     Baykal, Çankaya Belediyesi'nce Beysukent'te yaptırılan ''Cumhuriyet Parkı''nın açılışına katıldı. Burada gazetecilerin sorularını yanıtlayan Baykal, ''Bazı milletvekilleri, Cumhurbaşkanı'nın Cumhuriyet Bayramı resepsiyonuna katılmayacaklarını ifade ettiler. Ne düşünüyorsunuz '' şeklindeki soru üzerine, böyle bir davranışı TBMM'nin hiçbir üyesine yakıştıramayacağını kaydetti. 
     Baykal, ''Cumhuriyet, Türkiye'nin eseridir. Ona sahip çıkmak, Cumhuriyet'in her yıldönümünü büyük bir heyecanla, sevinçle kutlamak bütün milletin ve özellikle onun temsilcilerinin temel sorumluluğudur'' diye konuştu. Baykal, şöyle devam etti 
     ''Cumhurbaşkanı, devletin cumhurbaşkanıdır. Falan kanunda bizi rahatsız eden bir tutum sergiledi, ona küstük, Cumhuriyet Bayramı kutlamalarını protesto edeceğiz, Çankaya'ya çıkmayacağız demek, hiçbir ciddi insana yakışmaz. Bunu yapanlar kendilerini yaralar. Bulundukları sorumluluğun bilincinden ne kadar yoksun olduklarını ortaya koyarlar. 
     Cumhuriyet, hiçbir kişiye endeksli değildir. Bugün Çankaya'da Sayın Ahmet Necdet Sezer, cumhurbaşkanı olarak bulunuyor. Ama, orada kimin bulunduğundan ötede Türkiye Cumhuriyeti devletinin birliğini, bütünlüğünü simgeleyen bir insan olarak bulunuyor. 
     Devlet hayatında kırgınlık, küslük, duygusallık olmaz. Devlet hayatında kırgınlığı, küslüğü aşamayanlar, Türkiye'yi bu krizden çıkaramayan, buna sürükleyen zihniyetin temsilcileridir. Böyle birşey olmaz. TBMM üyesi olmak bir onurdur. Milletvekili olmanın sorumluluğu, 29 Ekim gününü Türkiye devletinin birliğinin simgesi Çankaya'da 
     cumhurbaşkanlığı nezdinde kutlamaktır.'' Çankaya Belediye Başkanı Haydar Yılmaz ile CHP Genel Sekreteri Önder Sav'ın da yer aldığı açılışta Baykal, vatandaşlarla sohbet etti. Burada CHP Lideri'nin yanına gelen çocuklar, imza alarak fotoğraf çektirdi. Baykal, törende yaptığı konuşmada da, Türkiye'nin sıkıntılı bir dönemden geçtiğini belirterek, ''Eskiden namus cinayetleri işleniyordu. Şimdi şeref intiharları yapılıyor. Bu şeref intiharları TBMM'nin kapısına kadar geldi dayandı. Türkiye, acı, ıstırap içinde. Bu tabloda Başbakanlık, neredeyse tel örgülerle koruma altına alındı'' dedi. Bu tablonun sorumlusunun Türkiye'nin gölleri, denizleri, ormanları, bağı, bahçesi, işçisi, memuru, halkı olmadığını kaydeden Baykal, ''Bunun sorumlusu Türkiye'yi yıllardır yönetenlerdir. Türkiye'nin paraya, pula ihtiyacı yoktur. Türkiye'nin kendini yönetecek adama ihtiyacı vardır'' diye konuştu. Programların değiştiğini, ancak yöneticilerin aynı kaldığını savunan Baykal, şunları söyledi ''Bunlar gidici de, gelecek olanı doğru sipariş verelim telaşı, bazı çevrelerde daha şimdiden ortaya çıkmaya başlamıştır. Türkiye'yi bunlar artık yönetmeyecektir. Türkiye'yi artık bunlar yönetmeyecektir. Türkiye'yi kimin yöneteceğine de oraya sipariş verenler değil halkın kendisi seçecektir. Bir süre önce, yenidir diye ANAP Genel Başkanı'nı, DYP Genel Başkanı'nı Türkiye'nin iktidarına taşıyanlar, şimdi işlerine kim uygun gelir diye onun arayışı içine girmişlerdir. Herkes istediği arayışın içine girsin. Türkiye'yi kimin yöneteceğine milletin kendisi karar verecektir. Türkiye'yi buraya 10 yıldır yönetenler getirdi, bunların kimler olduğu ortada. Bugün parlamentoda bulunan partilerin tümü elbirliğiyle getirmişlerdir.'' 
     






</TEXT>
</DOC>
