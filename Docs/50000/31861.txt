<DOC>
<DOCNO> 31861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sondun18.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Reagan'ın kızı kanserle mücadele ediyor 
</HEADLINE>
<TEXT>

     Eski ABD Başkanı Ronald Reagan ve aktris Jane Wyman'ın kızı Maureen Reagan, beynine yayılan melanom kanseri nedeniyle hastanede tedavi görüyor. 
     Maureen Reagan'ın 20 yıllık eşi Dennis C. Revell, eşinin, ailenin California'nın kuzeyinde bulunan evinin yakınındaki Carmichael bölgesinde Mercy San Juan Hastanesi'nde yaşam mücadelesi verdiğini söyledi. 
     Maureen Reagan'a, en ölümcül deri kanseri türü olan melanom teşhisi 12 Aralık 1996 tarihinde konulmuştu. Kasık kemiğinde geçen yıl Kasım ayında golf topu büyüklüğünde tümör bulunan 60 yaşındaki Maureen Reagan, Santa Monica'daki Saint John's Sağlık Merkezi John Wayne Kanser Enstitüsü'nde 3.5 ay tedavi görmüştü. 
     Revell, 23 Mart'ta Santa Monica'daki hastaneden taburcu edilen eşinin kanserle mücadelesini kazanmış olduğunun gözüktüğünü, Sacramento bölgesindeki evine dönen eşine 12 aylık biyoterapi tedavisi uygulanmasının kararlaştırıldığını söyledi. Jane Wyman ve eski ABD Başkanı Reagan'ın eşi Nancy Reagan, Maureen Reagan'ı hastanede ziyaret etti. Nancy Reagan, ''Onu bir hafta önce gördüm ve ona, babası ve benim kendisini çok sevdiğimizi söyledim. Onun için her gün dua ediyoruz'' diye konuştu. ABD'de her yıl melanomdan 8 bin kişi ölürken, her yıl 40 bin kişiye melanom teşhisi konuyor. 







</TEXT>
</DOC>
