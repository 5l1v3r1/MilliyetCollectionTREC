<DOC>
<DOCNO> 8407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sonspo02.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray lige döndü 
</HEADLINE>
<TEXT>

     İspanya'nın Deportivo La Coruna takımına, Avrupa Şampiyonlar Ligi maçında deplasmanda 2-0 yenilen Galatasaray, Kocaelisopr ile hafta sonunda yapacağı lig maçının hazırlıklarına 7 eksikle başladı. 
     Florya Metin Oktay Tesisleri'nde Teknik Direktör Mircea Lucescu yönetiminde yapılan ve yaklaşık iki saat süren idmana, sakatlıkları bulunan Suat, Ahmet, Fatih, Bülent Akın, Hakan ve Okan ile annesinin rahatsızlığı nedeniyle teknik heyetten izin alarak İspanya'da kafileden ayrılan Jardel katılmadı. Sakatlıkları bulunan Ümit, Ergün, Hagi ve Bülent Korkmaz'ın ayrı çalıştığı idmanda diğer futbolcular salonda ağırlık, sahada ise depar ve kondisyona dayalı çalışma yaptılar. Antrenmanın son bölümünde ise sarı-kırmızılı takımın futbolcuları, şut çalışmasının ardından çift kale maç oynadılar. Antrenman maçında Teknik Direktör Lucescu'nun oyuncuları sık sık uyarması dikkat çekti. 
     Kocaelispor maçı öncesinde Galatasaray'da sakatlıkları süren oyuncularından Bülent Korkmaz, Suat ve Ümit'in oynayamayacakları bildirildi. Takımda hafif sakatlıkları bulunan Okan ile Ahmet'in ise Kocaelispor'a karşı forma giyip giyemeyeceklerinin önümüzdeki günlerde belli olacağı kaydedildi. 
     Galatasaray'da sakatlıkları bulunan 4 futbolcunun milli takımdan affının isteneceği açıklandı. Basın Halkla İlişkiler Koordinatörü Turgay Vardar, Hollanda ile 28 Şubat Çarşamba günü Amsterdam'da yapılacak özel maçın kadrosuna sakat oyuncularından Okan, Suat, Ümit ve Bülent Korkmaz'ın çağrılmaları durumunda affedilmelerini isteyeceklerini söyledi. Bu arada Turgay Vardar, annesinin rahatsızlığı nedeniyle İspanya'da kafileden ayrılan Jardel'in 27 Şubat Salı akşamı İstanbul'a geleceğini bildirdi. 




</TEXT>
</DOC>
