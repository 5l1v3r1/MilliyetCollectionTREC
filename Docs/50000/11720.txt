<DOC>
<DOCNO> 11720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/sontur02.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdal İnönü CHP'den ayrıldı 
</HEADLINE>
<TEXT>

     Prof. Dr. Erdal İnönü, kayıtlı olduğu CHP Beykoz İlçe Başkanlığı'na bir yazı göndererek, partiden ayrıldığını bildirdi. 
     Prof. Dr. İnönü, yaptığı yazılı açıklamada, son günlerde kendisini arayan birçok CHP'li arkadaşının bugünkü parti yönetiminin tutumundan rahatsız olduklarını söyleyerek, kaybolan umutlarını canlandıracak bir yol göstermesini istediklerini ifade etti. 
     Prof. Dr. İnönü, çeşitli fırsatlarla görüştüğü partili olmayan vatandaşların da açıkça siyasette yeniden etkin bir görev almasını önerdiğini belirtti. 
     Partilililerin kaygılarını anladığını ifade eden İnönü, ''Durumun üzücü olduğunu kabul ediyorum. Paylaştığım bu rahatsızlık nedeniyle de bugün kayıtlı olduğum Beykoz İlçesi Başkanlığı'na gönderdiğim bir yazıyla CHP üyeliğinden ayrıldığımı bildirdim. Bu istifamı açıklarken, durumun düzeltilmesinin benden beklenilmemesini de söylemek zorundayım'' dedi. 
     Partili ve partisiz vatandaşların kendisine gösterdikleri ilgi ve güvene sonsuz minnettar olduğunu belirten İnönü, emeklilik döneminde bu kadar yol aldıktan sonra yeni bir parti girişimine öncülük etmeye kalkmanın akla uygun bir davranış olmayacağını, zamanını düşünerek ve yazarak geçirmek istediğini ifade etti. 
     İnönü, parti içindeki rahatsız edici durumu düzeltmenin yönetimin elinde olduğunu, tüm üyelerin haklarını koruyan, yapılmış haksızlıkları onaran, yıllarca partiye ve ülkeye hizmet etmiş her kademedeki insanı kucaklayan bir yaklaşımın, kısa zamanda karamsarlık havasını dağıtacağını ve büyük seçmen kitlesinin partiye güven duymaya başlamasını sağlayacağını bildirdi. 




</TEXT>
</DOC>
