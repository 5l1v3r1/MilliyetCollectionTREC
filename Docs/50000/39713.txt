<DOC>
<DOCNO> 39713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sontur16.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuat N'ye devlet sahip çıkıyor... 
</HEADLINE>
<TEXT>

     Devlet Bakanı Hasan Gemici, Alarko Holding Eş Başkanı Üzeyir Garih'in öldürülmesinin hemen ardından katil zanlısı olarak gözaltına alınan ve daha sonra olayla ilgisi olmadığı anlaşılarak serbest bırakılan 13 yaşındaki Fuat N'nin yaşadığı olumsuzlukları atlatabilmesi için sosyal hizmet uzmanlarının çalışma yürüttüğünü bildirdi. 
     Devlet Bakanı Hasan Gemici, ''Erken Çocukluk Gelişimini Destekleme Projesi'' katılım belgesi dağıtım törenine katılmak üzere Antalya'ya geldi. 
     Bakan Gemici, bir gazetecinin sorusu üzerine, sokak çocuklarının Üzeyir Garih cinayetiyle yeninden gündeme geldiğini belirterek, şunları söyledi 
     ''13 yaşındaki çocuk gazetelerde Deli Fuat diye yer aldı. Uyuşturucu ve madde bağımlısı ilan edildi. Toplum ve medya olarak düşünmeliyiz. Bu olumsuzluğu onun üzerinden nasıl atacağız Biz bakanlık olarak tek tek avukatlık yapamayız, ancak Fuat'a yapılan haksızlığı kamuoyuna duyurmalıyız. Onunla ilgili açıklama yaparken ve haber yaparken, çocuk olduğunu düşünmeliyiz.'' 
     Sosyal Hizmetler Kurumu'na bağlı uzmanların Fuat N'nin serbest bırakılmasının ardından çocuğun evine gittiğini bildiren Bakan Hasan Gemici, ''Çocuk medyanın aşırı ilgisinden dolayı evinde duramıyor. Çocuğun üzerindeki olumsuz etkiyi atmak ve sahip çıkmak için çalışma yürütüyoruz'' dedi. 
     
     






</TEXT>
</DOC>
