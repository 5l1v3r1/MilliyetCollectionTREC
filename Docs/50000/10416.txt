<DOC>
<DOCNO> 10416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/ekonomi/eko12.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok kalpazanlık dolarda yapıldı 
</HEADLINE>
<TEXT>

     ANKARA ANKA 

     Emniyet Genel Müdürlüğü, kalpazanlara göz açtırmıyor. Çeşitli illerde yakalanan sahte döviz ve Türk Lirası olaylarıyla ilgili olarak Emniyet Genel Müdürlüğü’nden yapılan açıklamada operasyonların aralıksız sürdüğü bildirildi. Açıklamada, 1 Ocak 2000’den bugüne kadar gerçekleştirilen operasyonlarda dolar, mark ve Türk Lirası olmak üzere toplam 101 bin 545 adet sahte banknot ele geçirildiği bildirildi. 2000’de meydana gelen 813 olayda bin 719 sanığın yakalandığı kaydedilirken, bu yılın 1 Mart’a kadar geçen döneminde ise 182 olayda toplam 369 sanığın ele geçirildiği belirtildi. 
     2000’de yakalanan sahte dolarların rakamsal büyüklüğü 4 milyon 541 bin 160 dolara ulaşırken, aynı dönemde ele geçirilen sahte markların toplamı 110 bin 500 mark ve Türk Lirası’nın toplamı da 64 milyar 703 milyon olarak tespit edildi. 2001’in ilk iki ayında ise 277 bin 600 sahte dolar, 3 milyon 30 bin 800 sahte mark ve 90 milyar 782 milyon 500 bin sahte Türk Lirası ele geçirildi. Böylece geçen yılın ocak ayından günümüze 155.5 milyar lira, 4.8 milyon dolar ve 3.1 milyon mark değerinde sahte banknot ele geçirildi. 
     


 EKONOMİ 




















</TEXT>
</DOC>
