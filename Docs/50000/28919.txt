<DOC>
<DOCNO> 28919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/soneko19.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıdem tazminatında uzlaşma arayışı 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, yarın işçi ve işveren konfederasyonlarının başkanlarıyla biraraya gelerek kıdem tazminatını ele alacak. 
     İş Güvencesi Yasa Tasarısı Başbakanlık'ta beklerken, işveren kesiminin bu yasayla birlikte çıkmasını istediği Kıdem Tazminatı Fonu Tasarısı'nda da hazırlıklar son aşamaya geldi. İşçi, işveren ve hükümet kanadını temsil eden 9 bilimadamından oluşan komisyon bir süredir kıdem tazminatı ile 1475, 2821 ve 2822 sayılı iş kanunlarındaki değişiklik üzerinde çalışıyordu. Gelinen son noktayı değerlendirmek üzere yarın Çalışma Bakanı Okuyan, Türk-İş Başkanı Bayram Meral, Hak-İş Başkanı Salim Uslu, DİSK Başkanı Süleyman Çelebi ve TİSK Başkanı Refik Baydur'la biraraya gelecek. 
     Bu görüşme 30 Haziran'da İstanbul'da tekrarlanacak. Kıdem Tazminatı Fonu Tasarısı'yla yeni işe başlayanlar için kıdem tazminatının kaldırılması, ancak emeklilik ve ölüm halinde tazminatın ödenmesi öngörülüyor. Fon için işverenin belli oranlarda prim ödemesi isteniyor. Kıdem tazminatının kaldırılmasının ilk gündeme geldiği dönemde işçi kesimi buna karşı çıktığını ve asla kabullenemeyeceğini belirtmiş, işveren kesimi ise kıdem tazminatına ilişkin yasa çıkarılmadan iş güvencesini kabul etmeyeceğini söylemişti. 







</TEXT>
</DOC>
