<DOC>
<DOCNO> 10763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sonspo15.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk yarıdan notlar 
</HEADLINE>
<TEXT>

     Birinci Futbol Ligi'nde Galatasaray ile Gençlerbirliği arasında yapılan maçın ilk yarısı 1-1 sona erdi. 
     5. dakikada Capone'nin sağdan ortasında, Hasan kötü bir kafa vuruşuyla topu auta attı. 
     14. dakikada sağ kanattan yapılan ortada Ümit, kafayla topu Kona'nın önüne düşürdü. Bu futbolcu, uygun durumda meşin yuvarlağı auta attı. 
     17. dakikada Ümit'in ara pasıyla sol kanattan ceza alanına giren İsmail Güldüren'in vuruşunda, top kaleci Taffarel'den döndü. 
     20. dakikada İsmail Güldüren'in soldan ortasında Kona, uygun pozisyonda kötü bir vuruşla topu auta attı. 
     24. dakikada Kona'nın ara pasında ceza alanında topla buluşan Ümit, düzgün bir vuruşla meşin yuvarlağı filelere gönderdi 1-0. 
     30. dakikada Hagi'nin ceza alanı dışından kullandığı serbest atışta, top kaleciden döndü. 
     31. dakikada Ahmet'in uzun pasında Capone, ceza alanında uygun pozisyonda topla buluştu. Bu futbolcunun vuruşunda, meşin yuvarlak kaleciden döndü. 
     38. dakikada Okan, kazandığı serbest vuruşu çabuk kullanarak Jardel'i kaçırdı. Bu futbolcu, kaleciyle karşı karşıya kaldığı pozisyonda yerden bir vuruşla topu filelere gönderdi 1-1. 
     Karşılaşmada başka gol olmayınca, ilk yarı 1-1 bitti. 
     
     HAGI ATILDI, SAHA KARIŞTI 
     Karşılaşmanın 32. dakikasında Galatasaray'ın filelere giden topunu karşılaşmanın hakemi Erol Ersoy yardımcısı Birol Budan'ın uyarısı 
     üzerine gol olarak geçerli saymayınca, saha bir anda karıştı. 
     Galatasaraylı futbolcular hakeme itirazda bulunurken, Hagi önce sarı kart, daha sonra da ikinci sarı karttan kırmızı kart gördü ve oyun dışında kaldı. 
     Kırmızı kartla birlikte Hagi, adeta çılgına döndü. Hakemin üzerineyürüyen Rumen futbolcuyu sakinleştirmek için kaleci antrenörü Eser 
     Özaltındere, yardımcı antrenör Balint ve futbolculardan Arif sahaya içine girmek zorunda kaldı. 
     Hagi, uzun uğraşlardan sonra sakinleştirilip soyunma odasına giderken, bu kez protokol tribününde oturanlara da bağırdı. 
     Sarı-kırmızılı taraftarlar da karşılaşmanın hakemi Erol Ersoy'a büyük tepki gösterdi. 
     Bu arada maçın başından Hagi'nin kırmızı kart görmesine dek geçen sürede oturduğu yerden hakemi sürekli eleştiren kaptan Bülent Korkmaz da daha sonra saha kenarına giderek hakemlere protestosunu sürdürdü. 
     Bülent, ilk yarının son dakikalarını kale arkasında izledi. 
     




</TEXT>
</DOC>
