<DOC>
<DOCNO> 12363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sondun03.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nevruz Bayramı Türkmenistan'da da büyük coşkuyla kutlanıyor 
</HEADLINE>
<TEXT>

     Türk dünyasının milli bayramı olarak bilinen ''Nevruz Bayramı'', bütün bağımsız Türk cumhuriyetlerinde olduğu gibi Türkmenistan'da da büyük coşkuyla kutlanıyor. 
     Türk aleminde baharın gelişi, tüm bitki ve canlıların hayata kavuşması ve yeniden canlanması olarak kabul edilen, bazı yerlerde de yeni yıl olarak kutlanan Nevruz, Türk tarihinde asırlardan bu yana kutlanan milli bir bayram olarak biliniyor. 
     Türkmenistan'da Nevruz bütün vilayetlerde büyük şenliklerle kutlanırken, başkent Aşkabat'ta da kutlamalar, Türk ''Polimeks'' inşaat şirketi tarafından inşa edilen platformda başladı. 
     Platformda Türkmen ses sanatçıları tarafından konserler verilirken, tiyatro oyuncuları ve folklor de ekipleri gösteriler sundu. Yüzyıllardır ''bayramların bayramı'' olarak kutlanan Nevruz, Sovyet rejimi tarafından dini bayram olduğu gerkçesiyle yasaklanmıştı, buna rağmen Türkmenistan'da dolaylı olarak kutlanıyordu. Türkmenistan'ın bağımsızlığını kazanmasından sonra, Devlet Başkanı Türkmenbaşı'nın kararıyla ve halkın büyük talebi üzerine Nevruz, milli bayram olarak resmen kutlanmaya başladı. 




</TEXT>
</DOC>
