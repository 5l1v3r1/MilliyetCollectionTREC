<DOC>
<DOCNO> 25437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sontur26.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP İstanbul İl Başkanı Tantan'ı milletvekilliğinden istifaya çağırdı 
</HEADLINE>
<TEXT>

     ANAP İstanbul İl Başkanı İbrahim Taşkın, Devlet Bakanlığı görevi ve partisinden istifa eden Sadettin Tantan'ın, siyasi etiğe göre milletvekilliğinden de istifa etmesi gerektiğini savundu. 
     Taşkın, ANAP İstanbul İl Başkanlığı'nda düzenlediği basın toplantısıyla partisinin 31 ilçe, 27 belediye ve 41 belde belediye başkanı adına ortak açıklamada bulundu. 
     ''Partimizin içerisinde bir süredir süregelen ve muhalefet maskesiyle sürdürülen ihanet hareketleri son dönemlerde su yüzüne çıkmıştır'' diyen Taşkın, partili kadroların bu tip hareketleri hiçbir dönem kabul etmediğini söyledi. 
     Taşkın, şöyle devam etti 
     ''Partimizin yetkili kurumlarında görev alan herkes kendisine tevdi edilen görevi kayıtsız şartsız yerine getirmek yükümlülüğünü de peşinen kabul etmiş sayılır. Üstelik partimizin adayı olarak seçimlere girmiş ve Anavatan Partili seçmenlerin oylarıyla seçilmiş kişilerden farklı bir davranış da beklenmemelidir.'' 
     Tantan'ın partiden istifasının kendi tercihi olduğunu belirten Taşkın, şöyle dedi 
     ''Siyasi etiğe göre, Anavatanlı oylarla ANAP milletvekili olarak seçilen kişi bu partiden istifa edince, bu oylarla kendisine emanet edilen milletvekilliğinden de istifa etmeli ve emaneti millete iade etmelidir. Kendisinden beklenen de budur. Unutulmamalıdır ki, devlet kademesi içerisindeki görevler insanlarla kaim değildir. Eğer böyle olmasa idi mezarlıklar vazgeçilmez adamlarla dolu olmaz idi.'' 
     
     






</TEXT>
</DOC>
