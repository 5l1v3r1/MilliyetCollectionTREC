<DOC>
<DOCNO> 31092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/spor/spo06.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi hayırlısı 
</HEADLINE>
<TEXT>

     2008 Olimpiyatı için ev sahipliği yarışına giren İstanbul, seçimin yapılacağı Rusya’nın başkenti Moskova’ya çıkarma yapacak. Spordan Sorumlu Devlet Bakanı Fikret Ünlü ile İstanbul Valisi Erol Çakır’ın da aralarında bulunduğu 46 kişilik kafile bugün Moskova’ya gidecek. Büyükşehir Belediye Başkanı Ali Müfit Gürtuna da yarın Rusya’ya geçecek. Kafilede Hazırlık ve Düzenleme Kurulu üyeleri, TMOK yetkilileri ile büyükelçiler ve teknik ekip bulunacak. 
     TANITIM Grubu Başkanı Süleyman Demirel, hükümet düzeyinde temsilin daha etkili olacağı gerekçesiyle gitmekten vazgeçerken, Başbakan Yardımcısı Mesut Yılmaz ile Devlet Bakanı Kemal Derviş’in de son siyasi ve ekonomik gelişmeler üzerine Moskova’da bulunamayacakları bildirildi. 9 - 11 Temmuz arasında Uluslararası Olimpiyat Komitesi’nin toplanacağı Moskova’da 2008’in ev sahibi kent, Pekin, Paris, Osaka, Toronto ve İstanbul arasından 13 Temmuz’daki Genel Kurul’da seçilecek. 
     



 SPOR 






















</TEXT>
</DOC>
