<DOC>
<DOCNO> 33766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/yazar/tamer.html </URL>
<DATE> 2001/07/25/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Günaydın'ın arşiviyle 31 yıl öncesine dönüş 
</HEADLINE>
<TEXT>

     Beşiktaş'tan arayan emekli eğitimci ve gazeteci okurum Galip Nakipler, Günaydın Gazetesi'nin 1970 yılında Demirel'le ilgili olarak yayınladığı 26 sayfalık özel eki gazeteye getirip önüme koydu. Galip Bey'in arşivindeki bu değerli belgenin fotokopisini çekerek kendisine iade ettim. 
     Sayfaları çevirdikçe karşıma çıkanları hatırlamaya aslında yaşım yetiyor da ilgi alanım siyaset olmadığı için bilgim yetersiz. Bu yüzden de oda komşum, üstadımız Hasan Pulur'un kapısını çaldım. Pulur, 1963 - 66 arası Merkez Bankası Genel Müdürlüğü yapmış Ziya Kayla'nın güvenilir, dürüst bir yüksek bürokrat olduğunu belirtti. Ama tereddüde mahal bırakmamak için, o yıllarda Ankara'da bürokrasinin üst kademelerinde görevli olan yazarımız Güngör Uras'a da danışmamı önerdi. Kayla'nın muteber kişiliğinin Güngör Uras'tan da teyidini aldıktan sonra 1970'te dönemin başbakanı Süleyman Demirel'e yazdığı mektubu sizlerle paylaşmamam için herhangi bir engel kalmadı. Bu arada, aradan geçen 30 yıla rağmen mektubun hala geçerliliğini koruduğunu hayretle tespit ettiğimi de belirtmek isterim. 
     Süleyman Demirel'in avukatı Ceyhan Mumcu, arşivlere dayanarak daha önce yayınladığım bu tür belgeleri her ne kadar "bayat haber" olarak niteliyor olsa da, siz sevgili okurlarımın aynı görüşte olmadığınızdan adım kadar eminim. 
     
     Yüksek bürokratın Demirel'e mektubu 
"Sayın Demirel, 
     Kardeşlerinizle ilgili yolsuz işlemler konusunda, gazetecilere verdiğiniz demeçte "Kim ne biliyorsa söylesin, belge göstersin" buyurmuşsunuz. 
     23 yıl bulunduğum maliye müfettişliği görevinde ve 27 Mayıs Devrimi'nden sonra yaptığım Yüksek Soruşturma Kurulu 8. Kurul Başkanlığı'nda edindiğim tecrübeye dayanarak söyleyeyim ki, hiç kimse kendisinin suçlu olduğunu ele verecek bir belge hazırlamaz. Eğer kardeşlerinizin, sizin nüfuzunuzdan yararlanarak çıkar sağladıkları, sizin imzanızı taşıyan bir belgeye dayanılarak ispatlanmadıkça, suçlu sayılamayacağınızı sanıyorsanız, bu sizin hukuk bilginizin noksan olduğunu gösterir. 
     İcra mevkilerinde bulunanların suçlu olduğu, yalnız kendilerinin imzalarını taşıyan belgelerle ispatlanmaz. İcra organının başında bulunan kimse, bir yolsuzluğu ortaya çıkaranları, bulundukları görevlerden uzaklaştırırsa bu tutum, kendisinin yolsuzlukla ilişkisi olduğunun bir karinesi sayılır. Bu takdirde, zan altında bulunan kimsenin bu uzaklaştırmayı ne maksatla yaptığını inandırıcı bir şekilde izah etmesi gerekir. 
     Oysa siz ne yapıyorsunuz "Kardeşlerim Devlet Demiryolları'ndan arsa satın almışlarsa, bankalardan kredi sağlamışlarsa, bu işlemleri yapın diye ben mi emir verdim, hani belgesi " diyorsunuz. Evet Sayın Demirel, belki böyle bir belge yok. Ama, kardeşlerinize TC Ziraat Bankası'ndan büyük ölçüde kredi verilmesini, kardeşlerinizin Devlet Demiryolları'ndan bazı arsaları usul ve nizamlara uymayarak satın almalarını eleştiren raporları hazırlayan Yüksek Denetleme Kurulu üyelerinin görevlerinden uzaklaştırılmasına dair kararnamelerde Hükümet Başkanı olarak sizin imzanız var. 
     Bu kimseleri, kardeşlerinizle ilgili yolsuz ve usulsüz işlemleri meydana çıkardıklarından dolayı görevlerinden uzaklaştırmadığınızı söylüyorsunuz. O halde niçin uzaklaştırdınız lütfen açıklar mısınız 
     Herkes bildiğini söylesin, dediniz. Ben bildiklerimi yazdım. Şimdi sizi, bildiklerinizi söylemeye davet ediyorum. Yüksek Denetleme Kurulu'nun 9 üyesinin uzaklaştırılmasının, kardeşlerinizle ilgili usulsüz işlemleri bu kurulun ortaya atmış olması ile ilişkili olduğu hususunda yaygın bir kuşku var. Bu işlemleri ne için yaptığınızı inandırıcı şekilde açıklamazsanız, bu durum sürüp gidecek. Bizi bir an önce bu kuşkudan kurtarmanızı rica ediyorum. 
     Saygılarımla 
     
Ziya Kayla 
Eski Merkez Bankası Genel Müdürü ve Yüksek Denetleme Kurulu Üyesi      
     
     
     







ANAP'ta şeffaf sandık 


Küçük kabine 


Dünyayı değiştirmek istiyorum, hemen şimdi 


Ege'nin nabzı 


Farklı bir Bakan Fikret Ünlü 


Sıcak para can çekişiyor 


Ne güzelsin sen hukuk .. 


Kıbrıs için yeni atılım 


Bademli kaymaklı Türk şirketleri 


Özkan'ın isyanı, Derviş'in çalımı 


Al vergiyi gör Laila'yı... 


Günaydın'ın arşiviyle 31 yıl öncesine dönüş 


Kanun hakimiyeti var mı 


1995'ten bu yana tütün yakılmıyor 


</TEXT>
</DOC>
