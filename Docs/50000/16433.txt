<DOC>
<DOCNO> 16433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/son/sontur04.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli'de yangın...Binada mahsur kalan bir kişi yaralı olarak kurtarıldı 
</HEADLINE>
<TEXT>

     Şişli'de 4 katlı binada çıkan yangında en üst katta mahsur kalan bir kişi, itfaiye tarafından yaralı halde kurtarıldı. 
     Harbiye Caddesi Tay Sokak 11 numarada bulunan 4 katlı binanın 4. ve çatı katlarında henüz belirlenemeyen bir nedenle yangın çıktı. 
     Alevlerin kısa sürede tüm binayı sardığı yangına, ilk müdahaleyi Beyoğlu İtfaiye Grubu'na bağlı ekipler yaptı. Yangının söndürülememesi üzerine de, olay yerine Şişli ve Fatih itfaiye gruplarından ekipler çağrıldı. Yangın, yaklaşık yarım saat süren çalışmalar sonucu söndürüldü. 
     Binanın en üst katında kalan Hasan Baş ve Aşur Doğan, yangının başında kendi çabalarıyla kurtulmayı başardı. Tayfun Derebaşı adlı kişi ise binada mahsur kaldı. Yangını söndürdükten sonra kurtarma çalışmasına başlayan itfaiye ekipleri, Derebaşı'na ulaşarak yaralı olarak kurtarmayı başardılar. Vücudunun bir bölümünde yanıklar oluşan Derebaşı, olay yerine gelen bir ambulansla İstanbul Üniversitesi Cerrahpaşa Tıp Fakültesi Hastanesi'ne kaldırıldı. Binanın tamamen kullanılamaz hale gelmesine yol açan yangının çıkış nedeni konusunda başlatılan araştırmalar sürdürülüyor. 




</TEXT>
</DOC>
