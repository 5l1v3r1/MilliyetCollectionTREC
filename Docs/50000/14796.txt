<DOC>
<DOCNO> 14796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sonspo14.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Galatasaray’ı hepimiz kıskandık" 
</HEADLINE>
<TEXT>

     Galatasaray’ın Real Madrid karşısında Avrupa Şampiyonlar Ligi’nde aldığı galibiyet Yunan basınında bugün de yer buldu. 
     Atina’da yayımlanan Elefteros Tipos Gazetesi, "Biz ve Türkler" başlığı ile yayınladığı Nikos Andoniyadis imzalı köşe yazısında, "Galatasaray’ın nasıl bir takım olduğunu, nasıl top oynadığını, taraftarına ne büyük mutluluk verdiğini gördünüz mü Salı akşamı sergilediği gücünden Real Madrid bile korktu" dedi. 
     Avrupa Şampiyonu Real Madrid’in ilk yarıda attığı 2 golden sonra 3 gol yiyerek galibiyeti kaptırabileceğinin maçın başında söylenseydi, söyleyenin "deli" olduğunun düşünüleceğini yazan gazete, "Türkler ilerlemeler kaydediyor, unvanlar kazanıyor, uluslararası futbol camiasında kendilerinden saygıyla söz ediliyor, dersler veriyorlar, peki biz neredeyiz" diye sordu. 
     Elefteros Tipos, "Komşularımız futbolda şaha kalkarken, biz zavallılık, mutsuzluk ve itibarsızlık içerisindeyiz" yorumunu da yaptı. Gazete, Galatasaray’ı geçen yıl İstanbul’da ziyaret eden bir spor yazarının, "Galatasaray’ı görünce ağzım açık kaldı. Organizasyondan çok etkilendim. Biz 50 yıl gerideyiz" dediğini ve bunun Türklerin geçen yıl kazandıkları UEFA Kupası ile gözler önüne serildiğini kaydetti. 
     Aynı gerçeğin önceki akşam bir kez daha görüldüğünü yazan gazete, "Galatasaray’ın Real karşısında verdiği resitali, hepimizin kıskandığı doğru" dedi. Gazete, "Niye onlar da biz değil" sorusunun herkes tarafından sorulduğunu, ancak bu soruya verilecek yanıtın "Yunanistan’da futbolla uğraşan herkesin sadece kendi çıkarlarını düşündüğü" olduğunu vurguladı. 
     




</TEXT>
</DOC>
