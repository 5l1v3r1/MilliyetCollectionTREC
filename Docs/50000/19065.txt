<DOC>
<DOCNO> 19065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/ekonomi/eko07a.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalara yeni görev zararı yok 
</HEADLINE>
<TEXT>

     ANKARA Milliyet 

     Ziraat Bankası, Halk Bankası ve Emlak Bankası’nın görev zararı alacaklarının tasfiye edilmesi hakkındaki Bakanlar Kurulu kararı yayımlandı. 
     Söz konusu üç bankaya çeşitli tarihlerde 100’e yakın kararname ve Para Kredi ve Koordinasyon Kurulu kararları ile verilen görevler sonucu doğan zararların tasfiyesinde izlenecek usul ve esaslar belirlendi. Üç bankanın görev zararı alacaklarının 31 Aralık 2000 itibariyle bakiyesine, 1 Ocak 2001 - 30 Nisan 2001 arasında, 4 aylık ortalaması yüzde 235’i aşmamak kaydıyla, aylar itibariyle yürütülecek faiz oranları her bankanın mali bünyesi dikkate alınarak, Hazine’nin bağlı olduğu bakanın onayı ile belirlenecek. 
     
     Ödeneksiz görev olmayacak 
     Tarım Kredi Kooperatiflerinin 1996 - 2000 arasındaki görev zararı alacaklarına ise 30 Nisan 2001’e kadar faiz yürütülecek. 
     Öte yandan, bankalar ve belirtilen kararnamelerle Tarım Kredi Kooperatiflerine verilen görevler kapsamında ertelenen veya kullandırılan, vadeleri henüz dolmamış kredilerin de 30 Nisan itibariyle kaydi bakiyeleri belirlenerek, aynı tarih itibariyle kararın birinci maddesine göre hesaplanan bankaların stok görev zararı alacaklarına, Tarım Kredi Kooperatiflerinin de görev zararı alacaklarına eklenecek. Görev zararlarının tasfiye edilmesinden sonra doğacak farklılıklar nedeniyle Hazine’ye ait yükümlülükler, ilgili yıl bütçesine bu amaçla konulacak ödenek ile karşılanacak. 
     



 EKONOMİ 























</TEXT>
</DOC>
