<DOC>
<DOCNO> 26457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/soneko21.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "Bütçe açığı 29.7 katrilyona ulaşacak" 
</HEADLINE>
<TEXT>

     Maliye Bakanı Sümer Oral, 2001 yılı için başlangıçta öngörülen 5.2 katrilyon liralık bütçe açığının 29.7 katrilyon liraya ulaşmasının tahmin edildiğini bildirdi. 
     Ek Bütçe Yasa Tasarısı, TBMM Plan ve Bütçe Komisyonu'nda görüşülmeye başlandı. Maliye Bakanı Oral, sunuş konuşmasında tasarıyla ilgili bilgi verdi. Oral, 2000 yılında enflasyonun son 14 yılın en düşük rakamına çekildiğini, borç faiz oranlarının yüzde 30'lar seviyesine indiğini ve 2001 yılı bütçe ödeneklerinin, 2000 yılında yaşanan olumlu gelişmeler doğrultusunda belirlendiğini söyledi. 
     Bütçe büyüklüğünün düşük faiz, düşük enflasyon ve programlanmış döviz kuru politikası üzerine oturtulduğunu kaydeden Oral, özellikle Şubat ayında mali piyasalarda yaşanan dalgalanmaların, ekonominin diğer bölümlerine de yansıdığını ve dengelerin bozulmasına neden olduğunu anlattı. Sümer Oral, gelinen bu noktada yeni bir ekonomik programı uygulanmaya konulduğunu, program kapsamında yer alan yasal düzenlemelerin önemli bir bölümünün TBMM'de görüşüldüğünü hatırlattı. 
     
     En büyük pay faiz ödemeleri 
     'Enflasyon ve kur hedefinde ciddi sapmalar olmasaydı huzurunuza ek ödenek kanun tasarısıyla gelmeyecektik'' diyen Oral, getirilen tasarıyla 30 katrilyon 80 trilyon liralık ek ödenek talep edildiğini söyledi. 
     Sümer Oral, 2.3 katrilyon kamu personelinin maaşlarına, 550 trilyon lira diğer cari harcamalara olmak 2001 yılı cari harcamalarına 2 katrilyon 850 trilyon, yatırım harcamalarına da 280 trilyon lira ek ödenek talep edildiğini anımsattı. Faiz hariç transfer kalemlerine 2 katrilyon 359 trilyon lira ödenek eklenmek istendiğini ifade eden Oral, tasarıda en büyük payın faiz ödemelerine tahsis edildiğini söyledi. 
     Maliye Bakanı Sümer Oral, bu amaçla talep edilen ödenek tutarının 24 katrilyon 591 trilyon lira olduğunu belirterek, şunları kaydetti 
     ''Bilindiği üzere hükümet, mali sektörün, bankacılık sektörünün ve özellikle kamu bankalarının yapısal sorunlarının çözümü için bir dizi köklü önlemler almaktadır. Talep ettiğimiz ödenek büyük ölçüde bu amaçla kullanılacaktır. 
     Ödeneğin 3.3 katrilyon lirası kamu ve fon bankalarına daha önce verilen tahvillerin yenileri ile değiştirilmesi sonucu sözkonusu kağıtların o güne kadar işleyen faiz giderleri, 8.4 katrilyon lirası kamu bankalarının görev zararları, 5.6 katrilyon lirası fon bankalarının mali yapılarını düzeltmek için ihraç edilen devlet iç borçlanma senetlerinden kaynaklanan faizleri, 6 katrilyon lirası Şubat 2001 krizi sonrasında yükselen faiz hadleri ve piyasa koşulları çerçevesinde kısa vadeli borçlanmaya ağırlık verilmesi nedeniyle 2001 yılı bütçesine gelen ilave faiz giderleri karşılığını oluşturmaktadır.'' 
     
     Görev zararları 
     Tasarı ile talep edilen 24.6 katrilyon liranın 17.3 katrilyon lirasının bütçenin finansmanı ile ilgili normal borçlanmanın faiz giderleri olarak ele alınamayacağını bildiren Oral, sözlerini şöyle sürdürdü 
     ''Bu miktar, bankalar sistemini sağlıksız bir yapıya dönüştüren yılların birikimi görev zararlarının tasfiyesi ile kamu ve fon bankalarının içine düştükleri likidite sıkıntılarını giderecek işlemlerden kaynaklanmaktadır. Ekonominin işleyişinin normalleşmesi bakımından bankacılık sisteminin finansman yapısının sağlıklı bir yapıya kavuşturulmasının ne kadar zorunlu olduğunu, yaşanan Kasım ve Şubat dalgalanmaları açıkça ortaya koymuştur. Bu nedenle 17.3 katrilyon liralık ödeneğin bütçelerde yer alan borç faiz giderlerinden ayrı bir nitelik taşıdığı kesinlikle gözardı edilmemelidir.'' 
     
     Bütçe açığı 
     Ek ödenek ihtiyacının 5 katrilyon 373 trilyon liralık bölümünün vergi gelirlerinden karşılanacağını anlatan Oral, 2001 yılı için başlangıçta öngörülen 5.2 katrilyon liralık bütçe açığının, 24.5 katrilyon liralık bir artışla yıl sonunda 29.7 katrilyon liraya ulaşacağının tahmin edildiğini bildirdi. 
     Sümer Oral, faiz dışı fazla hedefinin 11 katrilyon 568 trilyon lira ile GSMH'nin yüzde 6.3'üne denk geldiğini bildirerek, ''Ek ödeneğin vergi gelirlerindeki artış dışında kalan bölümünün finansmanı net borçlanma hasılatı ile karşılanacaktır'' dedi. Oral, sözlerini şöyle tamamladı 
     'TBMM'den istenen ek ödeneğin çok büyük bölümü bankacılık sektörünün finansman yapısını sağlıklı hale getirmeye dönüktür. Böylece bir taraftan yılların biriktirdiği görev zararları tasfiye edilmekte, diğer yandan iki dalgalanmaya neden olan bankalar sistemi takviye edilmektedir. Tasarı, devletin zorunlu ödemeleri ile sınırlandırılmış ve bu anlayış içerisinde hazırlanmıştır.'' Sümer Oral'ın konuşmasından sonra komisyon üyesi milletvekilleri tasarı üzerine görüşlerini açıklamaya başladılar. Bu arada, Ek Bütçe Tasarısı'nın görüşülmesine geçilmeden önce Komisyon Başkanı Metin Şahin, gündemin ilk sırasında bulunan, Serbest Muhasebecilik, Serbest Muhasebeci, Mali Müşvairlik ve Yeminli Mali Müşavirlik Kanununda Değişiklik Yapılmasına İlişkin Kanun Tekliflerinin alt komisyonda ele alınacağını bildirdi. 






</TEXT>
</DOC>
