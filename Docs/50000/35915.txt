<DOC>
<DOCNO> 35915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sontur03.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşırı sıcaklar geri döndü, bu önerilere kulak verin... 
</HEADLINE>
<TEXT>

     Hava sıcaklığının bu hafta yurdun büyük bölümünde tekrar artması nedeniyle uzmanlar, sıcakların güneşten uzak ve gölgede geçirilmesi, bol sıvı alınması ve az ve sık yemek yenmesi uyarısında bulundu. 
     Ankara Yüksek İhtisas Hastanesi Başhekimi Doç. Dr. Oğuz Taşdemir, yaptığı açıklamada, aşırı sıcaklarla seyreden bir yaz mevsiminin insan için en yorucu mevsim olduğunu söyledi. 
     Aşırı sıcakların özellikle çocuklar ve yaşlılarda birçok risk oluşturduğuna dikkati çeken Doç. Dr. Taşdemir, aynı zamanda aşırı şişman kişiler, kalp hastaları, metabolik bozukluğu olan hastaların da yaz mevsiminde bazı önlemler alması gerektiğini bildirdi. Sağlık sorunu olmasa bile, çocuklar ve yaşlıların olabildiğince gölgede ve kapalı ortamlarda bulunması gerektiğini belirten Doç. Dr. Taşdemir, egzersiz yapanların egzersizlerini azaltmalarını isterken, tüm vatandaşların gıdalarına dikkat etmeleri gerektiğini söyledi. 
     Isı atağına dikkat 
     Doç. Dr. Taşdemir, çocuk ve yaşlıların yoğun sıcakta açık havada bulunmasının, ''ısı atağı'' adı verilen ve vücudun kendi ısını düzenleme fonksiyonunun bozulduğu bir tabloya yol açabileceğini vurgulayarak, ısı atağı tablosunun ölümle sonuçlanabilecek kadar şiddetli olabileceği uyarısında bulundu. 
     Çocuklarda ve yaşlılarda sıcak havanın aynı zamanda terlemeye, ciddi su kayıplarına, damar sisteminde sıvı kaybına, düşük tansiyona ve dolaşım bozukluğuna yol açabileceğini anlatan Doç. Dr. Taşdemir, böyle bir durumdan tüm organların etkileneceğini ve organlarda fonksiyon bozukluğunun ortaya çıkabileceğini ifade etti. 
     Doç. Dr. Taşdemir, şişman kişilerin de yine benzer mekanizmalarla sıcaklarda daha fazla risk altında olduklarını ve yaz mevsiminde şişman bir kişinin egzersiz yapmasının o kişide istenmeyen sonuçlar doğurabileceğine dikkati çekti. 
     Aşırı sıcakların, kalp hastaları için de risk oluşturduğunu belirten Doç. Dr. Oğuz Taşdemir, ''Kalp kapak hastalarının ve kroner kalp hastalarının su ve tuz kayıpları eğer kişi tarafından sıvı alınarak karşılanmazsa, kalp kapak hastalarında ritm bozuklukları ve kroner kalp hastalarında kalp krizlerine yol açabilir'' diye konuştu. 
     Doç. Dr. Oğuz Taşdemir, İster kalp hastası, ister yaşlı veya çocuk olsun, bu aşırı sıcak günlerde herkesin dikkat etmesi gereken kuralları şöyle sıraladı 
     -Sıcak havaları, güneşten uzak ve gölgede geçirin. 
     -Egzersizleri daha az ve serin ortamlarda yapın. 
     -Şapka, şemsiye ve güneş gözlüğü kullanın. 
     -Gerekirse yanınızda su taşıyın, sıvı almayı ihmal etmeyin. 
     -Tansiyon düzensizliği olanların sıcaklarda tedavilerinin tekrar düzenlenmesi gerekebilir. Bu nedenle düzenli tansiyon takiplerinde anormallik görüldüğünde derhal doktora başvurun. 
     -Çok yağlı ve ağır gıdalar yemeyin, öğün sayısını artırın, azar azar sık yemek yiyin. 
     
     







</TEXT>
</DOC>
