<DOC>
<DOCNO> 30918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/ekonomi/eko07.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Teftişten, müfettişten rahatsızlık mı var 
</HEADLINE>
<TEXT>

Ankara Kulisi ZÜLFİKAR DOĞAN 
     Denetim elemanları, müfettişler, murakıplar, geçmişte devlette en saygın, en yetkin görevlilerdi. 
     Rahmetli Özal müfettişleri sevmediğini, hele hele ağırlıkla Mülkiye AÜ-SBF kökenlilerden hiç haz etmediğini söylemekte de beis görmezdi. 
     Nitekim devlette denetim ve teftişin en çok erozyona uğradığı yıllar, ANAP'lı, Özal'lı yıllar oldu. Sonrasında da bu anlayış yerleşir gibi oldu. 
     
     Statüleriyle oynanıyor 
     Müfettişler, yarışma sınavlarıyla iki üç aşamalı, yazılı, sözlü, bilimsel sınavları aşıp, sonra bir üstadın yanında en az üç yıl muavinlik, sonrasında da yeterlilik sınavından geçip ancak denetim yetkisini alabiliyorlar. 
     Giderek, hem kamuya, hem kamudan kopuş sonrası, özel sektöre nitelikli kadrolar yetişiyor. 
     Şimdi, yetki kanununa dayanılarak, ücret ve özlük haklarında düzenleme çalışmaları yapılırken, yine müfettişlerle ve onların statüleriyle oynanıyor. SSK müfettişlerinin mücadelesi bir süredir gündemde. 
     Benzer çalışmalar Başbakanlık Müfettişleri, Çalışma Bakanlığı İş Müfettişleri vb. için de yapılıyor. Müfettişin görevini, siyasi baskıdan, etkilerden arınmış yapabilmesi için, en üst makama bağlı olması gerekirken, bunlar değiştiriliyor. 
     
     Hakları geriletiliyor 
     Yok bakanlık müfettişleri, bakana bağlı müfettişler, bakan adına denetim yapanlar gibi ayrımlarla, ücret, tazminat, hakları geriletiliyor. 
     Özellikle de 81 sayılı, İLO sözleşmesiyle 1950'den beri, konumları güvence altına alınmış İş Müfettişleri için, statü ve maaş geriletmesi yönünde KHK hazırlıkları, denetimleriyle beş yılda devlete 14.5 trilyon kazandıran bu müfettişlerin etkinliğini kırmaya mı yönelik acaba 
     
     İyileştirme ama nasıl 
     Her birisi katrilyon tutarında, kaçakçılık, yolsuzluk, kara para, hayali ihracat, naylon fatura, olayları ortaya çıkartan, milyonlarca kaçak işçi ve kayıt dışı istihdamı tespit eden, çalışma hayatında istikrarı sağlamaya çabalayan her kurumdaki müfettişler, "iyileştirme" adı altında, özlük, ücret, maaş, tazminat, statü, gerilemesine tabi tutularak, kaçırılmak mı isteniyor 
     Yoksa, Çankaya hariç, devlette "teftiş ve müfettiş" istenmiyor mu 
     
Yalova’nın Mercedes’i Karakoyunlu’ya...      Söz Vakıfbank'tan açılmışken, bir küçük haber daha. Hani "tütünün dumanı" yüzünden istifa zorunda kalan, eski Devlet Bakanı Yüksel Yalova'ya Vakıfbank tarafından 110 milyar liraya, 2001 model bir Mercedes alınıp, tahsis edildiğini, daha önce bu köşede yazmıştık. 
     Hatta o zaman Vakıfbank, ekonomik gerekçelerlede personel çıkartıyordu, ama bakana da Mercedes alınıyordu. Yalova, bir ay sonra arayıp, "Mercedes firmasının Vakıfbank'ı arayıp, eski aracın ekonomik ömrünün dolduğunu, bildirdiğini, o nedenle de bankanın bu yeni aracı almak zorunda kaldığını" içeren bir açıklama yapmıştı. 
     Bakanlıktan ayrılırken de Mercedes'i Vakıfbank garajına bıraktı, zaten kendisi de evine taksi ile gitti. 
     Şimdi yerine gelen yeni bakan, Sayın Yılmaz Karakoyunlu, göreve başladığının hemen akabinde, bu Mercedes'e konmuş. 
     Varlık vergisinin acılarını, Salkım Hanımın tanelerini yazan, Türkan Sultan ile başrol paylaşmaya hazırlanan Sayın Bakan, bu yoğun trafiği, anlaşılan o ki, ancak "2001 Model Vakıfbank tahsisli Mercedes" ile alt edebiliyor. 
     Hayırlı olsun. 
     Allah kazasız, belasız güle güle kullanmak nasip etsin. Ne de olsa, devlet, millet malı 
     



 EKONOMİ 




















</TEXT>
</DOC>
