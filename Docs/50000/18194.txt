<DOC>
<DOCNO> 18194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/soneko13.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 1. seans böyle geçti... 
</HEADLINE>
<TEXT>

     İMKB Ulusal-100 Endeksi, önceki kapanışa göre 291.76 puan artışla, 1. seansı 10,404.77 puandan tamamladı. 
     Hisse senetleri ortalama yüzde 2.88 oranında değer kazandı. Borsa'da dün yaşanan 18 puanlık gevşemeyle çıkışa bir günlük ara veren piyasa, günün ilk seansında dalgalı bir seyir sonrası yönünü yeniden yukarı çevirdi. Seans, 10,064 seviyesinde satış ağırlıklı açıldı. 
     İlk dakikalardaki yoğun baskıyla Endeks, 9,983 puana kadar gerilediyse de tepki alımları gecikmedi. 10 bin seviyesinin üzerine hızla toparlanan piyasa, çıkışı 10,309 puana kadar sürdürdü. Seansın ilk yarısı ise kara yönelik satışlarla 10,267 puanla geçildi. 
     İkinci yarıda bir süre yatay seyre giren Endeks, kapanışa doğru yeniden alımlarla çıkışa geçti. En yüksek 10,409 puanı gören Ulusal-100 Endeks, seansı 10,404.77 puandan kapattı. 
     Kapanışta mali endeks 346.99 puanlık artışla 14,314.41 puana, sınai endeksi 297.77 puanlık artışla 8,323.37 puana, hizmet endeksi de 203.02 puanlık artışla 6,493.61 puana yükseldi. 
     Böylece mali grup hisseler, önceki kapanışa göre ortalama yüzde 2.48, sınai grubu hisseler yüzde 3.71, hizmet gurubu hisseler de yüzde 3.23 oranında değer kazandı. 1. seansta işlem gören toplam 292 hisse senedinden 249'u değer kazandı. 19 hisse senedi değer yitirirken, 24 hissenin fiyatında ise değişiklik olmadı. Seansta, 263 trilyon 709 milyar 781 milyon liralık işlem hacmi oluştu. 1. seansta, Yapı Kredi Bankası, Akbank, Garanti Bankası, Koç Holding ve Sabancı Holding en yoğun işlem gören hisseler oldular. 







</TEXT>
</DOC>
