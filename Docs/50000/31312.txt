<DOC>
<DOCNO> 31312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sondun22.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
G-8'e hazırlanan İtalya havaalanına savunma füzeleri yerleştirdi 
</HEADLINE>
<TEXT>

     20-22 Temmuz tarihlerinde yapılacak G8 zirvesine hazırlanan İtalyan devleti, Cenova'daki havaalanına savunma füzeleri yerleştirdi. 
     Dünyadaki gelişmiş 8 sanayi ülkesinin ABD, Almanya, Rusya, İngiltere, Kanada, İtalya, Fransa, Japonya liderlerinin katılacağı zirveye 10 gün kala Cenova'daki hazırlıklar artırıldı. Cenova havaalanına, olası bir saldırıya karşı ''Spada'' savunma füzeleri yerleştirildi. İtalyan hükümeti, konuyla ilgili bir açıklama yapmazken, füzelerin küreselleşme karşıtlarına değil uluslararası terör örgütlerinin olası saldırılarına karşı konulduğu sanılıyor. Bu arada İtalya'nın yarı resmi haber ajansı Ansa'ya ''Avrupalı Yeni Kızıl Tugaylar'' adlı bir örgütten telefonlar geldiği bildirildi. 
     ''Avrupalı Yeni Kızıl Tugaylar''ın Ansa yetkililerine, ''Adalet Bakanı ve önemli uluslararası ve İtalyan şahsiyetler dikkatli olsun. G8 zirvesinin son günü 22 Temmuz Kızıl Tugaylar için büyük bir savaş olacak'' dedikleri belirtildi. İtalya'da 11 haziran'da yemin ederek kurulan sağ hükümette Adalet Bakanlığı görevini Kuzey Ligi Partisi'nden Roberto Castelli yaparken Kuzey Birliği zaman zaman izlediği ayırımcı politikası ile tepki toplayan bir parti konumunda bulunuyor. Öte yandan küreselleşme karşıtları, Cenova ve civar bölgelerde toplantılar yaparak, zirve sırasında ne tür gösteriler düzenleyeceği konusunda taktik geliştirmeyi sürdürdüğü bildirildi. Göstericilerin ayrıca, güvenlik kuvvetleriyle olası bir çatışmaya karşı kask, kalkan, gaz maskesi gibi malzeme topladığı kaydediliyor. Yaklaşık bin göstericinin gelmesi beklenen Cenova'da, asker ve polislerden oluşan 20 bin güvenlik elemanının görev yapması bekleniyor. 







</TEXT>
</DOC>
