<DOC>
<DOCNO> 49660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sontur06.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bizimkiler" dizisinin "Sabri Bey"i korkuttu... 
</HEADLINE>
<TEXT>

     Bursa'nın İznik İlçesi'nde kalp krizi geçirdikten sonra Bursa Yüksek İhtisas Hastanesi'nde tedavi altına alınan, televizyonun sevilen dizisi ''Bizimkiler''in ''Sabri Bey''i Mehmet Akan'ın sağlık durumu iyiye gidiyor. 
     Bursa Yüksek İhtisas Hastanesi Başhekimi Doç. Dr. Özcan Atahan, İznik'ten acil olarak hastaneye getirilen Mehmet Akan'ın, yoğun bakım servisine yatırılarak gerekli tıbbi müdahaleden geçirildiğini söyledi. Atahan, yapılan incelemeler sonucu Akan'ın, krizi ''yaygın olmayan lateral'' şekilde geçirdiğini, bunun da hasta için olumlu bir durum olduğunu söyledi. 
     Mehmet Akan'ın ilaçlı tedaviye olumlu yanıt verdiğini ve durumunun iyiye gittiğini kaydeden Doç. Dr. Atahan, ''Hastamızın durumu her geçen saat düzeliyor. Bugün yoğun bakımdan alıp normal servise yatıracağız'' dedi. 
     Tiyatro Sanatçısı Mehmet Akan 62 , göğsünde başlayan ağrılar nedeniyle dün İznik Devlet Hastanesi'ne başvurmuş, yapılan ilk kontrollerde kalp krizi geçirdiği anlaşılınca, ambulansla Yüksek İhtisas Hastanesi'ne sevk edilmişti. 
     






</TEXT>
</DOC>
