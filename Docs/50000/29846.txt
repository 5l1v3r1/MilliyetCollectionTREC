<DOC>
<DOCNO> 29846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/ekonomi/eko08a.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşük enflasyon bahar getirir 
</HEADLINE>
<TEXT>

Portföy YAŞAR ERDİNÇ 
     Yarın enflasyon oranı açıklanıyor. Şu unutulmamalı ki, kur çıpası politikasında dikkatle izlenmesi gereken gösterge, dış ticaret ve cari işlemler dengesi idi. Bu dengelerde bir bozulma kriz sinyali olarak algılanacaktı. Nitekim 2000 yılının Ağustos ayı cari işlemler dengesi geldiğinde, 9.3 milyar dolar ile tarihin en büyük açığı idi ve yabancı yatırımcı, "Nasıl olsa bunlar sermayeyi kediye yüklüyorlar, dövizleri de hiç kalmayacak, bari Kasım 2000 itfasında bonolarımı dolara çevirip kaçayım" dedi ve Kasım 2000 krizini yaşadık. 
     Sonra, IMF devalüasyon önerdi fakat karşı çıktık, kalan yabancılar da şubat itfasından önce dövizlerini alıp kaçtılar. 
     Kur çıpası sona erdikten sonra acaba şimdi hangi göstergeler önem kazandı Hangi göstergelerde sapmalar olursa, bahsedilmeye başlanan üçüncü krizden söz edilebilir Şimdi çok önemli iki göstergeyi izliyoruz. Birincisi enflasyon, ikincisi de faiz dışı fazla rakamı. 
     Faiz dışı fazla rakamı şu ana kadar IMF’ye verilen niyet mektubundakine paralel gidiyor, orada bir sapma yok. Enflasyona gelince, asıl önemli olan enflasyon rakamı Eylül 2001 rakamıdır. Tunca Toskay, haziran ayı TEFE’sinin yüzde 3 - 4 olacağını söyledi. Devalüasyon sonralarında, enflasyonda nasıl gelişme olduğunu 1994 krizine bakarak görmeye çalışabiliriz. Buna benzer bir trend olacağını düşünüyorum. Dikkat edilmesi gereken nokta 1994 Şubat krizinden sonra, haziran ayında dolar yüzde 6.4 değer kaybetmiş ve haziran ayı rakamı yüzde 2.7 gelmiştir. 
     Ama 2001 Şubat krizinden sonra dolar haziranda yüzde 7.4 artış kaydetmiştir. Dolayısıyla 1994 Haziran’ındaki gibi yüzde 3’ün altında bir rakam yerine yüzde 3 - 4 arası bir rakam beklemek daha makul olabilir. 
     Yani beklentilere uygun bir enflasyon rakamı geleceğini düşünüyorum. Dolayısıyla piyasaları fazla etkilemez, ama yüzde 4’ün üzerinde bir TEFE, endişe ve stres yaratır. Bu da döviz, faiz ve borsa üzerindeki baskıyı artırır. Tersi olursa, yüzde 3’ün altında bir TEFE , piyasalara bir bahar getirir. Ayrıca Hazine’nin temmuz ayı ihale programı piyasaları çok olumlu etkileyebilecek nitelikte. 
     



 EKONOMİ 



















</TEXT>
</DOC>
