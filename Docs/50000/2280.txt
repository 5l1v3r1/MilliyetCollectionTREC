<DOC>
<DOCNO> 2280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sondun06.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar Clinton'un affedilmesinden yana 
</HEADLINE>
<TEXT>

     Son kamuoyu yoklamaları, Amerikalıların çoğunluğunun, başkan Bill Clinton'un, Monica Lewinsky skandalında, yeminli olarak yalan söylemesine rağmen artık affedilmesi zamanı geldiğine inandıklarını ortaya koydu. 
     Fox News kurumu ile Opinion Dynamics adlı kuruluş tarafından ortaklaşa gerçekleştirilen nabız yoklaması, "Clinton'un eski bir olaydan dolayı suçlanmaması gerektiği" görüşünü ortaya çıkardı. 
     Nabız yoklamasına katılanlar, "yeni başkan George Bush'un, gerekirse başkan Clinton'u, o dönemde yeminli olarak yalan söylemesinden dolayı affetmesinin yerinde olacağı" görüşünü savundular. 
     Katılımcıların yüzde 35'i, "Clinton'un Monica Lewinsky olayında yalan söylediği gerekçesiyle suçlanmasının yerinde olduğunu" ifade ederken, yüzde 57'si "suçlanmasa daha iyi olurdu" diye görüş belirttiler. 
     Yeni atanan bağımsız savcı Robert Ray, "bu konunun incelenmesi için yeni bir büyük jüri oluşturulacağını" bildirmişti. Nabız yoklamasına katılanların yüzde 45'i, jürinin yapacağı araştırmadan sonra Clinton'un suçlu olduğu kanısına varılması halinde, yeni başkan Bush'un, Clinton'u affetmesinin yerinde olacağı görüşünü savundular. Aksi görüşü savunanların oranının yüzde 38, kararsızların oranının da yüzde 17 olduğu ortaya çıktı. Bu arada, nabız yoklamasına katılanların yüzde 42'si, yeni başkan Bush'un atadığı bakanların, Clinton'un bakanlarından "daha etkili olacaklarına" inandıklarını ifade ettiler. Aksi görüşte olanların oranı ise yüzde 29 olarak belirlendi. 




</TEXT>
</DOC>
