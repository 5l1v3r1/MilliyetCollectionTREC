<DOC>
<DOCNO> 37369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/yasam/ayas.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Felci felç eden aşı bulundu 
</HEADLINE>
<TEXT>

İsrailli bilim adamlarının geliştirdiği aşı, omuriliği kısmen zedelenen hastaların felç olmalarını engelleyecek. Bu aşı olsaydı Superman’ belki de şimdi ayaktaydı... 
     DIŞ HABERLER SERVİSİ 

     İsrailli bilim adamları, yeni geliştirdikleri bir aşı sayesinde, omurilik zedelenmelerinin felce dönüşmesine engel olabildiklerini açıkladılar. 
     Aşıyı şimdilik kobaylarda deneyen araştırmacılar, benzer bir aşının gelecekte insanlar için de kullanılabileceğini belirtiyorlar. Rehovot'taki Weizmann Bilim Enstitüsü doktorlarından Michal Schwartz, geliştirdikleri aşının, "vücudun kendi bağışıklık sistemini güçlendirerek" omurilik zedelenmelerinin ileri aşamalara sıçramasını engelleyebildiğini iddia ediyor. 
     
     Sinirler kopmamış olacak 
     Ancak deneme aşamasındaki yöntem omurilikleri kısmen zedelenmiş yani beyin ve omurilik arasındaki bağlantının tam olarak kopmadığı hastalara yönelik. Doktor Schwartz, bağışıklık sisteminin, bazı insanlarda, omurilik zedelenmesinden kaynaklanan ikincil bir hasarın önlenmesinde büyük bir rol oynadığını ifade ediyor ve aşının, bağışıklık sistemini büyük oranda güçlendirerek daha ileri boyuttaki hasarın önüne geçilebileceğini belirtiyor. 
     Uzmanlar, omurilik zedelenmelerine karşı kullanılacak aşının iki yıla kadar insanlar üzerinde denenmeye başlanabileceğini belirtiyorlar. 
     
     Superman’in kulağı bu haberlerde 
     'Kısmi omurilik zedelenmesi' kurbanlarının belki de en ünlüsü, 'Superman' rolüyle tanınan aktör Christopher Reeve... 
     1995'te attan düşüp boynundaki iki omurunu kıran ve omuriliği zedelenen Reeve, kol, bacak ve vücudunu hissedemez olmuş ancak hasarlı bölgenin hemen altındaki sinirlerin fonksiyonu yerine gelmişti. Kısmi omurilik zedelenmelerine daha çok otomobil ya da motosiklet kazalarında rastlanıyor. 
     



 YAŞAM 






















</TEXT>
</DOC>
