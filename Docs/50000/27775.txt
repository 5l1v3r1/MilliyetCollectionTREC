<DOC>
<DOCNO> 27775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/ekonomi/eko04.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Stan tehdit etti 
</HEADLINE>
<TEXT>

Derviş, IMF Başkan Yardımcısı Stanley Fischer’in, yabancı bankaları Türkiye’ye destek için sert bir dille uyardığını söyledi 
     EKONOMİ SERVİSİ 

     TÜSİAD’ın öğle yemeğine katılan Devlet Bakanı Kemal Derviş, geçen hafta Frankfurt, New York’ta yabancı bankaların temsilcileriyle görüşmeleri hakkında bilgi verdi. 
     Derviş, "Stan IMF Birinci Başkan Yardımcısı Stanley Fischer de bunu onlardan istedi" dedi. Yakın arkadaşı olan Fischer’den "Stan" diye söz eden Derviş,"Stan, bankacılara yaptığı konuşmada onların da üzerine düşen sorumluluğu almalarını sert ve kesin bir dille istedi. Hafif bir tehditle uyardı. Zaten IMF’nin amacı tek başına hareket etmek değil bankaları da sistemin içine çekmektir" dedi. 
     
     Takas dış kaynaktan önemli 
     Takas operasyonuna da değinen Derviş, "Faiz yüzde 15’in biraz altında oldu. Arjantin’e göre daha başarılı ama bize göre yüksek maliyetli bir işlemdi" dedi. Takasın programın finansman ayağı açısından dış kaynaktan da önemli bir adım olduğunu söyleyen Derviş, "Herkes rahatladı. Miktar istediğimden yüksek oldu" diye konuştu. 
     Türkiye’ye geldiğinde bir yangının sancısıyla karşılaştığını belirten Derviş, "Dış borçları ödememeyi bile düşündük" dedi. Borçların ödenmemesi veya vadelerin uzatılmasının da tartışıldığını söyleyen Derviş, "Bu dış yatırımcılara kabul de ettirebilirdi. O zaman dış yatırımcılar nezdinde güven tesisi dört - beş yıl alabilirdi. Şimdi altı - yedi ay içinde sağlayabilecek konumdayız" diye konuştu. 
     Hayatın başka alanlarındaki gibi orta yerde durmanın zor olduğunu söyleyen Derviş, "Ya işler bayağı bozuluyor ya da iyiye gidiyor. İyiye gitmek için neden çok, ama henüz o noktada değiliz" dedi. 
     
     Orduyu övdü 
     Ekonomik sorunlar nedeniyle özgüven sorunu yaşadığını belirten Derviş, "Dışa bağımlılık korkusu yaşanıyor. Oysa biz Almanya ile birlikte Avrupa’nın en büyük ülkesiyiz. Atatürk Havalimanı’na geldiğinizde anlıyorsunuz ki siz Ortadoğu, Balkanlar ve Kafkaslar’ın başkentindesiniz. Ordumuz Ortadoğu’nın en iyi ordusudur. Ekonomik sorunlarımız aşılırsa özgüvenimiz geri gelecek bunu sağlayacağız" dedi. 
     Derviş, Ankara’ya gitmek için geldiği havalimanının girişinde yolu kapatan HADEP’lilerle karşılaştı. Yol aldığı şerit trafiğe açık olan Derviş, HADEP konvoyunu saran çevik kuvvet polisleri arasından geçerek VIP bölümüne geldi. 
     



 EKONOMİ 
























</TEXT>
</DOC>
