<DOC>
<DOCNO> 20332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sondun08.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Cem yarın Kosova ve Makedonya'ya gidiyor 
</HEADLINE>
<TEXT>

     Dışişleri Bakanı İsmail Cem, yarın Kosova ve Makedonya'yı kapsayan günübirlik Balkan gezisine çıkıyor. 
     Diplomatik kaynaklardan edinilen bilgilere göre, Cem, ziyaretinin ilk durağı olan Kosova'da, Kosova Türk Demokratik Birliği Genel Başkanı Mahir Yağcılar, AGİT Kosova Misyon Şefi Daan Everts, Arnavut parti temsilcileriyle görüşecek ve Türk taburunun onuruna vereceği yemeğe katılacak. Cem'in Kosova'daki temasları sırasında, BM Kosova Geçici Misyonu UNMIK Başkanı Hans Haekkerup ile de biraraya gelmesi bekleniyor. 
     Kosova'dan akşam saatlerinde ayrılacak olan Cem Üsküp'e geçerek, Makedonya Cumhurbaşkanı Boris Traykovski ve Başbakanı Lubço Georgievski tarafından ayrı ayrı kabul edilecek. 
     Traykovski, dün başlaması öngörülen Türkiye ziyaretini, bölgedeki gerilimin tırmanması nedeniyle ertelemişti. 
     Kosova'da geçici anayasa hazırlıklarının devam ettiğini ve Türkiye'nin, Makedonya'da Türk ve Arnavut kökenli Müslüman Makedon vatandaşlarının işyerleri ile dini ve kültürel hizmet veren kuruluş binalarına yönelik saldırılardan derin kaygı duyduğunu hatırlatan kaynaklar, Cem'in ziyaretinin böyle bir dönemde daha da önem kazandığına dikkati çektiler. 






</TEXT>
</DOC>
