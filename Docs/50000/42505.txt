<DOC>
<DOCNO> 42505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/ekonomi/aeko.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Borsası açılıyor 
</HEADLINE>
<TEXT>
Dünya piyasaları nefesini 
tuttu bekliyor 
ABD’ye yapılan saldırılar nedeniyle dört gün işlemlere kapalı olan New York Borsası bugün açılıyor. Dow Jones’un 9 binli rakamları görmesi bekleniyor 
     ORHAN TEKEOĞLU 

     ABD’nin New York ve Washington kentlerine yapılan terörist saldırılardan sonra kapatılan ABD borsaları bugün işleme açılıyor. Türkiye saati ile saat 16.30’da açılacak olan New York Borsası’nın ilk anda hızlı bir düşüş yaşaması bekleniyor. 
     1929’da yaşanan Büyük Buhran’dan bu yana en uzun süreyle kapalı kalan New York Borsası’nda Dow Jones Endeksi’nin bugün açılışta 9 binli rakamlara gelmesi bekleniyor. Borsacılar, Wall Street’in bugün yeniden açılmasında, Dow Jones Endeksi’nin 1,100, 2,150 ve 3,250 puan düşmesi halinde, işlemlerin durdurulması gibi emniyet sübaplarının bulunduğunu belirtti. 
     
     Havayolu ve sigorta şirketleri 
     ABD yatırımcılarının bugün alacağı tavır, dünya borsalarının seyrinde etkili olacak. Uzmanlar, satış baskısının çok güçlü olacağını belirtirken, Dow Jones Endeksi’nin yüzde 10 düşeceği tahmininde bulunuyor. Bu düşüşte özellikle American Airlines ve sigorta şirketlerinin hisseleri değer kaybetmesi bekleniyor. 
     ABD’li bireysel yatırımcılar, salı günkü terörün kendilerini menkul kıymetler satın almaya sevkebileceğini belirtiyorlar. Yatırım uzmanları "Bu teröristler bizim ekonomik sistemimizi tahrip etmeye ve moralimizi bozmaya çabalıyorlar, sanırım,menkul kıymetler borsasına yatırım yaparak ülkemizi daha güçlü kılabiliriz, bu, kararlı olduğumuzu dünyaya gösterecektir’’ şeklinde duygularını dile getirdiler. 
     
     OPEC’ten gerekirse müdahale 
     Öte yandan, OPEC, petrol fiyatlarının, "kabul edilemez’’ bir düzeye çıkması durumunda müdahale edeceğini bildirdi. OPEC’in fiyatı halen varil başına 26 dolarda seyrediyor. 
     



 EKONOMİ 















</TEXT>
</DOC>
