<DOC>
<DOCNO> 9594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/ekonomi/eko01.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler Derviş’i bakan yapıyor 
</HEADLINE>
<TEXT>

Koalisyon liderleri Derviş’e koordinatör bakanlık’ görevi verilmesini kararlaştırdı. Bu öneriye başta sıcak bakmayan Devlet Bahçeli de Takdir Sayın Başbakan’ındır’ dedi 
     SERPİL ÇEVİKCAN Ankara 

     Koalisyon liderleri, Başbakan Bülent Ecevit’in ekonomik krizi giderecek çözüm yolları için Türkiye’ye davet ettiği Dünya Bankası Başkan Yardımcısı Kemal Derviş’e "koordinatör bakanlık" görevi verilmesi üzerinde ilke anlaşmasına vardılar. Uzlaşmanın, Türkiye’nin, desteğine büyük gereksinim duyduğu IMF ve Dünya Bankası’nın telkinlerine de uygun düştüğüne dikkat çekildi. 
     Derviş, dün ABD’den gelir gelmez Başbakanlık’ta Ecevit’le görüştü. Alınan bilgiye göre Derviş, yaklaşık bir saat süren görüşmede, 1970’li yıllarda danışmanlığını yaptığı Ecevit’e şunları söyledi 
     "Dünya uygulamaları bu tür ekonomik programların bir bütün halinde icra edilmesi ve tek elden yönetilmesinin daha sağlıklı olacağı yönünde. Benim de, uluslararası kurumların tecrübeleri de bu yöndedir. Bu bakımdan Türkiye ve benzeri sorunları yaşayan ülkelerde bir koordinatör bakan işleri yürütür. Eğer koalisyonun bütün kanatları böyle düşünüyorsa, böyle bir görevi yapmak isterim. Tabii onların da mutlaka onayı gerekir." 
     Derviş’le görüşmesinin ardından Başbakan yardımcıları Devlet Bahçeli ve Mesut Yılmaz’ı toplantıya çağıran Ecevit, yaklaşık iki saat süren görüşmede, "Böyle bir öneri var. Bana makul geliyor. Siz uygun görür müsünüz " dedi. Yılmaz, "Olabilir, dünyada örnekleri var" yanıtını verirken, "dışarıdan bakan" önerisine soğuk olduğu bilinen Bahçeli öneriyi sıcak karşılamamakla birlikte, "Takdir Sayın Başbakanı’ndır" dedi. 
     
     Uluslararası ilişkide’ avantaj 
     Zirvede liderler, Derviş’in "uluslararası ilişkiler" açısından avantaj sağlayacağını, Dünya Bankası ve IMF nezdinde saygınlığının yüksek olduğunu belirterek, "Krizden çıkış için uygulanacak programda en önemli kaynaklardan biri dış destek. Bu nedenle Derviş’in bu göreve getirilmesi çok önemli etki yapabilir" görüşünü dile getirdiler. 
     
     Karar Bakanlar Kurulu’nun 
     Zirvede Derviş’in koordinatör bakanlığına ilişkin son kararın bugün yapılacak Bakanlar Kurulu’nda verilmesi kararlaştırıldı. Derviş’in bugün Bahçeli ve Yılmaz’la ayrı ayrı görüşeceği de bildirildi. 
     


 EKONOMİ 
















</TEXT>
</DOC>
