<DOC>
<DOCNO> 39873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sontur14.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır karıştı, HADEP'liler polisle çatıştı, 6 yaralı var 
</HEADLINE>
<TEXT>

     Dünya Barış Günü dolayısıyla Ankara'da yapılacak yürüyüşe Diyarbakır'dan gitmek amacıyla toplanan HADEP'liler ile güvenlik güçleri arasında gerginlik yaşandı. 
     Ankara'daki mitinge katılmak üzere sabah Huzurevleri Beldesi Kantar Kavşağı'nda toplanmaya başlayan kalabalığı dağıtmak isteyen güvenlik güçleri ile buna direnen HADEP'liler arasında gerginlik çıktı. 
     Güvenlik güçleri, kalabalığın dağılması için sözlü uyarıda bulundu. Sözlü uyarılara karşın, grup, terör örgütü PKK lehine slogan atarak, dağılmamakta direnince, güvenlik güçleri havaya uyarı ateşi açtı. 
     Uyarı ateşi sonrasında, polis tarafından dağıtılmaya çalışılan grup, taş ve sopalarla karşılık verdi. Olayda bazı vatandaşlar ile bir polis memuru taş ve sopalarla yaralandı. Yaralılar, Devlet Hastanesi'ne kaldırıldı. 
     Gruplar halinde ara sokaklara kaçan kişiler, zaman zaman bir araya gelerek yeniden toplanmaya çalıştılar. 
     Bölgede olayların büyümemesi için, geniş güvenlik önlemleri alındı. 
     

</TEXT>
</DOC>
