<DOC>
<DOCNO> 47368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sonspo02.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yabancı futbolcu değirmeni... 
</HEADLINE>
<TEXT>

     Yeni bir operasyonla sezon başında transfer ettiği yabancı futbolcularıyla yollarını ayırmaya başlayan Beşiktaş, ligdeki 3 büyük kulüp içinde yabancı futbolcular konusunda en istikrarsız takım oldu. 
     Galatasaray ve Fenerbahçe'de uzun yıllar forma giyen futbolcular bulunurken, adeta ''yabancı futbolcu değirmeni'' olan Beşiktaş'ta bugüne dek forma giyen 49 futbolcudan sadece 3'ü, 2 sezondan fazla siyah-beyazlı formayı giyebildi. Fani Madida, Daniel Amokachi ve Jamal Sellami, 3 sezon siyah-beyazlı formayı giyerken, Beşiktaş'ın en uzun süre takımda kalan yabancı futbolcuları sıralamasında ilk yeri aldılar. 
     Yabancı futbolcu transferinde bir türlü istikrarı yakalayamayan ve yaptığı transferlerde de sürekli eleştirilere maruz kalan, Beşiktaş'ta, bugüne dek forma giyen 49 yabancı futbolcunun 28'i sadece 1 sezon takımda kalabildi. 
     Danimarkalı kaleci Peter Kjaer'in takıma geldikten 57 gün sonra sözleşmesini fesh eden Beşiktaş, yabancı futbolcular konusundaki istikrarsızlığını bu sezonda da sürdürdü. 
     Bu arada Kjaer'in yanı sıra, sözleşmesi devam eden diğer yabancı futbolcular Veit, Stavrum ve Baya'nın da takımdan uzaklaştırılması bekleniyor. 
     Beşiktaş'ın ezeli rakipleri Galatasaray ve Fenerbahçe ise, siyah-beyazlı ekibe oranla yabancı futbolcu konusunda çok daha istikrarlı bir grafik çizdi. 
     İki takımda da uzun yıllar forma giyen yabancı futbolcular bulunurken, sonradan Türk vatandaşlığına geçen Uche, bu konuda başı çekti. 8 yıldır Fenerbahçe forması giyen Uche'nin yanı sıra, Galatasaray'da da Hagi 5, Popescu ise 4 sezon takımlarından ayrılmadı. 
     






</TEXT>
</DOC>
