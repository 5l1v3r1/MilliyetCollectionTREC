<DOC>
<DOCNO> 4082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/soneko17.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş yüzde 60 ihracata çalışacak 
</HEADLINE>
<TEXT>

     Tofaş Otomobil Fabrikası A.Ş. CEO'su ve Murahhas Azası Jan Nahum, bu yılki vizyonlarının ihracat olduğunu belirterek, 750 milyon dolar ihracat hedeflediklerini söyledi. 
     Nahum, katıldığı Koç Üniversitesi Üst Düzey Yönetici Konferansı sırasında A.A muhabirinin sorularını yanıtladı. Jan Nahum, Tofaş olarak ihracata çok yatırım yaptıklarını ve bu sene en önemli uygulamalarının ihracat olacağını kaydetti. 
     Tofaş CEO'su Jan Nahum, Tofaş ürünlerinden Doblo, Palio Weekend'in Avrupa'ya, 131'lerin Mısır'a ve Fiat dünyasına parça ihracatından 750 milyon dolar gelir hedeflediklerini bildirdi. 80-85 bin civarında otomobil ihracatı programladıklarını belirten Nahum, bu yıl yüzde 60 ihracata, yüzde 40 iç piyasaya çalışacaklarını söyledi. Otomotiv sektörünün geçen yıl 430 bin civarında otomobil satışı gerçekleştirdiğini hatırlatan Jan Nahum, bu yılın ilk yarısının kötü geçeceğini, ancak ikinci yarıdan itibaren piyasaların açılmasını beklediklerini ve yine geçen yılki rakamları yakalayacaklarını düşündüğünü belirtti. 
     Nahum, yılın ikinci yarısında düşük faiz, enflasyon rakamları ve kur politikaları ile piyasaların açılacağına inandığını ifade ederek, ''Yüzde 20 piyasa payımızla 90 bin civarında iç piyasaya satış yapmayı beklemekteyiz'' dedi. 
     Jan Nahum, sözlerine şöyle devam etti 
     '2001 yılında ihracat ve üretim konusunda lider olacağımıza inanıyoruz. İç piyasa satışlarında bir ay biz, bir ay rakibimiz lider olur, başabaş gideriz. Biz yüzde 20, Renault da yüzde 20 pazar payını alır. Geçen yılki pazar payları yaklaşık bu sene de aynı olur. Yalnız bizim ve Renault'un ihracatı yükselir. Dolayısıyla kapasitemizi ihracatla tamamlamaya bakarız.'' 
     Jan Nahum, bugünkü ekonomik politikaların uygulanmaya devam edeceğini, enflasyonun düşeceğine ve kur politikalarının tutacağına olan inançlarının sürdüğünü belirterek, Kasım-Aralık aylarında yaşanan krizin geçtiğine inandığını kaydetti. Nahum, 2001 yılının yüzde 2-3 büyüme ile geçeceği inancı doğrultusunda bir politika öngördüklerini duyurdu. İthalatla ilgili bir soru üzerine ise, Gümrük Birliği'ne girildikten sonra ithal otomobil miktarının her yıl arttığını ve yüzde 55'ler düzeyine geldiğini anlatan Nahum, ''İthal otomobiller bizim için iç piyasanın en önemli sorunlarından bir tanesi'' dedi. Nahum, bu konuda Gümrük Birliği ortamında alınabilecek önlemlerin çok kısıtlı olduğunu vurgulayarak, ''Avrupa'da GSMH'si 8 bin doların altında kalmış her yer geri kalmış yöre olarak değerlendiriliyor ve bu yörelere ihracat teşvik ediliyor. Bunlar teşvik görürken tam tersi biz göremiyoruz'' diye konuştu. 




</TEXT>
</DOC>
