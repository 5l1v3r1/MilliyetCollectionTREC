<DOC>
<DOCNO> 17307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/guncel/gun01.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
2 milyar dolarlık yatırımı simgeleyen Ford Otosan’ın Kocaeli fabrikası açıldı 
</HEADLINE>
<TEXT>
Krizde güven simgesi 
Başbakan Yardımcısı Mesut Yılmaz’ın da katıldığı açılışta konuşan Koç Holding Yönetim Kurulu Başkanı Rahmi Koç, Derviş’in programına siyasi desteğin şart olduğunu söyledi 
     ŞULE YÜCEBIYIK Gebze 

     Gebze’de ilk aşamada 650 milyon dolarlık yatırımla kurulan Ford Otosan Kocaeli Fabrikası, Başbakan Yardımcısı Mesut Yılmaz’ın katılımıyla açıldı. Koç Holding Yönetim Kurulu Başkanı Rahmi Koç, ekonomiden sorumlu Devlet Bakanı Kemal Derviş’in açıkladığı ekonomik programa mutlaka siyasi destek verilmesini isterken, "Türkiye’nin krizden çıkışı için bu son şans. Siyasi destek olmazsa, kimse ekonomiyi krizden çıkaramaz" uyarısında bulundu. 
     Koç, açılışta yaptığı konuşmada, fabrikanın, özel sektörün bir defada yaptığı en büyük yatırım olduğunu belirterek, şunları söyledi "Fabrikanın arsası konusunda büyük tartışmalar yaşamıştık. 9. Cumhurbaşkanı Süleyman Demirel, Gerekirse Çankaya’nın bahçesini veririm’ sözüyle tartışmaları noktaladı. Arsanın bedelini, yaptırdığımız okullarla, hastanelerle ödüyoruz." 
     
Başka çözüm yok’      Gazetecilerin soruları üzerine, ekonomik programın tavizsiz uygulanması gerektiğini vurgulayan Koç, şöyle konuştu "Krizi atlatacağımıza inanıyorum, ama ne kadar sürecek, kimsenin bilmesi mümkün değil. Yeni programa güveniyorum ve ondan başka çözüm yok. Ekonomi her gün değişen şartlar olduğu için kaygan zeminde. Herkes kemer sıkacak, iki ekmek yiyorsanız, bir ekmek yiyeceksiniz. Biz de bu yıl yatırımlardan kısıntı yaptık, mümkün olduğunca kısıntıya gittik." 
     
Moral desteği      Türkiye’nin tarihinin en ağır ekonomik bunalımlarından geçtiği bir dönemde gerçekleşen bu yatırımın, ekonomik ölçülerin ötesinde moral etkisine sahip olduğunu ifade eden Yılmaz, "Bu fabrika, Türk sanayicisi, yatırımcısı ve işadamı için örnek olmalıdır. Ford Otosan yatırımını, krizden çıkışın yolunu gösteren bir model olarak görüyorum" dedi. 
     
İhracat hedefi 1 milyar dolar      Ford Motor Company Başkanı Jack Nasser ile Rahmi Koç’un açılışını yaptıkları fabrika için "Gerekirse Çankaya’nın bahçesini veririm" diyerek, yatırıma destek veren 9. Cumhurbaşkanı Süleyman Demirel ise davet edildiği halde gelmedi. Fabrikada üretimine başlanan Ford’un ticari modeli Transit, 2001’in ikinci yarısından itibaren Avrupa’ya ihraç edilecek. Fabrikada dünya için üretilecek yeni modelin üretimine de 2002’nin ilk çeyreğinde başlanacak. Yatırım tutarı yeni modelin donanımının da tamamlanmasıyla 650 milyon dolardan 2 milyar dolara çıkacak olan fabrikada üretilecek araçların ihracatından 1 milyar dolar gelir sağlanacak. 
     
Ford Motor Co. Başkanı Jack Nasser Dünyaya gerçek mesajı verdik’      Ford Motor Co. Başkanı Jack Nasser, Türkiye’de yatırım yapma kararlarında, k r - zarar aritmetiğinin yanı sıra, Koç Holding’le geçmişten gelen iyi ilişkilerinin etkili olduğunu söyledi. Nasser, "Biz Türkiye’ye güveniyoruz. Bu yatırım dünya finans çevrelerine, sözlerden çok daha önemli bir mesajdır" dedi. 
     
Güveniyoruz’      Nasser, Milliyet’e verdiği özel röportajda, iki şirketin ilişkisinin, Vehbi Koç ile Ford’un kurucusu Henry Ford’un arkadaşlığıyla başladığını ve güvene dayalı olduğunu belirtti. Ford Otosan yatırımına talip olan pek çok ülke olduğunu anlatan Nasser, şöyle konuştu "Türkiye’nin ekonomik potansiyeli müthiş. Ticari araçta pazar payımız yüzde 30. Bunu korumak için de üretim yapmamız gerektiğini düşündük. Bu fabrikayı başka ülkelerde kurarak daha ucuza mal edebilirdik. Ama Türkiye’deki kaliteli insan gücünü, nitelikli işçiliği ve mühendisliği göz önünde bulundurduk. Türkiye için en iyi lobi bu tesistir. Çünkü burada biz kendimizi bir taahhütte bulunmuş gösteriyoruz." 
     
Her ihtiyaca cevap verecek’      Ford Otosan fabrikasının, diğer Ford fabrikaları arasında en gelişmiş teknolojiye sahip olduğunu dile getiren Nasser, üretilecek yeni araç hakkında da şu bilgileri verdi "Önce Türk pazarında satılacak, sonra Avrupa’ya ihraç edilecek. Şu anda piyasada var olan hiçbir araca benzemiyor. Ticari yönü ağır basan, ama her ihtiyaca cevap veren bu aracın dizaynı Türk ve ABD’li mühendislerce geliştirildi. Bu araçların piyasa başarısı ve ihraç performansının yüksek olması halinde, Türkiye’de yeni modeller üretilecek ya da bazı üretimler Türkiye’ye kaydırılacak." 
     


 GÜNCEL 














</TEXT>
</DOC>
