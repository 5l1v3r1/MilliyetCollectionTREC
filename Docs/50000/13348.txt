<DOC>
<DOCNO> 13348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/ekonomi/eko03.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Daha fazla banka eksilmesin 
</HEADLINE>
<TEXT>

Sistemden daha fazla banka eksilmesini istemediklerini belirten İş Bankası Genel Müdürü Özince, "Mevduattaki devlet güvencesi sınırlanmalı" dedi 
     EKONOMİ SERVİSİ 

     Ekonomik krizin bitmeyen bir kriz olmadığını belirten İş Bankası Genel Müdürü Ersin Özince, "Krizin uygulanacak akılcı politika ve önlemlerle aşılacağına inanıyorum. Bunun için öncelikle olumsuz havadan çıkmamız ve iyimser olmamız gerekiyor" dedi. 
     Tasarruf Mevduatı Sigorta Fonu’na yeni banka devri istemediklerini söyleyen Özince, "Daha çok bankanın Fon’a geçmesinin bizim açımızdan faydası yok" dedi. 
     İş Bankası’nın 77. genel kurulu öncesinde düzenlediği basın toplantısında gazetecilerin sorularını yanıtlayan Özince, "Sistemden eksilen her banka sektörün, devletin ve vergi mükellefi olan her vatandaşın sırtına yük olarak biniyor" şeklinde konuştu. 
     
     Polemiğe girmedik 
     Bankacılık sektöründe sorunların Fon’a devir aşamasına getirilmeden önce çözümlenmesi gerektiğini ifade eden Özince, bankaların tasfiyelerine yönelik olarak yapılan yasal düzenlemeleri de olumlu karşıladığını söyledi. 
     Mevduat tasarruflarına uygulanan devlet güvencesinin haksız rekabet yarattığını belirten Özince, "Bugüne kadar mevduata tanınan sınırsız devlet güvencesinin doğru olduğunu hiç bir zaman düşünmedik. Ancak, bu konuda yapılan polemiklere de girmedik" dedi. 
     Özince, sektördeki bu haksız rekabetin önlenmesi için Bankacılık Düzenleme Ve Denetleme Kurulu ve Bankalar Birliği nezdinde görüşlerini belirttiklerini söyledi. 
     Döviz kurlarında daha fazla sıkıntı olmasını beklemediğini ifade eden Özince, döviz kurları ve faizlerin bugünkü seviyelerinden bir sıkıntı duyulmadığını belirtti. 
     Özince, "Devlet tahvili faizlerinin de faiz piyasalarının da, döviz kurlarının da oturmakta olduğunu düyünüyorum" dedi. Piyasaların istikrar kazanması ve uygulanan ekonomik programın başarılı olması için gerekli olan bütün adımların atıldığını belirten Özince, "Bu konuda görev hepimize düşüyor ve hepimiz sorumluyuz" dedi. 
     
     Reel sektöre destek 
     2000 yılında İş Bankası’nın özkaynaklarının yüzde 138 oranında artarak, 1 katrilyon liraya ulaştığını belirten Özince, pasiflerinde kullandıkları kredilerin payının yüzde 12 seviyesinde olduğunu ve bunun benzer büyüklükteki bankalar içindeki en düşük oranlardan birini teşkil ettiğini vurguladı. Özince, mevduatlarının da yüzde 56.4 artışla 4 katrilyon 657 trilyon liraya ulaştığını kaydetti. 
     2000’de bir önceki yıla göre yüzde 79 oranında bir artışla reel sektöre kredi kullandırdıklarını belirten Özince, "Aktifimizin yaklaşık yüzde 38’lik kısmını kredilere ayırdık ve bu kredilerin yüzde 88’ini grubumuz dışında kullandık" dedi. 
     


 EKONOMİ 
















</TEXT>
</DOC>
