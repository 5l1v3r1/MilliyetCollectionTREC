<DOC>
<DOCNO> 18932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/spor/spo10.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
FUTBOLA KIYMAYIN 
</HEADLINE>
<TEXT>

Trabzon’da yaşananlar tüylerimizi ürpertti. Fair Play’e yakışmadı, centilmenliğe sığmadı. Ve belki de bu haftaki derbi öncesi bir uyarıydı. Ne olur, ders alalım 
     Gürel Yurttaş 

     Her yönüyle bir ibret vesikasıydı... 
     Televizyondan izledim tüylerim ürperdi. Birileri bağırıyor. Birileri taş atıyor. Bıçaklar, döner bıçakları, kasaturalar ortada... Polis arada, jandarma diğer yanda... Ortalık toz, duman göz gözü görmüyor. 
     Orası Filistin, Afganistan değil. Orası herhangi bir Orta Amerika ülkesi de değil. Orası Trabzon... Birazdan savaş değil, maç başlayacak Ama futbola bu görüntüler hiç yakışmıyor... 
     Oraya ellerinde kesici aletlerle gelen Fenerbahçeli taraftarlar mı suçlu 
     Orada onları hazır bir şekilde bekleyen Trabzonsporlular mı yoksa 
     Yaralananlar, arbedede arada kalanlar, sahaya taş, sopa yağdıranlar... Konuk takımın her taç atışında, korner kullanışında futbolcuların kafalarına bozuk para, yabancı madde, pet şişe hatta ayakkabılarını atanlar... 
     Söylesenize suçlu kim 
     Aramıyoruz. 
     Onlar herhalde şimdi televizyon görüntülerine bakıp, yaptıklarından utanıyorlardır. Herhalde pişmanlıktan sokağa çıkamıyorlardır. 
     Zaten yaptıklarından gurur duyuyorlarsa eğer... Onlar suçlu değil hastanelik hastalardır. 
     
     Tesellimiz ölü olmaması oldu. Yoksa ne derdik "Futbolumuz Avrupalılaşıyor" derken, kupalarda bu konuma gelmişken, "Dünyayı sallayacağız" iddiasında bulunurken derdimizi Dünya’ya nasıl anlatabilirdik 
     Belki de bu bir uyarıydı. 
     Bu hafta Türk futbolunun ezeli ve ebedi iki büyüğü Fenerbahçe ile Galatasaray, Kadıköy Şükrü Saracoğlu Stadı’nda karşı karşıya gelecek. 
     Belki de bu maç öncesi alabileceğimiz son dersdi. 
     Ne olur artık kavgayla, dövüşle bir yere varılmayacağını anlayalım. 
     Galatasaraylısı... Fenerbahçelisi... Beşiktaşlısı... Trabzonsporlusu... Gaziantepsporlusu... Karadenizlisi... Egelisi... Doğulusu... Batılısı... 
     Ağalar, beyler, kardeşler... 
     Ne olur yapmayın. Bu kadar sıkıntı çeken, acılar gören, ekonomik ve sosyal alanda bir türlü gülemeyen sizin, bizim, Türkiye’nin elindeki tek teselli bu, yani futbol çünkü... Ona da kıymayın. 
     



 SPOR 



























</TEXT>
</DOC>
