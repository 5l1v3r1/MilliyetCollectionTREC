<DOC>
<DOCNO> 29689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/dunya/adun.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar alarmı 
</HEADLINE>
<TEXT>

Lahey’deki cezaevinde tutulan Miloşeviç, intihar olasılığına karşı 24 saat gözetim altına alınıp 10 gün tecrit edilecek. Sırp Kasabı daha önce Lahey’e gitmektense başıma kurşun sıkarım’ demişti 
     DIŞ HABERLER SERVİSİ 

     Uluslararası Savaş Suçları Mahkemesi’nde hesap verecek olan Yugoslavya eski Devlet Başkanı Slobodan Miloşeviç’in intihar etmesinden korkuluyor. 
     Hollanda’nın Scheveningen cezaevinde 3. gününü geçiren Miloşeviç bu nedenle 10 gün süreyle öteki mahkumlardan tecrit edilerek 24 saat gözetim altına alındı. 
     Cezaevi yetkilileri ve psikoloğu bu süre içinde, bu yıl başında yaptığı bir konuşmada "Lahey’e gitmektense başıma bir kurşun sıkarım" diyen Sırp kasapın her hareketini kameralarla inceden inceye irdeleyecek, ruh halini ve intihar eğilimi içinde olup olmadığını belirlemeye çalışacak. 
     Söz konusu sürede Savaş Suçları Mahkemesi de cezaevinde bulunan 39 tutukludan Miloşeviç’le konuşması sakınca yaratacak olanları saptayacak. 
     
     Gizli kayıtlar 
     Bundan sonra Miloşeviç’e hücresinin bulunduğu katta gündüz saatleri içinde gezinme ve öteki tutuklularla konuşma izni verilecek. 
     Slobodan Miloşeviç, bu arada cezaevindeki tutuklardan gelebilecek tehdit ve tacizlere karşı korunacak. 
     Öte yandan, Sırp kasap mahkemede kendisini savunacak avukatlarını belirledi. 
     Belgrad’daki yolsuzluk ve suistimal suçlarıyla yargılandığı mahkemede kendisini savunan avukatları Lahey’de de görevlendiren Miloşeviç 1998 - 1999 yılları arasında Kosova’daki katliamlar ve zorla göç ettirme ile Bosna ve Hırvatistan’da 200 bin kişinin ölümüyle sonuçlanan etnik temizlik operasyonlarında sorumluluğu olmadığını kanıtlamaya çalışacak. 
     
     Siyasi sirk 
     Miloşeviç’in avukatlarının savunmalarını, siyasi bir sirk olarak niteledikleri Savaş Suçları Mahkemesi’ni tanımama esasına dayandıracakları, mahkemenin böyle bir yargılama yapma yeterliliğine sahip olup olmadığı iddiasını ortaya atacakları belirtiliyor. 
     Avukatlar, mahkemede Rus ve Çinli yargıçların da yer almasını talep edecek. 
     Buna karşılık iddia makamı ise Miloşeviç aleyhine suçlamalarını belgelere, tanık ifadelerine ve NATO tarafından gizlice dinlenen Miloşeviç ve çevresinin telefon konuşmalarına dayandıracak. 
     



 DÜNYA 













</TEXT>
</DOC>
