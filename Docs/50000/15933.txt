<DOC>
<DOCNO> 15933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sonspo06.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'nde kupa sevinci sürüyor 
</HEADLINE>
<TEXT>

     Gençlerbirliği’nde, Fenerbahçe’yi penaltılarla 6-3 yenerek Türkiye Kupası’nı 2. kez kazanmanın sevinci yaşanıyor. Kulüp basın sözcüsü Muammer Akyüz, Türkiye Kupası’nda finale kaldıktan sonra, bu kupayı alacaklarına canı gönülden inandıklarını belirterek, Türkiye’yi Avrupa’da en iyi biçimde temsil edeceklerini söyledi. 
     Akyüz, şöyle konuştu "Beşiktaş’ı eleyip finale kaldıktan bu yana bu kupaya alacaklarına futbolcularımız öylesine inanmıştı ki, lig maçlarına bir türlü konsantre olamıyorlardı. Bu yıl 2 hedefimiz vardı. Birisi Türkiye Kupasını kazanmak, ikincisi ise ligde ilk 4 takım arasında olmaktı. 
     Ancak, bahsettiğim nedenden dolayı ligde biraz geriye düştük. İnanıyorum ki kupayı kazanarak o stresi üzerinden atan futbolcularımız bundan sonra kalan lig maçlarımızdan azami puan alarak ligi de iyi bir yerde bitirecektir" diye konuştu. 
     Elde ettikleri bu başarının basın mensupları tarafından gölgelenmemesini de isteyen Akyüz, şunları söyledi "Değerli basınımızdan bir isteğimiz var. Bu başarımızı lütfen Fenerbahçe’nin zaafları şeklinde gölgelemesinler. Türkiye’de, Anadolu’da futbolun var olduğunu ve futbolun yalnız İstanbul ile sınırlı olmadığını kabul etsinler. Anadolu futbolu ne kadar güçlenir ve büyürse, Türk Futbolu da o kadar ileriye gider." 
     Akyüz, bu kupayla sorumluluklarının bir kat daha arttığını vurgulayarak, "Gençlerbirliği olarak sorumluluğumuz daha bitmedi. Tam tersine bir kat daha arttı. Çünkü ülkemizi Avrupa’da temsil etme hakkını kazandık. Ülkemizi Avrupa’da en iyi şekilde temsil edeceğimizden kimsenin şüphesi olmasın" dedi. 
     




</TEXT>
</DOC>
