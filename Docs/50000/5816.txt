<DOC>
<DOCNO> 5816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/ekonomi/aeko.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İsdemir çalışanına zorunlu emeklilik 
</HEADLINE>
<TEXT>

11 bin kişinin çalıştığı İsdemir’de, Erdemir’e devirle birlikte 3 bin işçi emekli edilecek 
     EBRU SUNGUR 

     Önceki gün Erdemir’e devri Bakanlar Kurulu kararıyla kesinleşen İsdemir’de devirle birlikte 3 bin çalışan emekli olacak. Erdemir’in İsdemir’e devir kararı açıklanırken, halen 11 bin kişinin çalıştığı fabrikada 6 bin kişiye istihdam güvencesi sağlanacağı bildirilmişti. Bu durum, kalan 5 bin kişinin bir kalemde işten çıkartılıp çıkartılmayacağı sorusunu gündeme getirmişti. 
     Yetkililerden edinilen bilgiye göre, İsdemir’in Erdemir’e devri sırasında İsdemir’de emekliliğe hak kazanmış 3 bin kişi emekli edilecek. Bu kişilerin tazminat ve yasal haklarının toplamı olarak yaklaşık 300 milyon dolarlık tutar Özelleştirme İdaresi Başkanlığı tarafından karşılanacak. 
     İsdemir’de halen 2 bin taşeron işçinin çalıştığını kaydeden yetkililer, bu kişilerin beş yıllık bir süreçte emekli olacak mevcut çalışanların yerlerine sınavla alınacağını bildirdiler. Böylece beş yılın sonunda İsdemir’in 6 bin kadrolu işçisi kalmış olacak. 
     
     Zarardan kurtarma operasyonu 
     Yetkililerin verdiği bilgiye göre, devirden sonra da İsdemir’in şu anki tüzel kişiliği korunacak. Ancak şirketin yüzde 89’u Erdemir’e geçeceği için yönetim kurulu Erdemir tarafından oluşturulacak. Kurulmakta olan İsdemir Çalışanları Vakfı’na verilecek yüzde 11 hissenin ise yönetime katılma hakkı bulunmayacak. Başka bir deyişle çalışanlar yönetim kurulunda sandalye sahibi olamayacak. 
     Öte yandan Erdemir’in, uzun bir süreden beri zarar eden İsdemir’i zarardan kurtarmak için araştırmalar yaptığı belirtildi. Bu çerçevede İsdemir’in kullandığı hammadde türü, bunun nereden temin edildiği ve maliyet düşürücü tedbirlerin incelendiği kaydedildi. 
     Yetkililer, uzun çelik üreten İsdemir’in bir süre için sadece slab adı verilen çelik kütüklerini üretmesi ve bunların pazarlanması ya da Erdemir’de kullanılması önlemleri üzerinde durulduğunu ifade ettiler. 
     
     Çalışanlar yönetime katılamayacak 
     İsdemir'in Erdemir'e devri sırasında emekliliğe hak kazanmış 3 bin İsdemir işçisi emekli edilecek. 
     2 bin taşeron işçisi beş yıllık süreçte sınavla asıl kadroya alınacak. 
     İsdemir'de halen 11 bin olan çalışan sayısı beş yıl sonunda 6 bine inecek. 
     İsdemir Çalışanları Vakfı'na yüzde 11'lik hisse tahsis edilecek. Ancak çalışanlar yönetime katılamayacak. 
     


 EKONOMİ 














</TEXT>
</DOC>
