<DOC>
<DOCNO> 14262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/son/sonspo12.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyat "Galatasaray ve Antep maçlarıyla farkı açarız" 
</HEADLINE>
<TEXT>

     Fenerbahçe Asbaşkanı ve Kulüp Sözcüsü Atilla Kıyat, iderliklerinin sürdüğünü belirterek, ''Galatasaray ve Gaziantepspor ile Kadıköy'de oynayacağımız maçlarda farkı açarız'' dedi. 
     Kıyat, ligde bundan böyle rakip takımların oynayacağı maçların kendilerini ilgilendirmediğini belirterek, şöyle konuştu 
     ''Ancak, her maçımız, bizi takip eden takımları yakından ilgilendiriyor. Önümüzde zorlu deplasman maçları var. Ancak, rakiplerimizin de aynı şekilde zorlu deplasman karşılaşmaları bulunuyor. Bizim avantajımız, rakiplerimizden puan ve averaj üstünlüğüne sahip olmamız. Galatasaray ve Gaziantepspor'u Kadıköy'de yenerek farkı açabiliriz.'' 
     Bu sezon Fenerbahçe Şükrü Saraçoğlu Stadı'nda maç kaybetmediklerini hatırlatan Kıyat, Manchester United gibi uzun bir dönem kendi sahalarında maç kaybetmeyeceklerini ileri sürdü. 
     Kıyat, şöyle konuştu 
     ''Kadıköy'de maç kaybetmediğimiz bir gerçek. Biz bunun sadece bu sezon için olmadığını da düşünüyoruz. Bu statta aynı Manchester United gibi uzun yıllar yenilmeyip rekor kırabiliriz.'' 
     Deplasman fobilerinin artık bulunmadığını da vurgulayan Atilla Kıyat, ''Deplasman fobimizin artık kalmadığını Siirt Jet-Pa Spor ve Yimpaş Yozgatspor maçlarında aldığımız sonuçlarla ispatladık. Çaykur Rizespor maçında beraberlik aldık, ancak gittiğimiz deplasmanlara, şampiyonluktaki rakiplerimiz de gidecek. Bazen böyle sonuçlar olabilir'' diyerek sözlerini tamamladı. 



</TEXT>
</DOC>
