<DOC>
<DOCNO> 13352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/ekonomi/eko08.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa siyasetten korktu 
</HEADLINE>
<TEXT>

Hükümetin gereken adımları atmakta yavaş davranacağı düşüncesi para ve sermaye piyasasında endişe yaratıyor 
     EKONOMİ SERVİSİ 

     Başbakan Yardımcısı Devlet Bahçeli’nin acele atılacak bir adımın daha ileri adımları zora sokma riski bulunduğuna ilişkin açıklaması, piyasalarda hükümetin gereken adımları atmakta yavaş davranacağı konusundaki endişelerini artırdı. Borsada bileşik endeks dün günü yüzde 4.46 düşüşle tamamlarken yerli ve yabancı bankaların döviz talebi dolar fiyatını yukarı çekti. 
     
     Borsa icraat istiyor 
     Devlet Bakanı Kemal Derviş’in "Nisan ortasına kadar Türkiye’ye 10 - 12 milyar dolarlık dış kaynak girmeli" açıklamasının ardından, hükümetin atılması gereken adımlar konusunda hızlı davranmadığı düşüncesinde olan piyasada satışlar ağır bastı. İMKB -100 Endeksi dün 7.959’a geriledi. Bir süredir düşük seyreden işlem hacmi ise önceki güne göre yüzde 16 yükselerek 144.4 trilyon lira oldu. 
     Uzmanlar siyasilerden somut adımlar gelene kadar hacimsiz ve yatay seansların süreceğini, ancak sert düşüş beklentisinde olmadıklarını söylediler. Eczacıbaşı Menkul Değerler Portföy Yönetim Müdürü Nurgül Yılmazkaya, "Piyasa, hükümetin harekete geçmesini bekliyor. Ancak şu aşamada piyasanın siyasi iradeye pek güveni olmadığını söylemek doğru olur" dedi. 
     
     Dolar yükselişte 
     Bankaların açık pozisyonlarını kapama amaçlı döviz talebi, doların fiyatını yukarı çekiyor. Hareketli bir gün yaşanan Merkez Bankası efektif döviz piyasasında önceki gün 28 milyon dolar olan işlem hacmi dün 232 milyon dolara tırmandı. Döviz talebi piyasada dolar kurunun 5 bin lira artarak 988 bin 600 liraya çıkmasına neden oldu. Serbest piyasada ise dolar 9 bin liraya yükselerek günü 989 bin liradan tamamladı. Bankacılar ay sonuna kadar talebin süreceğini, ayın son günü yerli bankaların dolar alışlarıyla fiyatı aşağıya çekecekleri dile getirdiler. Bono ve repo piyasasında ise sakin bir gün yaşandı. Bankacılar, sakin seyrin bugünde sürmesini bekliyorlar. 
     
Merkez, APİ’de rekor kırdı      Merkez Bankası, Hazine’nin geçen hafta yaptığı ihalenin ardından bankalara açık piyasa işlemleri APİ yoluyla verdiği para 7 katrilyon 232 trilyon lira ile TL bazında rekor seviyeye ulaştı. 
     Haftalık olarak açıklanan 16 Mart tarihli analitik bilançoda 5.6 katrilyon lira olan APİ işlemleri, 98 günlük ihalenin yapıldığı 20 Mart’ta 6.7 katrilyonu, 23 Mart’ta ise 7.2 katrilyonu aşarak rekor kırdı. 
     Bilançoya göre, APİ yoluyla piyasayı paraya boğan Merkez Bankası’nın kamuya açtığı krediler ise 2.6 katrilyondan 1.7 katrilyona düştü. Piyasaya bol miktarda para vermesine karşın gecelik faizleri yüzde 80’de tutarak dövize kaçışı engelleyen uzmanlar, "Merkez’in, piyasaya verdiği bu paranın dörtte birini kasım, yarısını şubattaki krizde verseydi bu kriz yaşanmazdı" diyerek eleştirdiler. 
     Bu arada, Merkez’in kamuya kredi açmamasını bir politika değişikliği olarak algılayan uzmanlar, yaklaşık 1 katrilyon liralık düşüşün Merkez Bankası’nın elindeki menkul değerler cüzdanında daralmaya neden olduğunu dile getirdiler. 
     


 EKONOMİ 
















</TEXT>
</DOC>
