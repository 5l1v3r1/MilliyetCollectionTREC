<DOC>
<DOCNO> 34774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sonspo13.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta burnu kırılan Veit da antremana katıldı 
</HEADLINE>
<TEXT>

     Beşiktaş, yeni sezon hazırlıklarını,1 günlük iznin ardından bu sabah yaptığı antrenmanla sürdürdü. 
     Fulya Tesisleri'nde teknik direktör Christoph Daum yönetiminde 1.5 saatlik idman yapan siyah-beyazlı futbolcular, kondisyon ağırlıklı bir çalışmadan sonra yarım alanda çift kale maç oynadı. 
     Siyah-beyazlıların sabahki antrenmanına, sakatlığı süren Ahmet Dursun ve Tamer, ülkelerine giden kaleci Shorunmu ile Ronaldo katılmazken, Sarıyer ile yapılan hazırlık maçında burnu kırılan Veit, takımla birlikte kondisyon çalışması yaptı. Alman futbolcu, kondisyon çalışmasının ardından antrenmanı bıraktı. Bu arada Daum, çift kale maç sırasında bir pozisyonda karara sinirlenen Bayram'ı uyardı. Daum, Bayram'a hakemlere itiraz etmemesini, böyle yapması durumunda oyundan düşeceği yönünde uyarılarda bulundu. Öte yandan Almanya kampı sırasında sol ön kaval kemiğinden sakatlanan Ahmet Dursun, Özel Acıbadem Hastanesi'nde kontrolden geçti. 
     Ahmet'in, kontroller sonrasında durumunun belli olmasıyla çalışmalara başlayacağı öğrenildi. Diğer yandan Shorunmu'nun, ülkesinin milli takım kampında bulunması nedeniyle kaleci sıkıntısı yaşayan Beşiktaş'ın sabahki antrenmanına, Pendikspor'a verilen Sertaç da katıldı. Menajer Sinan Engin, kaleci sıkıntısı yaşadıkları için Sertaç'ın takımla birlikte geçici bir süre içinantrenmanlara çıktığını söyledi. Beşiktaş, yeni sezon hazırlıklarını bu akşam yapacağı antrenmanla sürdürecek. 






</TEXT>
</DOC>
