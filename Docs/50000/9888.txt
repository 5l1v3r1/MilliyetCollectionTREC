<DOC>
<DOCNO> 9888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/dunya/adun.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris cinsiyet değiştiriyor 
</HEADLINE>
<TEXT>

Bir hafta sonra yapılacak yerel seçimlerde kazanmasına kesin gözüyle bakılan sosyalist aday Delanoe, eşcinsel. İki transseksüel Yeşiller’den aday. Beşinci bölgede de biri transseksüel üç aşk emekçisi’ yarışıyor 
     MİNE G.KIRIKKANAT Paris 

     Fransa’da 11 ve 18 Martta yapılacak olan iki turlu yerel seçimlerde, yirmi yıldan bu yana Cumhurbaşkanı Chirac’ın kurduğu muhafazakar ve merkez sağ eğilimli Cumhuriyetçi Birlik’in RPR kazandığı Paris Büyük Şehir Belediye Başkanlığı’nı, Fransız Sosyalist Parti’sinin eşcinsel adayı Bertrand Delanoe’nin kazanacağına kesin gözle bakılıyor. 
     Betrand Delanoe, politikaya atıldığı 80’li yıllarda "gay" olduğunu alenen ilan eden ilk Fransız politikacısı ve halen ilk eşcinsel Fransız belediye başkanı olmaya hazırlanıyor. Zamanında yaptığı "gayölik itirafı ve ardından izlediği dürüst siyasal çizgisiyle sempati toplayan Delanoe, bütün kamu yoklamalarında önde gidiyor. 
     
Yeşil transseksüeller      Karşısında yer alan ve Paris’in yirmi yıllık efendileri merkez sağcılar ise iç çekişmeler dolayısıyla bölünmüş bulunuyor. Muhafazakarlar, Büyükşehir Belediye Başkanlığı seçimlerine şimdiki başkan ve RPR’den atılan Jean Tiberi ile RPR’in resmi adayı Philippe Seguin’in liderliğinde iki ayrı listeyle katıldıklarından kaybedeceklerine kesin gözle bakılıyor. 
     Ancak Paris’in "cinsiyet değişimi", ana şehir belediye başkanlığıyla bitmiyor. Başkentin en büyük ilçelerinden 17. Bölge’de iktidar ortağı Yeşiller Partisi’nin başkan yardımcısı adayı, AB Komisyonu’nda Avrupa’ya göç eden fahişelerle ilgili uzman görevi yapan Brezilya asıllı ve Sao Paolo Üniversitesi mezunu cilt hastalıkları uzmanı , "transseksüel" Camille Cabral. Tüm seçimlerde kadın ve erkek adayların yasa gereği yarı yarıya olması gereken Fransa’da, bölgesinin "erkek" adaylar listesinden katılan Camille Cabral’in, ikinci turda Sosyalist ve Yeşiller listelerinin birleştirileceği Paris Büyük Şehir Belediye Meclisi’ne girmesi bekleniyor. 
     
Fahişelerin vaatleri      Aynı bölgedeki Yeşiller listesinin ikinci transseksüel adayı ise, İtalyan asıllı emekli fahişe "Cindy" lakaplı Massimo Schiavone. Ancak Cindy’nin yedinci sıradan aday olarak bu kez seçilmesi mümkün görünmüyor. 
     Fransız başkentinin daha az ciddi bir başka seçim atraksiyonu ise, aşk emekçileri ve eşcinsellerin yoğunlukta olduğu 5. Bölge. Bu bölgede, biri travesti üç fahişe kurdukları "Aşk Partisi" listesiyle katıldıkları seçimlerde, kazanırlarsa seçmenlerine "haftada bir saat bedava seks", "aşk sübvansiyonu" ve "eş değiştirme özgürlüğü" vaadediyorlar. 
     


 DÜNYA 












</TEXT>
</DOC>
