<DOC>
<DOCNO> 21993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sonspo12.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazio'lu ırkçılara tutuklama 
</HEADLINE>
<TEXT>

     İtalya'da statlarda ırkçı gösteriler yapan 4 Lazio taraftarı tutuklandı. 
     Roma'daki özel polis istihbarat ekibi Digos tarafından düzenlenen operasyonda 4 kişinin tutuklandığı ve 20 kişinin gözaltına alındığı belirtilirken, yakalananların Lazio taraftarları olduğu duyuruldu. 
     İtalya'da futbolda ırkçılık problemi sezon başından beri sürüyor. Son olarak Roma-Lazio maçı olmak üzere bazı karşılaşmalarda Laziolu taraftarların içinden bir grup, ırkçı sloganlar atıp pankartlar açarak dikkat çekmişti. Digos'un stadlarda ırkçılığı önlemek amacıyla 2 aydır araştırma yaptığı, yakalanan taraftarların aynı zamanda aşırı sağ gruplara mensup olduğu bildirildi. 
     Tutuklananlar arasındaki Adamo Dionisi adlı 36 yaşındaki birinin grubun lideri olduğunu söyleyen yetkililer, Dionisi'nin aynı zamanda mafya örgütü kurmak, hırsızlık ve uyuşturucu satıcılığı suçlarını işlediğini kaydetti. 
     Grup liderinin evinde yapılan aramalar sonunda 3 silah, sahte evraklar, uyuşturucu ve 1 arabaya el konulurken, uyuşturucu satmak için Kültür ve Spor Bakanlığı'na ait bir garajı üs olarak kullandıkları belirtildi. 






</TEXT>
</DOC>
