<DOC>
<DOCNO> 28464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/sontur18.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli, transferlere yeşil ışık yaktı 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, milletvekilleri için ''transfer'' tabirini kullanmanın çok yanlış olduğunu kaydederek, ancak her partinin inanç, ülkü ve gönül birliği içerisinde olan insanlara karşı kapısını açık tutabilmesi gerektiğini söyledi. 
     FP'nin Anayasa Mahkemesi tarafından kapatılmasının ''çok üzücü olduğunu'' belirterek, ''FP'nin kapatılmasının siyasi hayatımızın geleceğini de yakından etkileyeceği anlaşılmaktadır. Mevcut siyasi dengelerin değişeceği, çeşitli planların yeniden gözden geçirileceği anlaşılmaktadır'' diye konuştu. 
     Bahçeli, partisinin Merkez Yönetim Kurulu toplantısı öncesinde yaptığı açıklamada, FP'nin Anayasa Mahkemesi tarafından kapatılmasını değerlendirdi. 
     Ana muhalefet düzeyindeki bir siyasi partinin kapatılmış olmasının çok üzücü olduğunu kaydeden Bahçeli, Anayasa Mahkemesi'nin yürürlükteki siyasi mevzuatın gereği olarak böyle bir hükme ulaştığını söyledi. Bahçeli, bunu hukuken tartışmanın hem bir yararı olmadığını hem de doğru bulunmadığını kaydetti. 
     Demokratik rejimlerde çok ağır bir ceza olan kapatma cezasının zorlaştırılması, Hazine yardımlarından mahrum bırakılması ve seçimlere katılamama gibi yaptırımların uygulanmasının demokrasinin ruhuna ve lafzına daha uygun olacağını ifade eden Bahçeli, ''FP'nin kapatılmasının siyasi hayatımızın geleceğini de yakından etkileyeceği anlaşılmaktadır. Mevcut siyasi dengelerin değişeceği, çeşitli planların yeniden gözden geçirileceği anlaşılmaktadır. Çeşitli niyetlerle pusuda bekleyen çevrelerin de iştahını kabartacak olan bu durum, ülkemizin zor şartlar altında sürdürdüğü ekonomik ve siyasi istikrar ortamını bozmaması önem taşımaktadır'' diye konuştu. Bahçeli,MHP'nin bütün gelişmeleri yakından takip edeceğini, bu süreçte milletin ve demokrasinin yararına olacak her türlü gayreti göstereceğini söyledi. 
     Bahçeli, her partinin inanç, ülkü ve gönül birliği içerisinde olabilecek insanlara karşı kapısını açık tutabilmesi gerektiğini bildirdi. 
     Milletvekili geçişlerinin MHP'de bir sorun yaratıp yaratmayacağına ilişkin bir soru üzerine Bahçeli, millet ile kucaklaşmayı arzulayan bir parti için gelen her kişinin bir sıkıntı değil, sevinç yaratacağını söyledi. 
     

</TEXT>
</DOC>
