<DOC>
<DOCNO> 36716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/yazar/bila.html </URL>
<DATE> 2001/08/12/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ekonomik güvenlik 
</HEADLINE>
<TEXT>

     ANAP lideri Yılmaz'ın gündeme getirdiği "Avrupa Birliği ve ulusal güvenlik" konusundaki tartışmaların hızı kesildi. 
     Başbakan Ecevit'in, açıklamaları, Başbakan Yardımcısı Yılmaz'ın taşıdığı kaygıları paylaşmadığını gösteriyor. Koalisyonun diğer ortağı MHP lideri Bahçeli de, Yılmaz'la görüş birliği içinde değil. 
     Konu, Anayasa değişikliğine ilişkin taslak Meclis'te görüşülmeye başlayınca yeniden tartışma konusu olacaktır. 
     Ancak, "ekonomik güvenlik" konusu, Türkiye'nin kalıcı gündem maddesi olmayı sürdürüyor. Ekonomik krizin yol açtığı işsizlik ve ücret kaybı bugünlerde bireysel güvenlik kaygısını ön plana çıkarmış durumda. 
     Ekonomik kriz alt gelir gruplarını iyice dibe vurmuş durumdadır. Kriz genelikle mali piyasa tıkanıklığı, TÜSİAD talepleri, Odalar Birliği'nin beklentileri, borsanın ve doların durumu ekseninde tartışıldı. 
     İşten çıkarmalar, ücretlerin dondurulması veya düşürülmesi, ücretsiz izine çıkarma gibi çalışan kesimi hızla aşağı kaydıran uygulamalar ve sonuçları üzerinde yeterince durulmadı. 
     Kayıt dışı ekonomi sayesinde krizin etkilerini göründüğünden daha hafif atlatan sermaye kesiminin sorunları ilk sırada yer aldı. 
     Bugün ekonomide iyileşme göstergeleri olarak yorumlanan IMF yardımları, piyasaların istikrara kavuşması, üretim ve istihdam olarak yaşama geçmedikçe bir anlam taşımayacaktır. Herhangi bir noktadaki tıkanma bu göstergeleri yine altüst etmeye yetecektir. 
     Sadece dış para akımına işlerlik kazandırmaya ve borç ödemesine endekslenmiş program ve politikalara, istihdam, reel ücret artışı, sosyal transferler eklenmedikçe krizin yol açacağı sosyal ve siyasal tepki giderilemez. 
     Başbakanlık'ta kamudaki ücret dengesizliğini gidermeye dönük bir çalışma yapıldığını biliyoruz. Bu çalışma kamudaki ücretler arasındaki fahiş farkları törpülemeyi amaçlıyor. Ancak, gelir dağılımı genel dengesizliğini gidermeye dönük bir programa da acilen gereksinim olduğu ortadadır. 
     Düşük ücretliler ile işsizler açısından, IMF yardımı, Dünya Bankası kredileri, borsa ve doların durumu bu noktadan sonra bir şey ifade etmez. Ta ki, ekonomideki iyileşme reel sektöre yansıyıncaya kadar. Üretime, işe, ücrete dönüşünceye kadar. Bu yansımanın çabuk ve kolay olacağını düşünmek gerçekçi olmaz. 
     Bu nedenle hükümetin kaynak bulma ve dağıtma programına sosyal harcamaları da katması zorunludur. 
     Kriz eleğinden aşağıya düşenlerin verdikleri günlük yaşam mücadelesi unutulmamalıdır. 
     
     







Rize niye Rize 


Ekonomik güvenlik 


Anadolu adını değiştiriyor 


Tatile gitmek ÖSS’den zormuş 


Kıssadan hisse 


İnönü Baykal diyaloğu 


Sendikasyon yenilemede yaya kaldık 


Şükrü Bey’e mübah, Süreyya’ya yasak 


Toplu yaşamak disiplin ister 


Bunun adına "kör döğüşü" denilir 


Programın kaderi üç ayda belli olur 


Bodrum'un Çerçi'si yetim kaldı 


Demirbank’ın telefon kayıtları ne diyor 


</TEXT>
</DOC>
