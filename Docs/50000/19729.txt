<DOC>
<DOCNO> 19729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sonspo18.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maçı öncesi yöneticilerden centilmenlik çağrısı 
</HEADLINE>
<TEXT>

     Fenerbahçe ile Galatasaray arasında yarın yapılacak derbi maç için geri sayım başlarken, her iki takım yöneticileri de taraftarlara centilmenlik çağrısında bulundu. 
     Fenerbahçe Kulübü Asbaşkanı ve Kulüp Sözcüsü Atilla Kıyat, her iki takım taraftarının da sakin olması gerektiğini vurgulayarak, ''Centilmenliğin kazanmasını diliyorum'' dedi. 
     Kıyat, Fenerbahçe Şükrü Saracoğlu Stadı'na gelecek Galatasaraylı taraftarın misafir duygusu içinde hareket edeceğine inandığını dile getirerek, ''40 bin civarındaki Fenerbahçe taraftarı da bin 900 kadar Galatasaray taraftarına misafirperverlik gösterecektir. Taraftarlar bilinçli hareket edecek ve sadece takımlarını destekleyeceklerdir'' diye konuştu. 
     
     Dürüst "Taraftarlar sakin olsun" 
     Galatasaray Kulübü Asbaşkanı ve Basın Sözcüsü Ali Dürüst ise iki takımın da bugüne kadar şampiyonluk yarışından kopmayarak şampiyonluğu hak eden bir performans gösterdiğini belirterek, ''Keşke iki şampiyon olsaydı. Taraftar, sonuç ne olursa olsun sakin olsun'' dedi. 
     Derbi maçın dostça geçmesini temenni ettiklerini kaydeden Dürüst, ''Fenerbahçe-Galatasaray maçları her sezon oynanıyor. Bu da futbola çekişme ve rekabetten dolayı kalite getiriyor. Ligin özelliği bir şampiyon çıkaracak olması'' diye konuştu. 
     Ali Dürüst, bundan sonra şansın da çok önemli olduğunu vurgulayarak, sözlerini şöyle tamamladı 
     ''Temennimiz, maçın spor karşılaşması havasında başlayıp öyle bitmesi. Taraftara tavsiyemiz, sakin olsunlar. Bu takımlar onların, gelecek sezon da aynı takımları tutacaklar. Sonuç ne olursa olsun, sakin ve anlayışlı olsunlar.'' 






</TEXT>
</DOC>
