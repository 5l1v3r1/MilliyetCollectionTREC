<DOC>
<DOCNO> 28699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sondun10.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayon yanardağı kamyon büyüklüğünde kaya parçaları saçıyor 
</HEADLINE>
<TEXT>

     Filipinler'de Mayon yanardağının harekete geçmesi üzerine, binlerce köylü evlerini terketmeye başladı. 
     Volkanbilim ve Sismoloji Enstitüsü, yanardağ civarında ''tehlikeli bir püskürtme süreci'' anlamına gelen 5. derece alarm verildiğini açıkladı. 
     Yanardağdaki patlamalar, yaklaşık 12 kilometre mesafedeki köy ve kasabalardan duyulurken, volkanın eteklerinde yaşayan 10 bin civarında kişinin evlerinden ayrıldığı bildirildi. 
     Volkanbilimci Alex Baloloy, Mayon'dan ''kamyon büyüklüğünde kaya parçalarının çıktığını'' söyledi. Güneydoğusundaki Albay bölgesinde bulunan 2 bin 460 metre yüksekliğindeki yanardağ öfkesini kusarken, volkanın zirvesine 12 kilometre mesafede Albay'ın başkenti Legazpi kentinde yaşayanlar olanları korkuyla izledi. 
     Yetkililer, volkandan akan lavların oluşturduğu ''ateş nehri''nin ısısının 900 dereceye ulaştığını, bunun da önüne çıkan herşeyi yakıp kül etmesi için yeterli olduğunu, yanardağın faaliyetinin bir ya da iki hafta süreceğini söylediler. 
     Volkanın eteklerinde yaşayanları tahliye etmek için Legazpi'den düzinelerce kamyon, polis arabaları ve diğer araçların yola çıktığı, güvenlik güçlerinin köylülerin evlerine dönmesini engellemek ve kaçanların geride bıraktığı mallarını korumak için devriye görevi yaptığı belirtildi. 
     Yanardağın patlaması sonucu can kaybı olmadığı bildirilirken, bölgeden bisikletiyle uzaklaşan bir köylünün kurtarma görevlilerini taşıyan bir kamyonun çarptığı kazada öldüğü kaydedildi. Panige kapılan halk yollara düşerken bir kadın kalp krizi geçirdi,hamile bir kadın ise erken doğum yaptı. Filipinlerin'in 22 aktif volkanından biri olan Mayon, ilk patlamasının kayıtlara geçtiği 1616 yılından itibaren 47 kez faaliyete geçti. Mayon en son geçen yıl Şubat ayında üç hafta lav ve kül püskürttü. Mayon'un en ölümcül püskürmesi, bir kasabanın kaya ve kül altında kaldığı ve 1200 kişinin yaşamını yitirdiği 1814 yılında oldu. 







</TEXT>
</DOC>
