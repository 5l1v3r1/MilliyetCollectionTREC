<DOC>
<DOCNO> 27223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/son/sontur10.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de Ertuğrul Günay Genel Başkan adaylığını açıkladı 
</HEADLINE>
<TEXT>

     CHP eski genel sekreteri Ertuğrul Günay, CHP'nin 30 Haziran- 1 Temmuz tarihleri arasında yapacağı 29. Olağan Genel Kurulu'nda genel başkanlığa aday olacağını açıkladı. 
     Günay, Ulus'taki birinci TBMM binasının önünde düzenlediği basın toplantısında, CHP genel başkanlığına adaylığını açıkladı ve kurultaya yönelik değerlendirmelerde bulundu. 
     Türkiye'nin, dünyanın en güzel, en bereketli toprakları üzerinde, dünyanın en adaletsiz gelir dağılımı yaşayan, varsıllığı tekelleşmiş, yoksulluğu ve umutsuzluğu kitleselleşmiş bir ülke konumuna geldiğini ve bu tabloya kayıtsız kalınamayacağını söyleyen Günay, şöyle konuştu 
     ''CHP sıradan bir parti değildir. Kökü tarihe dayanan, Cumhuriyet'i kuran, Cumhuriyet'ten önce kurulmuş, büyük dönüşümlere imza atmış bir partidir. Şimdi Türkiye'nin tarihsel bir dönüm noktasında, CHP'nin özel bir görev ve işlev üstlenmesi gerekiyor. CHP'yi bir büyük tarihsel görev bekliyor. Türkiye'yi, bağımsızlığın, ulusal egemenliğin, çoğulculuğun simgesi olan bu binada, Birinci TBMM'de atılan temeller üzerinde bilgiyle, emekle, erdemle yeniden kurmak, Bu görevin sorumluluğunu taşımak, başarısına katılmak, onurunu paylaşmak için CHP Genel Başkanlığı'na adayım. '' 
     Günay, bu talebini sadece CHP kurultay delegelerine değil, daha güzel bir ülke isteyen tüm yurttaşların değerlendirmesine sunduğunu belirterek, ''Bu görevi talep ederken ve gelecekteki bu görevi taşırken, önceki yıllarda partimize ve ülkemize emeği geçmiş olan Hiç kimseye en küçük bir haksızlık ve saygısızlık etmeyeceğiz, başkaları etmişse gidermeye çalışacağız. Kimseyi dışlamadan, ayrılmaya zorlamadan, çağırarak, çoğalarak, CHP'nin ve Türkiye'nin bütün birikimini bir araya toplamaya çalışacağız'' diye konuştu. 
     Ertuğrul Günay'ın genel başkanlığa adaylığını açıklamasına CHP MYK üyesi Veli Aksoy ve bir grup partili de birinci TBMM binası önüne gelerek destek verdiler. 
     







</TEXT>
</DOC>
