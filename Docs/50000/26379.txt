<DOC>
<DOCNO> 26379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/spor/spo10.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Hakan’a eleştiri      İTALYA Ligi’nde bitime bir hafta kala UEFA Kupası’na katılmayı garantileyen İnter’de Hakan Şükür yine eleştiri topladı. İnter’in, deplasmanda Bari’yi 2 - 1 yendiği maçta ilk yarı forma giyen milli futbolcumuz için La Gazzetta dello Sport "Aldığı asisti topu durdurmaksızın ceza sahasının ortasında savurganlık yapmayı başarıyor" ifadesini kullandı. Tutto Sport, "Şükür yetersiz", Corriere dello Sport da "20 kadar topa dokunuyor, ama çok hata yapıyor" yorumlarını yaptı. 
     
Sınıfı geçtik      DÜNYA Üniversiteler Halter Şampiyonası’nda Türkiye, 8 altın, 7 gümüş ve 3 bronz kazanarak, takım halinde Macaristan’ın ardından ikinci oldu. Erkekler 69’da Reyhan Arabacıoğlu, 1 altın, gümüş ve bronz, 77’de Ayhan Çiçek, 3 altın, bu kiloda Bekir Çubuk, 2 gümüş ve 1 bronz, 105’te Bünyamin Sudaş, 3 altın kazandı. Bayanlarda 75’te Aysel Özgür, 1 altın, gümüş ve bronz, artı 75’te Derya Açıkgöz, 3 gümüş madalya elde etti. 
     
Kuerten zirvede      FRANSA Açık’ta üçüncü kez şampiyonluk kupasına ulaşan Brezilyalı Gustavo Kuerten, ATP klasmanında da 490 puanla zirveye oturdu. ABD’li Andre Agassi ikinciliğe, İspanyol Juan Carlos Ferrero da üçüncülüğe geriledi. Fransa’da yarım trilyon lirayı servetine ekleyen Kuerten’in kariyerindeki toplam kazancı da 10 milyon dolara yaklaştı. 
     
Başkent’te üç imza      ANKARAGÜCÜ, Kayseri Elektrikspor’dan Fatih Sağlamtaş, Petrolofisi’nden Umut Bulut ve Yalıkavakspor’dan Sedat İrfan ile üçer yıllık sözleşme imzaladı. Sarı - Lacivertli kulübe toplam 35 milyara mal olan bu futbolculardan Fatih ile Sedat orta saha, Umut ise santrfor olarak görev yapacak. 
     



 SPOR 























</TEXT>
</DOC>
