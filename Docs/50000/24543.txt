<DOC>
<DOCNO> 24543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sontur18.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı "Özel okul zamları anormal değil" 
</HEADLINE>
<TEXT>

     Milli Eğitim Bakanı Metin Bostancıoğlu, İstanbul'daki özel okulların, ücretlerine yüzde 30-45 arasında zam yaptığını belirterek, ''Şu anda bir anormallik yok'' dedi. 
     Maltepe ve Kartal'da bazı açılış törenlerine katılan Bakan Bostancıoğlu, gazetecilerin, özel okulların ücretlerine yapılan zam oranları konusundaki soruları üzerine, özel öğretim kurumlarının ücret artışlarının yönetmelikle belirlendiğini hatırlattı. Bostancıoğlu, ''Bu da o ildeki enflasyon oranıdır. Şayet okulda yeni yatırımlar yapmışlarsa, bu yeni yatırımlarıyla ilgili yüzde 10 daha artış yapabilirler. Bunun dışında herhangi bir artış yapamazlar'' diye konuştu. 
     Metin Bostancıoğlu, son 2 yıldır özel okul dernekleriyle birlikte konuyu titizlikle takip ettiklerini kaydederek, şöyle dedi 
     ''Yani, yönetmeliğin dışında ve üstünde zam yapılmasını engelliyoruz. İki okulun, yüksek ücret talep ettiği belirtildi. Onları da takip ediyoruz. Bunlar bize intikal ettirildiğinde işlem yapacağız. Geçen yıl, olması gerekenden yüzde 1 fazla artış yapan okulu cezalandırdık. Paraların geri verilmesini sağladık. Şu anda İstanbul'da yüzde 30-45 arasında zam yapılıyor. Bir anormallik yok.'' 






</TEXT>
</DOC>
