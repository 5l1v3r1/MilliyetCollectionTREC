<DOC>
<DOCNO> 18572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/sontur20.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavit Çağlar DGM'de Dinç Bilgin ve Murat Demirel'i suçladı 
</HEADLINE>
<TEXT>

     Eski bakan ve işadamı Cavit Çağlar'ın, İstanbul DGM Cumhuriyet Savcısı Ercan Cengiz'e, Etibank soruşturması kapsamında verdiği ifadede, ''bankanın yönetiminde görev almadığını, bu yüzden sorumluluk kabul etmediğini'' söylediği öğrenildi. 
     Cavit Çağlar'ın, Etibank soruşturması kapsamında, bankanın Dinç Bilgin'e satışı sırasında usulsüzlük yapıldığı iddiası ve Çağlar'a ait 7 firmaya verilen kredilerle ilgili sorgulandığı belirlendi. 
     Çağlar'ın, İstanbul DGM Cumhuriyet Savcısı Ercan Cengiz'e verdiği ifadede, Etibank'ın yönetiminde görev almadığını ve bu nedenle Etibank'ın işlemlerinden doğan sorumluluğu kabul etmediğini söylediği bildirildi. 
     Satın aldığında İnterbank'ın batık bir banka olduğunu iddia ettiği belirtilen Çağlar'ın ifadesinde, sorunsuz banka satın almak istediği için Etibank'ı aldığını bildirdiği öğrenildi. 
     Bu arada, Egebank'tan Çağlar'ın şirketlerine verilen kredilerin geri ödenmesi üzerine banka avukatlarının daha önce bulundukları şikayetten vazgeçtikleri ortaya çıktı. Cumhuriyet Savcısı Ercan Cengiz'in, borcun ödenmiş olması ve şikayetin geri alınması nedeniyle bu soruşturmada Çağlar hakkında verilen gıyabi tutuklama kararının kaldırılmasını istediği anlaşıldı. 
     Çağlar'ın, Egebank soruşturması kapsamında verdiği ifadede de, borcunu iki kez ödediğini savunduğu bildirildi. Öte yandan, savcılık sorgusu sırasında oldukça heyecanlı olduğu bildirilen Cavit Çağlar'a, tansiyonunun yükselmesi üzerine ilaç tedavisi uygulandığı öğrenildi. Çağlar'ın, ABD'de cezaevindeki günlerine ilişkin de, zor günler geçirdiğini söylediği belirtildi. 
     







</TEXT>
</DOC>
