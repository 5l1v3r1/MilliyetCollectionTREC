<DOC>
<DOCNO> 41932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sondun04.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölü sayısında yeni tahmin 30 bin 
</HEADLINE>
<TEXT>

     New York'taki Dünya Ticaret Merkezi'nin enkazında arama ve kurtarma çalışmaları devam ederken, Amerikan televizyonlarında ilk kez ölü sayısının 20 bini aşabileceği, hatta 30 bine ulaşabileceği yolunda tahminler duyulmaya başlandı. 
     Bu konudaki tahminler ilk kez FoxNews kanalı tarafından ortaya atıldı. Kanal yetkilileri, bu tahminin, arama ve kurtarma çalışmalarını yürüten ''New York Port Authority'' adlı kuruluş yetkilileri tarafından dile getirildiğini belirttiler. New York Belediye Başkanı Rudolph Giuliani, Dünya Ticaret Merkezi'nin enkazından çıkarılan ölü sayısının 82 olduğunu açıklamış ve asıl ölü sayısının ''binlerle'' ifade edilebileceğini söylemişti. Öte yandan, kurtarma ve temizleme çalışmalarının devam ettiği Manhattan'ın güney ucundaki Dünya Ticaret Merkezi kompleksi içinde bulunan 54 katlı bir binanın daha yıkılma tehlikesi içinde bulunduğu belirtildi. Yetkililer, gaz kaçağının yanı sıra bina yıkılması gibi tehlikelerin arama-kurtarma çalışmalarını güçleştirdiğini ifade ediyorlar. 







</TEXT>
</DOC>
