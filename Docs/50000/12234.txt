<DOC>
<DOCNO> 12234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/soneko16.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine ihalesi yapıldı, faiz yüzde 193 oldu 
</HEADLINE>
<TEXT>

     Hazine Müsteşarlığı bugün gerçekleştirdiği Mart ayının tek ihalesinde, net 2 katrilyon 189.3 trilyon lira borçlandı. 
     Hazine'nin, 3 aylık bono ihalesine toplam 7 katrilyon 391.4 trilyon liralık teklif gelirken, ihalede nominal 2 katrilyon 926.1 trilyon liralık satış gerçekleşti. 
     Bu arada, İhraç tarihi yarın olarak belirlenen bonolar, ''tek fiyat ihale sistemi'' ile ihraç edildi. 3 aylık bono ihalesinde bu sistemde gerçekleşen bileşik faiz yüzde 193.71, basit faiz ise yüzde 124.99 oldu. 
     Tek fiyat ihale sisteminde senet almaya hak kazanan yatırımcılar, ihaleye katıldıkları fiyat faiz ne olursa olsun, bu senetleri Hazine'ce ihalede kabul edilen en yüksek faiz en düşük fiyat üzerinden aldılar. 
     Bu arada İhaleden önce, rekabetçi olmayan teklif yoluyla rot toplam 1 katrilyon 96.5 trilyon lira satış gerçekleştirildi. Bu miktarın 925.5 trilyon lirası kamu kuruluşlarına yapılırken, bankalardan gelen 171 trilyon liralık talebin tamamı karşılandı. 
     Hazine'nin bu yöntemle satış yapması halinde, söz konusu ihraçlarda da, Hazine'ce ihalede kabul edilen en yüksek faiz en düşük fiyat uygulanıyor. 
     Öte yandan Hazine, bu ayın en yüklü geri ödemesini, 3 katrilyon 281.9 trilyon lira ile yarın gerçekleştirilecek. Ay toplamında ise 4 katrilyon 1.6 trilyon liralık iç borç geri ödemesi ile 650.7 milyon dolarlık dış borç geri ödemesi yapılacak. Hazine'nin 26 Mart'ta ise 34.8 trilyon liralık geri ödemesi bulunuyor. Hazine daha önce 1 Mart'ta 467.4 trilyon lira, 5 Mart'ta 60.8 trilyon lira, 7 ve 14 Mart'ta ise 78.4 trilyon liralık iki ödeme yapmıştı. 




</TEXT>
</DOC>
