<DOC>
<DOCNO> 27789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/ekonomi/eko20.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     Piyasayı fazla para korkutuyor 
     Hazine’nin üç ay vadeli bono ihalesi sonrası, piyasada kalacak 1.4 trilyona yakın fazla para piyasayı tedirgin ediyor. 
     Analistler fazla paranın hesabını şöyle yapıyor "Hazine bugün 3.8 katrilyon lira geri ödemesi vardı. Bunun 832 trilyonunu takasla erteledi. Ay başında açtığı iki ihaleyle de 268 trilyon lira çekildi. Dünkü ihalede de kamuya 473 trilyonluk satış yapıldı. İhaleden çoğunluğu özel banka olarak tahmin edilen kurumlar da 847.7 trilyonluk alım yaptı. Dolayısıyla piyasada 1 katrilyon 380 trilyon lira fazla para kalıyor." 
     Analistler, piyasada kalacak fazla paranın Merkez Bankası’na repo yapılacağını, bunun da faizi düşürülmesine engel oluşturduğunu kaydediyorlar. 
     
     Turkcell Görüşme devam ediyor 
     Turkcell, ulusal dolaşım national roaming konusunda İş - Tim Telekomünikasyon Hizmetleri ile Aycell Haberleşme ve Pazarlama Hizmetleri’yle yaptığı görüşmelerin sürdüğünü bildirdi. 
     Turkcell’den yapılan açıklamada, basında şirket ile İş - Tim’in ulusal dolaşım konusunda anlaşmaya vardığı yolunda bir haber yer aldığı belirtildi. Turkcell’in, İş - Tim ve Aycell’le ulusal dolaşım konusunda yaptığı görüşmelerin halen devam ettiği kaydedilen açıklamada, herhangi bir tutar üzerinde henüz bir anlaşmaya varılmadığı vurgulandı. 
     Turkcell’in İş - Tim ile 400 milyon dolarlık roaming anlaşması yaptığı ileri sürülmüştü. 
     
     Sabancı Holding Dia’ya ortak oldu 
     Sabancı Holding, Dia Süpermarketleri’ne yüzde 40 ortak olduğunu açıkladı. 
     Holding’den İMKB’ye gönderilen açıklamada, Dia Süpermarketleri’nin sermayesinin 8.5 trilyondan 14 trilyon 166 milyar 666 milyon liraya çıkartılması sırasında mevcut ortaklarca kullanılmayan 5 trilyon 666 milyar 666 milyon liralık rüçhan hakkın, primli olarak 67.7 milyon Fransız Frangı karşılığı TL bedelle kullanıldığı, bu suretle şirkete yüzde 40 ortak olunduğu belirtildi. 
     Açıklamada, 10 trilyon 811 milyar lira ödemenin, yüzde 40 sermaye payı ve prim karşılığı olarak dün yapıldığı bildirildi. Açıklamada şirketin ünvanı, Diasa Dia Süpermarketleri olarak değiştirildi. 
     



 EKONOMİ 
























</TEXT>
</DOC>
