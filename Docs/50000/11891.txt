<DOC>
<DOCNO> 11891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/siyaset/asiy.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz ABD elçisini yadırgadım 
</HEADLINE>
<TEXT>

ANAP lideri enflasyonu düşürmeden AB’ye girilemeyeceğini söyledi 
     HAKAN ŞANLITÜRK Rize 

     Başbakan Yardımcısı Mesut Yılmaz, "Hükümetin Kemal Derviş’e hazırlattığı programın arkasında siyasi irade olup olmadığını soran ABD Büyükelçisi’ni yadırgadığını" söyledi. 
     ANAP lideri Yılmaz, önceki akşam geldiği memleketi Rize’de dünkü programına soruları yanıtlayarak başladı. Yılmaz, tartışma konusu olan Derviş’e siyasi destek için şunları söyledi 
     "Derviş’i davet eden irade siyasi irade. Adamı getirip görevlendirdikten sonra arkasında siyasi destek olmaması düşünülür mü Türkiye’de her ekonomik programda çıkarı bozulan çevreler var. Bunlar devredeler. Bu hükümet zorlukları bilerek enflasyonu düşürmeye kararlıdır. Türkiye enflasyonu düşürmeden dış yatırımları çekemez, içerdeki yatırımları hareketlendiremez, AB’ye giremez. İç kaynaklar yeterli olmayacak, dış kaynağa da ihtiyaç var. Derviş’i işbaşına getirdik. Destek veriyoruz. İşbirliği yürütüyoruz. Hükümetin iradesine rağmen, programın başarısında halk desteğine de ihtiyaç var. Vatandaşın dedikodulara itibar etmeden destek olmasını istiyoruz." 
     
     Ortak değil, bakan 
     Yılmaz, Derviş’in "hükümete dördüncü ortak olarak girdiği" iddialarını "Ekonomiden sorumlu Devlet Bakanı. 55. Hükümet’te Güneş Taner’in, 57. Hükümet’te Recep Önal’ın yürüttüğü görevi şimdi Derviş yürütecek. Ekonomi ile ilgili birimler de kendisiyle işbirliği yapacaktır" sözleriyle yanıtladı. 
     Yılmaz, perşembe günü kendisinin yanı sıra Başbakan ile Devlet Bahçeli’yi de ziyaret ABD’nin Ankara Büyükelçisi Robert Pearson’ın girişimi konusunda da şunları söyledi 
     "Programa destek verip vermediğimizi sordu. Ben, yüzde 99 değil, yüzde 100 destek verdiğimizi söyledim. Bizim programımız olduğunu söyledim. Hükümetin başlattığı, Derviş’in bürokratlarla birlikte hazırladığı programın arkasında siyasi irade olup olmadığını sormasını, doğrusu ben de yadırgadım. Basında yer alan spekülasyonlar bazen dış çevrelerde de etki yapıyor. Basının dikkatli olması lazım." 
     
     Kendisi mi düzeltecek 
     Yılmaz, TOBB Başkanı Fuat Miras’ın yeni programda başarısız olunması halinde hükümetin istifasını istemesini değerlendirirken, "Ondan sonra kendisi mi gelip düzeltecek Bu iktidardan daha uygun bir iktidar kompozisyonu yoktur. Türkiye’yi içinde bulunduğu girdaptan kazasız belasız çıkarmalıyız" dedi. 
     


 SİYASET 















</TEXT>
</DOC>
