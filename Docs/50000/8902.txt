<DOC>
<DOCNO> 8902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/sontur05.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu nefes aldı 
</HEADLINE>
<TEXT>

     Doğu Anadolu Bölgesi'nin Van ve Hakkari illerinde bahar havası yaşanırken, Bitlis'te ise aralıklarla kar yağışı devam ediyor. Çığ nedeniyle ulaşıma kapanan karayolları açıldı. 
     Bölgede son 1 haftadan bu yana devam eden kar yağışı, tipi ve fırtına etkisini kaybetti. Sabah saatlerinden itibaren Van ve Hakkari'de bahar havası yaşanmaya başlarken, karlar da erimeye başladı. Bitlis ve ilçelerinde tipi etkisini kaybederken, kar yağışı aralıklarla devam ediyor. Bitlis şehir merkezinde kar kalınlığı 110, Hakkari'de 120, Van'da 10 santimetre, yüksek kesimlerde ise yer yer 3-4 metre oldu. 
     Karayolları 11. Bölge Müdürlüğü Yetkilileri, çığ düşmesi sonucu ulaşıma kapanan Yüksekova-Şemdinli, Çatak-Gürpınar, Çaldıran-Doğubeyazıt yollarının açıldığını söylediler. Yetkililer, Kırkgeçit-Yalınca, Yalınca-Topçudeğirmeni, Çatak-Pervari, Hakkari-Çukurca 9. Bölge hududu, Yüksekova-Dağlıca, Ayrım-Narlı yollarının kar ve tipi nedeniyle kapalı olduğunu belirterek, ''Bunlar, fırsat bulundukça açılan yollardır. Kapalı hiçbir devlet yolumuz kalmadı. Bakımevleri civarında zaman zaman kar yağışı görülüyor. Ancak bu yağışlar, yolları kapatacak kadar etkili değil'' dediler. 
     Köy Hizmetleri 9. Bölge Müdürlüğü yetkilileri, bölgede tipi nedeniyle ara verilen yol açma çalışmalarına dünden bu yana yoğun şekilde başlandığını kaydederek, ''Van, Bitlis, Hakkari ve ilçelerine bağlı yaklaşık 240 yerleşim birimiyle irtibat sağlandı. Bölgede halen ulaşılamayan 1561 yerleşim birimi var. Havalar böyle giderse, çok kısa sürede tüm köy ve mezralara ulaşılacak'' diye konuştular. 
     Öte yandan, Şemdinli-Yüksekova Karayolu'nun 12. kilometresine, sabah çığ düşmesi sonucu bölgedeki elektrik trafosu yıkıldı, yüksek gerilim hattını taşıyan 4 direk devrildi. Şemdinli ilçe merkezine, köy hatlarından enerji verilmeye başlandı. 
     Gürpınar-Çatak Karayolu'nun ulaşıma açılmasıyla, TEDAŞ ekipleri, 5 gündür elektrik verilemeyen Çatak'a giderek elektrik arızalarını gidermeye başladılar. Van'ın Bahçesaray ile Bitlis'in Mutki ilçelerine de elekterik verilebilmesi için ekiplerin çalışmalarına devam ettiği bildirildi. TEDAŞ yetkilileri, devrilen enerji nakil hatlarının yüksek kesimlerde bulunması ve bölgedeki tipi nedeniyle arızaların zamanında giderilemediğini söylediler. 




</TEXT>
</DOC>
