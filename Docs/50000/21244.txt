<DOC>
<DOCNO> 21244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/ekonomi/eko06.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
2002’de işler üç kat artacak 
</HEADLINE>
<TEXT>

     REUTERS 

     Ford Otosan Genel Müdürü Mark Schultz, bu yıl yarıya düşmesini bekledikleri satışları gelecek yıl üç katına çıkartmayı hedeflediklerini söyledi. 
     Schultz, bu yıl 600 milyon dolara inmesini bekledikleri satışların 2002’de 1.8 milyar dolara çıkabileceğini anlattı. "Kasım krizinden önce ciro hedefimiz 1.2 milyar dolar düzeyindeydi" diyen Schultz, kasım ve şubat krizlerinden sonra hedeflerini iki kez değiştirdiklerini ve yüzde 50 azalttıklarını belirtti. 
     
     İstihdam yüzde 10 azaldı 
     Gelecek yıldan itibaren toplam satışlar içinde ihracatın payının yüzde 60’a çıkacağına işaret eden Schultz, bu yıl da ağırlıklı olarak kamyondan oluşan ihracat kalemlerine transit modellerini eklediklerini belirtti. Yeni transit modellerini bazı Batı ülkelerine ihraç etmeyi planladıklarını kaydeden Schultz, Azerbaycan, Özbekistan, Türkmenistan ve bölgedeki diğer petrol ülkeleri ile Kuzey Afrika’daki ülkelere de filo satışları yapmayı hedeflediklerini anlattı. Kriz sürecinde aldıkları önlemlere de değinen Schultz, çalışan sayısını yüzde 10 azalttıklarını, yeni işçi alımlarını dondurduklarını ve gezi, reklam gibi harcamalarda yüzde 50 kesinti yaptıklarını söyledi. 
     
     Avrupa yeni modeli bekliyor 
     Ford Otosan’ın İzmit’teki 150 bin adet yıllık üretim kapasiteli yeni fabrikasında, gelecek yılın ilk çeyreğinde yeni bir "van model" üretimine başlanacak. 
     Yeni modelin Batı Avrupa ülkelerine ihraç edileceğine işaret eden Schultz, "Avrupa’da yavaşlama yaşanıyor olsa da, yeni modeli görmüş olan binlerce Ford bayii bizim üretime geçmemizi bekliyor. İhracatla iç pazardaki keskin iniş - çıkışları da yumuşatabileceğiz" dedi. 
     
     



 EKONOMİ 



























</TEXT>
</DOC>
