<DOC>
<DOCNO> 33988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sonspo04.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cansun "Giden eşyalar Galatasaray'a helal olsun" 
</HEADLINE>
<TEXT>

     Galatasaray Kulübü Başkanı Mehmet Cansun, evine haciz gelmesiyle ilgili olarak, ''Utanç verici olayı kınıyorum'' dedi. 
     Galatasaray-Vllaznia İşkodra maçından sonra basına açıklama yapan Cansun, Cem Uzan'ın bir şirketi ile Galatasaray'ın 3 yıllık forma reklamı anlaşması olduğunu belirterek, ''Bu anlaşmadan ilk yıl alacağımız para, İstanbulspor ve Adanaspor'dan alınan futbolcuların transferine sayıldı. 2. ve 3. yıllarda elde edilecek geliri Vakıflar Bankası'na temlik edip, kredi kullandık. Bunda benim de imzam vardı. Bugün hiçbir tebligat yapılmadan, yeğenime ait eşyalar haczedilmiş. Giden mallarımız Galatasaray'a helal olsun. Biz de hukuki yollara başvuracağız'' diye konuştu. 
     Cansun, maçla ilgili olarak ise sezonun ilk maçında iyi futbol oynadıklarını ifade ederek, ''Farklı kazanabilirdik. Herkesi kutluyorum. Galip de gelsek, mağlup da olsak önemli değil. Daha önce söylediğim gibi camiamızda birlik ve beraberliği sağlarsak, kimse önümüzde duramaz'' dedi. 
     İkinci Başkan Fatih Altaylı ise konuyla ilgili olarak ''Yarın yönetim kurulunu toplayıp, Cem Uzan'ı ihraç kuruluna sevk edeceğiz'' diye konuştu. 






</TEXT>
</DOC>
