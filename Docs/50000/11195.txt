<DOC>
<DOCNO> 11195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sonspo05.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Daum rüzgarı 
</HEADLINE>
<TEXT>

     Beşiktaş, Trabzonspor ile yapacağı derbi maçın hazırlıklarını sürdürürken, yeni teknik direktör Christoph Daum da ağırlığını her geçen gün daha fazla hissettiriyor. 
     Christoph Daum, Fulya Tesisleri'nde bugün yapılan idmanda, siyah-beyazlı futbolcuların zaman zaman istediği hareketleri yapamaması nedeniyle oldukça sinirlendi. İlk günlerde siyah-beyazlı futbolcuları yalnızca uyarmakla yetinen Daum, bugünkü çalışmada tercümanı ve yardımcı antrenörü Bülent Bayraktar aracılığıyla sürekli futbolculara sert uyarılarda bulunurken, istediği hareketler yapılmayınca da el kol hareketleriyle tepkisini gösterdi. 
     İdman bitimine doğru sahayı 2 bölgeye ayıran ve futbolcularına çift kale maç yaptıran Alman teknik adam, ancak bir türlü futbolcularının istediği biçimde paslaşmamalarına da sinirlendi ve antrenmanı sona erdirerek, tesislere girdi. 
     Siyah-beyazlı futbolcular, yaklaşık 1.5 saat süren antrenmana, kondisyon çalışması yaparak başladı. Daha sonra Alman çalıştırıcı, futbolcuları 4 gruba ayırıp, bir gruba şut çalışması yaptırırken, diğer grubu ise bire bir eşleştirip, pres altında adam geçme çalışması uygulattı. 
     Daum, bu çalışmaların ardından futbolcularına çift kale maç yaptırdı. Koydurduğu engellerle ceza alanına savunma oyuncularının girmemesini isteyen Daum, bu bölge dışındaki tüm alanlarda futbolcularının pres yapmasını istedi. Futbolcularından yerden ve ayağa pas atmalarını isteyen Daum, sürekli çalışmayı keserek, futbolcularına uyarılarda bulundu. 
     Alman teknik adam, çift kale maç sırasında Ahmet'in cezalı olması nedeniyle, forvette Nouma'nın yanında Fazlı'yı as takımda oynattı. Savunmayı Ali Eren, Rahim ve Erman'dan oluşturan Daum, orta alanda da Tayfur, Ayhan, Karhan, İbrahim ve Münch'e görev verdi. 
     Beşiktaş'ın Fulya Tesisleri'nde yaptığı antrenmana, Nijerya'dan henüz dönmeyen kaleci Ike İbrahim Shorunmu ile belinde sakatlığı bulunan Yasin katılmadı. 
     
     



</TEXT>
</DOC>
