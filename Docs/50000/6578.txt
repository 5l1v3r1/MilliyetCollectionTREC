<DOC>
<DOCNO> 6578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/son/sondun11.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya İçişleri Bakanlığı raporu "Türk mafyası eroin ve afyon türü uyuşturucu kaçakçılığında büyüdü" 
</HEADLINE>
<TEXT>

     İtalya İçişleri Bakanlığı'nın raporunda,Türk mafyasının son yıllarda özellikle eroin ve afyon türü uyuşturucu kaçakçılığında uluslararası alanda büyüme gösterdiği ileri sürüldü. 
     Bakanlığın ''İtalya'da Güvenlik Durumu Raporu'' başlığıyla yayımladığı 475 sayfalık raporda, Türk mafyasının faaliyetlerine 4 sayfalık yer ayrıldı. 
     Uyuşturucu kaçakçılığıyla uğraşan Türk suç örgütlerinin her zaman diğer ülkelerdeki suç örgütleriyle işbirliği içinde oldukları belirtilen raporda, ''Türk mafyasının, farklı örgütlerle işbirliği yaptığından, ortaya çıkarılması her zaman zor oldu. Türk mafyası artık uyuşturucuyu taşımakla ilgilenmiyor. Türkiye'ye yakın olan Bulgaristan, Romanya ve Macaristan gibi uyuşturucu üretimi yapılan ülkelerden uyuşturucuyu alarak Arnavutlara ve Nijeryalılara satıyor. Onlar da uyuşturucuyu Avrupa pazarına götürüyor'' ifadelerine yer verildi. 
     Geçen yıl içinde İtalya'da yakalanan eroinin yüzde 29'unun Türkiye'den geldiği öne sürülen raporda, ''2000 yılına ilişkin verilen rakamlarda, İtalya'da yakalanan Türk vatandaşı suçlulardan 37 kilogram eroin, 2 gram kokain, 572 kilogram haşhaş ve 3 bin 337 tablet Ecstasy bulunduğu açıklandı. 31 Aralık 2000 tarihine göre İtalyan cezaevlerinde 157 Türk vatandaşı mahkum bulunuyor'' denildi. 
     İçişleri Bakanlığı'nın raporunda, Türk mafyasının Avrupa'ya iki yolla uyuşturucu getirdiği kaydedilirken, karayoluyla Bulgaristan, Romanya ve Macaristan'ı geçerek Almanya'ya uzanan güzergahın birinci yol, son zamanlarda daha sık kullanılan Bulgaristan, Yunanistan, Makedonya ve Arnavutluk üzerinden deniz yoluyla İtalya güzergahının ikinci yol olduğu belirtildi. 
     İtalya'nın büyük mafya örgütlerinin uyuşturucu trafiğinde hiçbir zaman Türk suç örgütleriyle bağlantıyı kesmedikleri kaydedilen raporda, özellikle Calabria ve Sicilya mafyasının büyük miktarda uyuşturucu kaçakçılığı için Türk mafyasını kullandığı iddia edildi. Raporda, insan kaçakçılığına değinilirken de, bu alandaki kaçakçılığın olması için uluslararası organize suç örgütleri arasında işbirliğinin şart olduğu, Türkiye, İtalya ve Arnavutluk'ta bulunan suç örgütleri arasında bağlantılar olduğu belirtildi. 




</TEXT>
</DOC>
