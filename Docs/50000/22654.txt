<DOC>
<DOCNO> 22654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sontur25.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace'in baca eylemi sona erdi 
</HEADLINE>
<TEXT>

     Greenpeace üyelerinin, İzmit'in Alikahya beldesindeki İzmit Atık ve Artıkları Arıtma, Yakma ve Değerlendirme A.Ş.'ye İZAYDAŞ ait tesislerin 65 metrelik bacasında yaptıkları eylem sona erdi. 
     Greenpeace adına açıklama yapan Erol Scott, Çevre Bakanlığı'nda Çevre Kirliliği'ni önleme ve Kontrol Genel Müdürlüğü ile yapılan görüşmelerde, ''İZAYDAŞ'ın zehirli atık ve artıkları yakarak çevreyi kirlettiğinin kabul edildiği, bu nedenle tesislerinin gözlem altında tutulduğu yönünde açıklama yapıldığını'' belirterek, ''Amacına ulaşan eylem sona erdirilmiştir'' dedi. 
     Scott, tesislerin önüne taşlarla ''stop'' yazmalarının 2 amacının olduğunu ifade ederek, ''Bunlardan ilki bu tip bir teknolojiye yapılan yatırımın durdurulması, diğeri de çevreyi zehirlemesinin önlenmesidir. Arkadaşlarımızla beraber olduğumuzu göstermek ve moral vermek için bu yazıyı yazdık'' diye konuştu. 
     Açıklamanın ardından, 65 metre uzunluğundaki kulede 33 saat süren eylemi sona erdirip aşağı inen Toksik Maddeler Kampanyası Türkiye sorumlusu Banu Dökmecibaşı ve Ziya Çobanoğlu, güvenlik güçlerince gözaltına alındı. 
     Bu arada, eylem için İzaydaş önüne gelen ve dün sabah saatlerinde tesislerin önüne koydukları konteynere kendilerini zincirleyen Tolga Temuge, Gözde Baykara, Oğuzhan Yılmaz, Seydo Emirbaş, Erdem Vardar, Deniz Güman, Serkan Dadak, Devrim Ömer Ada, Yiğitcan Erkan, Cihan Kuşcu, kuleden akşam saatlerinde elbiselerini arkadaşlarına bırakarak aşağıya inen Nuriye Pınar Kırılmaz ve Tuna Türkmen ise sorgularının ardından çıkarıldıkları savcılıkça serbest bırakıldı. 
     
     
     






</TEXT>
</DOC>
