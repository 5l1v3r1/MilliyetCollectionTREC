<DOC>
<DOCNO> 44567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sontur20.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer frak giymeme tavrını bu yıl da sürdürdü 
</HEADLINE>
<TEXT>

     Cumhurbaşkanı Ahmet Necdet Sezer, TBMM'nin yeni yasama yılı açılışında, geçen yıl başlattığı frak giymeme ve TBMM Başkanvekilini ayakta bekletmeme tavrını bu yıl da sürdürdü. 
     Cumhurbaşkanı Ahmet Necdet Sezer, yasama yılı açılış konuşmasını 1 saat 42 dakikada tamamladı. TBMM Başkanı Ömer İzgi'nin sunuşu ile Genel Kurul Salonu'na gelen Sezer, Bakanlar Kurulu üyeleri ve milletvekilleri tarafından ayakta alkışlanarak karşılandı. 
     İstiklal Marşı'nın okunmasının ardından kürsüye gelen Sezer, konuşmasını hazırlanan 54 sayfalık kitapçığa bağlı kalarak yaptı. 
     ''Ülkemizin ve TBMM'nin gündeminde bulunan kimi önemli ve ivedi sorunları geleceğe yönelik bir bakış açısı içinde değerlendirmek istiyorum'' diyerek söze başlayan Sezer, konuşmasında, ABD'ye yönelik terörist saldırıdan Türkiye'nin AB üyeliğine, ekonomiden dış politikaya, eğitimden çevreye kadar çok sayıda konuda görüşlerini dile getirdi. Sezer, gündemi oluşturan Anayasa değişiklikleri, enerji sorunu, yolsuzluklar, ulusal güvenlik ve milletvekili sayısının 450'ye indirilmesi konularına da değindi. 
     Konuşmasının bitiminde milletvekilleri tarafından ayakta alkışlanan Sezer, bu alkışlara parlamenterleri selamlayarak karşılık verdi. Sezer, Genel Kurul Salonu'ndan ayrılırken Başbakan Bülent Ecevit ile Başbakan Yardımcıları Mesut Yılmaz ve Devlet Bahçeli ile tokalaştı. 
     TBMM Başkanı İzgi, Cumhurbaşkanı Sezer'i uğurladıktan sonra, ''Sayın Cumhurbaşkanı'nın temennileri, azami ölçüde değerlendirilecek hususlardır'' diyerek, birleşimi kapattı. 
     Cumhurbaşkanı Sezer, ''gelenekler'' konusunda geçen yıl başlattığı tavrını bu yıl da sürdürdü. Sezer, TBMM'ye gelirken frak yerine lacivert takım elbise giymeyi tercih etti. 
     Başkanvekili seçilen Kamer Genç, ''En Yaşlı Başkanvekili'' sıfatıyla Cumhurbaşkanı Sezer'e eşlik etti. Cumhurbaşkanı Sezer, geçen yıl olduğu gibi bu yıl da kendisine eşlik eden Başkanvekili'ni konuşması boyunca ayakta bekletmedi. 
     Başkanvekili seçildikten sonra Genel Kurul'daki ilk görevini yapan Kamer Genç, komisyon sıralarına oturarak, Cumhurbaşkanı Sezer'in konuşmasını tamamlamasını bekledi. 
     TBMM Genel Kurulu, yeni yasama yılının açılışı nedeniyle en kalabalık günlerinden birini yaşadı. Başbakan Bülent Ecevit, Başbakan Yardımcıları Mesut Yılmaz, Devlet Bahçeli ve Hüsamettin Özkan ile bakanlar, hükümete ayrılan sıraları doldururken, milletvekilleri de Sezer'in konuşmasını dinlemek için salondaki yerlerini aldı. 
     Genelkurmay Başkanı Orgeneral Hüseyin Kıvrıkoğlu, Kuvvet Komutanları, Anayasa Mahkemesi Başkanı Mustafa Bumin ve üyeleri, Cumhurbaşkanlığı Genel Sekreteri Kemal Nehrozoğlu, yabancı misyon, MİT Müsteşarı Şenkal Atasagun ve Diyanet İşleri Başkanı Mehmet Nuri Yılmaz ile çok sayıda üst düzey bürokrat da Cumhurbaşkanı Sezer'in konuşmasını izledi. 
     AK Parti Genel Başkanı Tayyip Erdoğan, milletvekili olmadığı için genel başkan ve TBMM eski başkanlarına ayrılan bölümde otururken, HADEP Genel Başkanı Murat Bozlak ve Büyük Birlik Partisi Genel Başkanı Muhsin Yazıcıoğlu da kendilerine ayrılan yerde Sezer'i dinlediler. 
     Kalabalık bir izleyici grubunun da locada yerini aldı. 
     Anayasa değişikliği görüşmeleri öncesinde Meclis'i ''anayasa yapamayacağı'' şeklinde eleştiren Yargıtay Başkanı Sami Selçuk'un ise TBMM'ye gelmediği gözlendi. 
     






</TEXT>
</DOC>
