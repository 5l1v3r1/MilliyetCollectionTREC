<DOC>
<DOCNO> 23980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/guncel/gun09.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BİRİNCİ PERDE’ tahliye ile kapandı 
</HEADLINE>
<TEXT>

Devlet Tiyatroları eski Genel Müdürü Dilligil "Savcının verdiği rolü oynamak istemiyorum" 
     SEMRA PELEK İstanbul 

     Bursa’da başlatılan "Birinci Perde Operasyonu"nda gözaltına alınan ve "çıkar amaçlı suç örgütü kurmak" iddiasıyla hakim önüne çıkan Devlet Tiyatroları eski Genel Müdürü Rahmi Dilligil, "Savcının bana verdiği bu rolü oynamak istemiyorum" dediği ilk duruşmada tahliye edildi. 
     İstanbul 1 No’lu DGM’deki duruşmaya, tutuklu sanıklar Rahmi Dilligil, Muhammet Emin Gümüşkaya, Atıf Kahveci, Necdet Şengezer, Lütfü Durmaz, Mehmet Topuk, Hasan Ulusoy, Hasan Acar ile tutuksuz yargılanan Adnan Bilgi, Hulusi Ergüç, Fatma Şengül, Celil Salman, Cevat Yordam, Necati İlkılıç ve Nejla Bayramoğlu katıldı. 
     Savcının iddianamede, "Bütün bu oyunları sahnede oynamanızı tercih ederdim" ifadesini kullandığını vurgulayan Dilligil, "Sayın savcının bana biçtiği rolü ben oynamak istemiyorum" dedi. 
     Gümüşkaya ve diğer sanıklar da haklarındaki iddiaları reddetti. Mahkeme, tutuklu sekiz sanığın da tahliyesine karar verdi. Dilligil ve Gümüşkaya, Bursa 4. Ağır Ceza’da görülen dava kapsamında da tutuklu bulundukları için cezaevinden çıkamayacak. 
     



 GÜNCEL 


















</TEXT>
</DOC>
