<DOC>
<DOCNO> 22347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/yasam/yas02.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağa’ silahını çekemeden öldürüldü 
</HEADLINE>
<TEXT>

Kasımpaşa’da Ağa’ lakabıyla tanınan, 15 suçtan sabıkalı Kudret Gönen, BMW otomobilinde kurşun yağmuruna tutuldu 
     ŞAKİR AYDIN İstanbul 

     İstanbul Şişli’de filmleri aratmayacak bir infaz gerçekleşti. Otomobiliyle Büyükdere Caddesi'nden Şişli yönüne giden Kudret Gönen 51 , başka bir otomobilden açılan ateş sonucu hayatını kaybetti. Gönen’in, Kasımpaşa’nın tanınmış simalarından olduğu, saldırıda mafya bağlantısı olabileceği belirtildi. 
     
     Sıkıştırıp taradılar 
     Mecidiyeköy’de önceki gece saat 03.30 sıralarında meydana gelen olayda, 34 VM 1907 plakalı BMW marka otomobiliyle ilerleyen Gönen, Maya İş Merkezi’nin önüne geldiğinde 34 BC 2163 ve plakası alınamayan başka bir araç tarafından sıkıştırıldı. Saldırganların kurşun yağmuruna tuttuğu Gönen, aracının kontrolünü kaybederek orta refüje çarptı. Polislerce hastaneye kaldırılan Gönen kurtarılamadı. 
     
     Tayyip Erdoğan'ın davetiyesi 
     Gönen'in aracında yapılan aramada Magnum marka bir tabanca ve İstanbul eski Belediye Başkanı Recep Tayyip Erdoğan'ın oğlunun düğün davetiyesi bulundu. Gönen'in yakınları hastanede basın mensuplarına saldırdı. Sayıları 50 kişiyi bulan öfkeli grup daha sonra araya giren polis ekipleriyle tartıştı. Bunun üzerine hastaneye takviye polis ekipleri çağrıldı. 
     
     Kapkaççılardan haraç iddiası 
     Polis yetkilileri olayla ilgili geniş çaplı soruşturma başlatıldığını bildirirken, Kudret Gönen’in yeraltı dünyasının ünlü isimleriyle ortak iş yaptığı öne sürüldü. 
     Gönen’in kapkaç suçundan 15 ayrı sabıka kaydı olduğu, ilk suçunu 1968’de kız kaçırarak işlediği belirlendi. Hacıhüsrev’de Ağa’ lakabıyla tanınan Gönen’in kapkaççılardan haraç aldığı da iddia edildi. Cinayette kan davası ihtimali de araştırılıyor. 
     



 YAŞAM 















</TEXT>
</DOC>
