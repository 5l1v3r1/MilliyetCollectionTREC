<DOC>
<DOCNO> 40807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/soneko18.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street Journal "Türk piyasaları istikrara kavuşmaya başladı" 
</HEADLINE>
<TEXT>

     Amerikan finans çevrelerinin gazetesi Wall Street Journal WSJ , bugünkü sayısında Türkiye ile ilgili bir değerlendirme yayınladı ve ''IMF programı ekonomiye destek olurken, Türk piyasaları da istikrara kavuşmaya başladı'' yorumunu yaptı. 
     'Kasım ve şubat aylarındaki krizler yüzünden IMF'nin Türkiye'ye verdiği desteği iki kez artırmak zorunda kaldığına'' dikkat çeken gazete, ''toplam kredi miktarının şimdi 19 milyar dolara ulaştığını'' hatırlattı. 
     '30 yıllık kronik enflasyonu kırmak amacıyla öngörülen sıçramanın Türkiye'nin ihtiyaç duyduğu hızda gerçekleşmeyebileceğini'' kaydeden Amerikan gazetesi, ''yine de umut sinyalleri bulunduğunu, örneğin değerinden yüzde 54 kaybeden TL'nin son 2 hafta içinde yeniden değer kazanmaya başladığını ülkeye gelen turist sayısının yüzde 23 arttığını ve ağustosta faizlerin yüzde 10 gerilediğini'' yazdı. IMF Sözcüsü Tom Dawson'un ''bu eğilim devam eder ve toparlanma başlarsa Türkiye'nin köşeyi döneceği kesindir'' şeklindeki sözlerine de yer veren WSJ, ''IMF ile imzalanan anlaşmanın, 2003 yılında enflasyonu tek haneli rakamlara indirmeyi hedeflediğini'' vurguladı. 
     Buna karşılık merkezi Londra'da bulunan ''Dresdner Kleinwort Wasserstein'' adlı kuruluşun Türkiye hakkındaki görüşüne yer veren gazete, söz konusu kuruluşa göre ''Türkiye'nin pozisyonunun hassasiyetini koruduğunu, çünkü hükümetin, düşürülmüş faiz hadlerini bile uzun sürede karşılayacak güce sahip bulunmadığını'' savundu. ''İMKB'deki fiyatlar uluslararası kuruluşların bu konudaki ihtiyatlı yaklaşımını yansıttığını'' vurgulayan gazete, ''özellikle tüketici fiyatlarındaki artışın anormal derecede yüksek olduğunu ve ağustosta yüzde 57'yi bulduğunu'' kaydetti. Gazete, ''hisse senedi satışlarının da bir yıl önceki hacimlerinin yüzde 20'si dolayında seyrettiğini ve yabancı yatırımcıların borsadan uzak durduklarını'' hatırlattı. 







</TEXT>
</DOC>
