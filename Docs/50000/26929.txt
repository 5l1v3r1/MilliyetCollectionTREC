<DOC>
<DOCNO> 26929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/ekonomi/eko07.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci çatıda Etibank ismi ağır basıyor 
</HEADLINE>
<TEXT>

     EKONOMİ SERVİSİ 

     IMF’ye verilen sözler arasında yer alan Fon’daki satılamayan bankaların ikinci bir çatı bankasında birleştirilmesi konusunda ibre Etibank’a kayıyor. Altı bankanın Sümerbank’ta birleştirilmesinin ardından eğer gerçekleşirse Türkbank, İnterbank, Esbank ve İktisat Bankası Etibank şemsiyesi altında toplanacak. 
     Konuyla ilgili olarak yetkililer, önceki gün atanan Bankacılık Düzenleme ve Denetleme Kurulu üyelerinin henüz konuları incelediğini ancak kesin bir karara varamadıklarını söylediler. Eğilimin Etibank’ı çatı yapma yönünde olduğunu belirten bir yetkili, programda 31 Mayıs’a kadar oluşturulması gereken ancak henüz gerçekleşmeyen ikinci çatı bankasıyla ilgili kararın çok kısa sürede verileceğini tahmin ettiklerini dile getirdiler. 
     Konuyla ilgili en önemli sorunun Türkbank olduğunu kaydeden yetkili, bu bankanın küçük ortaklarının bankanın tasfiye edilmesi durumunda dava açabileceklerini hatırlattı. 
     Türkbank’ın küçük ortağı Munzam Sandık daha önce gazetelere ilan vererek böyle bir çatıya dahil edilmeleri halinde dava açacaklarını duyurmuştu. 
     



 EKONOMİ 





















</TEXT>
</DOC>
