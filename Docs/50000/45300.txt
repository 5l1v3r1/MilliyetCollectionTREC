<DOC>
<DOCNO> 45300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sontur05.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
"ANAP'taki istifalar belirlenmiş bir senaryonun eseri" 
</HEADLINE>
<TEXT>

     Devlet Bakanı Yılmaz Karakoyunlu, birkaç gündür ANAP milletvekillerinin sistematik istifalarının olduğunu öne sürerek, ''Hangi tarihte kimin istifa edeceği belirlenmiş bir senaryo gibi geliyor'' dedi. 
     Karakoyunlu, ANAP İzmir İl Başkanlığı'nı ziyareti sırasında gazetecilerin sorularını da cevaplandırdı. Karakoyunlu, bir gazetecinin, ''ANAP çözülme sürecine mi giriyor istifalar devam eder mi '' sorusuna şu karşılığı verdi 
     ''ANAP'ta birkaç gündür tezgahlanmış sistematik istifalar var. 
     Hadiseyi sürekli sıcak tutmaya yönelen bir merak içinde, sanki isimleri önceden belirlenmiş gibi. Hangi tarihte kimin istifa edeceği belirlenmiş bir senaryo gibi gidiyor. Daha önce istifalarla ilgili Genel Başkanımız Mesut Yılmaz, yaptığı açıklamada, insanların şahsi konularından kaynaklanan zorlukları bir partinin siyasi hayatı içinde bir hadiseymiş gibi takdim etmelerinin sağlıklı olmadığını ifade etmişti. Söyledikleri doğrudur. Bugün aynı şekilde herkes şahsi konumundan kaynaklanan rahatsızlığı sanki bir siyasi hadiseymiş gibi takdim ederek asıl özünden saptıran ve kendisine prim toplamaya yönelen bir mekanizmayı tercih ediyor. İstifaları böyle değerlendiriyorum.'' ANAP'ta çöküşün söz konusu olmadığını kaydeden Karakoyunlu, bir başka siyasi partiyle sağın birleştiği tarzında basında yer alan yorumların da isabetli olmadığını söyledi. ANAP'a katılmak isteyen değerli milletvekilleri bulunduğuna dikkati çeken Karakoyunlu, bunların ANAP'la uyuşabilecek kimlikte olduğunu ve yakında ANAP'a geldiklerinin görüleceğini kaydetti. 
     Karakoyunlu, ANAP'ın 2 ay kadar önce kongresini tamamlayarak yoluna devam ettiğini, bugün Bolu-Abant'ta başlayacak toplantının da partisinin son 5 yılda bu tarzda düzenlediği 7. toplantı olduğunu dile getirdi. 
     Yılmaz Karakoyunlu, toplantıyla ilgili şu bilgiyi verdi 
     ''ANAP yaklaşık 2 aya yakın zaman önce kongresini tamamladı. Genel Başkanını, Başkanlık Divanını seçti. Bu dönem içerisinde yapılan toplantılarda yeniden siyaset planlamasıyla ilgili ilke kararları alınmıştı. Bununla ilgili olan birinci terkip doğrudan doğruya il başkanlarıyla ilgiliydi. İl başkanları bu toplantılarda bölgelerindeki siyasi gelişmeleri yansıtan görüşlerini ifade ettiler. Ayrıca bu siyaset planlamasında nereye varılacağı yolundaki görüşlerini ifade ettiler. Şimdi milletvekillerinin, bakanların katıldığı 2. toplantıda bunu düzenleyeceğiz. ANAP siyasi geçmişi içinde belli zamanlarda teşkilatı, milletvekilleri ile biraraya gelip yeniden planlama yaparak siyasi yönlendirmelere giden bir parti. Bu toplantıya herkes davetli. 
     Ben burada görevli olduğum için katılamayacağım. Ben katılamayacağım için muhalefette olduğum yorumu isabetli olmaz.'' 
     
     Milletvekili maaşları 
     Devlet Bakanı Karakoyunlu, bir gazetecinin, ülkenin bulunduğu kriz nedeniyle milletvekili maaş zamlarının geri çekilip çekilmeyeceği yönündeki sorusu üzerine, bunun hiçbir şekilde söz konusu olamayacağını kaydetti. 
     Karakoyunlu, şöyle dedi 
     ''Basınımızın en önemli popülizminden biri milletvekili maaşları üzerine idi. Bu alışkanlıktan vazgeçilmediği görülüyor. 
     Milletvekilleri ile ilgili bu spekülasyonların artık bundan sonra yürümeyeceği ortada. Çünkü devlette en yüksek maaş alan başka kademelerin bulunduğu bir yerde, milletvekili maaşlarının bunun altında olmasını isteyen anlayışı anlamak mümkün değil. Şimdi mantıklı bir seviyeye gelmiştir. Artık bundan sonra bu popülizme fazlaca itibar edilmemelidir.'' Yılmaz Karakoyunlu, ''Milletvekilleri tarafından ülke kaynaklarının kendi kaynaklarına aktarılmasını nasıl değerlendiriyorsunuz İnsanların çöpten ekmek toplayıp yediği ortamı popülizm olarak mı değerlendiriyorsunuz '' sorusuna ise şu karşılığı verdi 
     ''Aynen... Çok güzel bir popülizm. Arkadaşımızın sözlerini fevkalade popülist bir anlayış içerisinde değerlendiriyorum. 
     Türkiye'deki parlamenterler, dünyanın en seçkin parlamentolarında parlamenterlik yapabilecek ehliyette insanlardır. O insanlar, tahsil, terbiye, meslek ahlakı, ciddiyeti, siyaset planlama kabiliyetiyle ABD Senatosu'nda İngiliz Lordlar Kamarası'nda bulamayacağınız kadar değerlidirler. Bunlardan bir tanesinin örneğini bana gösteremezsiniz. 
     Ama ben size güzel bir örneğini gösterebilirim. Dün ANAP'tan istifa eden Mehmet Ali İrtemçelik ayarında, bu söylediğim parlamentolarda bir adam bulamazsınız. Kamran İnan ayarında bir adam bulamazsınız. 
     Dolayısıyla bu tip insanlara karşı böyle aldığınız maaş şöyledir, ülkenin kıt kaynaklarını bu tarafa götürüyorsunuz, halk aç demek, bunlar popülist ifadelerdir.'' Devlet Bakanı Karakoyunlu'yu, ANAP İzmir İl Başkanlığı girişinde Tekel işçileri, çiçekler ve alkışlarla karşıladılar. 
     






</TEXT>
</DOC>
