<DOC>
<DOCNO> 11226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sontur21.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylemci Çevik Kuvvet polislerine 31 ayrı dava 
</HEADLINE>
<TEXT>

     Gaziosmanpaşa'da 2 meslektaşlarının şehit edilmesinden sonra İstanbul Valiliği'ne kadar izinsiz yürüyüş yapan Çevik Kuvvet Şube Müdürlüğü'ne bağlı 1528 polis hakkında, 31 ayrı dava açıldı. 
     Fatih Cumhuriyet Başsavcılığı, Gaziosmanpaşa'da bir görev otobüsünün 11 Aralık 2000 tarihinde teröristlerce taranarak 2 meslektaşlarını şehit verdikten bir gün sonra silahlı olarak Bayrampaşa'dan İstanbul Emniyet Müdürlüğü'ne ve İstanbul Valiliği'ne kadar izinsiz yürüdükleri, kendilerine cenaze törenine katılma görevi verilmediği halde törene gittikleri ve amirlerinin uyarılarını dinlemedikleri öne sürülen 1528 çevik kuvvet polisi hakkında başlattığı soruşturmayı tamamladı. 
     Başsavcılık, bu polisler hakkında, Fatih Adliyesi'nde bulunan 5 Asliye Ceza Mahkemesi'nde 30'u 50'şer, 1'i de 28 sanıklı olan toplam 31 ayrı dava açtı. 
     Davaların iddianamesinde, izinsiz yürüyüş yapan polislerin, silahlı olmaları da dikkate alınarak ''2911 sayılı Toplantı ve Gösteri Yürüyüşleri Kanunu'na muhalefet'' suçundan 2 ile 5'er yıl arasında hapis cezalarına çarptırılmaları istendi. 
     
     



</TEXT>
</DOC>
