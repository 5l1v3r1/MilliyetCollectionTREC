<DOC>
<DOCNO> 30060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/yasam/yas01.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökyüzünde festival 
</HEADLINE>
<TEXT>

9 ayrı ülkeden, 104 kişiydiler... Türkiye’nin güzelliğine gökyüzünde karar verdiler... Yamaç paraşütü yapanları Bolu’da buluşturan festival, izleyiciler kadar yarışmacıları da büyüledi... 
     MUSTAFA ÇETİNKAYA Bolu 

     Bolu’da 9 ülkeden 104 sporcunun katıldığı 4. Uluslararası Havacılık Festivali’, yamaç paraşütçülerinin usta atlayışlarıyla birlikte, birbirinden renkli görüntülere sahne oldu. 
     Boğaziçi Üniversitesi Havacılık Kulübü’nün organize ettiği festivalin yarışma bölümünde, ilk iki gün rüzg rın uygun olmaması nedeniyle uçuşlara izin verilmedi. Türkiye, Almanya, Belçika, İspanya, Makedonya, Portekiz, Romanya, Rusya ve Yugoslavya’dan gelen sporcular, Abant Gölü çevresindeki yaylalarda, nefesleri kesen atlayışlar yaptı. Deniz seviyesinden 3 bin 200 metreye kadar yükselen reng renk paraşütler, iki gün boyunca Bolu göklerinde süzüldü. 
     
     İşte dereceye giren havacılar’ 
     Kadınlar alt kategoride Sezen Yıldıran ODTÜ , üst kategoride Sibel Yıldız Boğaziçi , erkekler alt kategoride Sinan Uysal ODTÜ ve erkekler üst kategoride Paulo Reis Portekiz birinci oldu. Yarışmada, takım halinde birinciliği Boğaziçi Üniversitesi alırken, ODTÜ ikinci, Süleyman Demirel Üniversitesi üçüncü oldu. 
     
     Yaşlılar gençlere imrendi 
     Makedon Vanja Atanasov, yarışmaya katılan herkesin Abant’a hayran kaldığını belirtirken "Abant, insanın kendini özgürlükle baş başa hissettiği bir doğa cenneti" diyordu... Bolu Valisi M. Ali Türker de, "Genç olsaydım, ben de paraşütle uçardım. Festivale katılan tüm gençleri kutluyorum" diye konuştu. 
     Belediye Başkanı Yüksel Ceylan ise uluslararası yamaç paraşütü turnuvasını gelecek yıllardan itibaren daha geniş daha kapsamlı bir uçurtma festivaline dönüştüreceklerini açıkladı. 
     
     



 YAŞAM 

















</TEXT>
</DOC>
