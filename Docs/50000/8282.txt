<DOC>
<DOCNO> 8282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/siyaset/siy06.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis’te karanlık kazalar 
</HEADLINE>
<TEXT>

Meclis garajının aydınlatılmaması nedeniyle son dönemde milletvekilleri kazalara kurban gidiyor. Son kazazede FP’li Oya Akgönenç’in dudağı ve eline dikiş atıldı 
     ABDULLAH KARAKUŞ Ankara 

     Her gün yeni bir olayla gündeme gelen TBMM’de şimdi de "karanlık garaj" krizi yaşanıyor. Milletvekilleri Meclis garajının aydınlatılmaması nedeniyle son dönemde art arda yaralamalı kazalara kurban gidiyor. Son kazazede FP’li Oya Akgönenç’in dudağına ve eline dikiş atıldı. 
     Milletvekilleri, uzun süredir yer altındaki garajdan Meclis kulislerine geçerken düşme korkusu yaşıyor. Garajdan özellikle muhalefet kulisine girerken karanlık noktalarda basamakların olması, kazalara neden oluyor. 
     
Yüz üstü kapaklandı      FP Milletvekili Oya Akgönenç önceki gün garajdan çıkarken karanlıkta görmediği basamak yüzünden yüz üstü kapaklanarak düştü. Eşinin Meclis’teki sağlık birimine götürdüğü Akgöneç’e doktor tarafından 4 günlük rapor verildi. 
     Sağlık biriminde Akgönenç’i gören DYP’li Cevdet Akçalı da garajın karanlık olmasından şikayet etti. Akçalı, karanlık noktalar yüzünden eşinin de 3 kere garajda düştüğünü söyledi. Akgönenç’e "geçmiş olsun" diyen Akçalı, "Bu noktalarda birçok milletvekili de tökezledi. Ara ışıklandırmalar lazım" dedi. FP Genel Başkanı Recai Kutan da Akgönenç’i arayarak geçmiş olsun dileğinde bulundu. 
     
Dilekçe yazacağım      Kazanın, birdenbire olduğunu belirten Akgönenç şunları söyledi 
     "Ne olduğunu anlayamadan düşmüşüm. Garajdan kulise girme noktalarımızda karanlık bölgeler var. Bu karanlık noktalarda basamakları zorlukla görüyoruz. Buralara ışık sadece iç koridordan gölgeli olarak geliyor. Garajın içinde de birkaç sönük ışık var. Buraya harekete duyarlı ışıkların konulması lazım. Bunun için Meclis başkanlığına yazılı dilekçeyle başvuracağım. Ben ucuz atlattım ama bir başkasında kırık olabilir." 
     


 SİYASET 
























</TEXT>
</DOC>
