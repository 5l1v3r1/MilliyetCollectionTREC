<DOC>
<DOCNO> 31573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/ekonomi/aeko.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Faiz çok yüksek hemen önlem alınmalı 
</HEADLINE>
<TEXT>

Faizlerin yüzde 65’te olması gerekirken, yüzde 95’e yükseldiğine dikkat çeken Bakan Derviş, bu konuda en kısa sürede harekete geçilmesi gerektiğini söyledi 
     ÖNDER YILMAZ Ankara 

     Ekonomiden sorumlu Devlet Bakanı Kemal Derviş, "Faiz çok yüksek, aşağı çekmemiz lazım" dedi. 
     Derviş, Bakanlar Kurulu’nda "Faiz yüzde 65 olması gerekirken, 90’larda seyrediyor. 72’den 95’e yükseldi. 72’ye döndürebilirsek iyi. Programdaki asıl hedef 65 ve alt rakamlar. Faizler konusunda en kısa zamanda harekete geçmek lazım" diye konuştu. 
     
     Kriz pahalıya mal oldu 
     Derviş, Telekom’la başlayan krizin zaman kaybına neden olduğunu belirterek, "Göstergeler inişe geçti, pahalıya mal oldu, ama iyimserim" dedi. 
     Gelinen noktada iyimser olduğunu da belirten Bakan Derviş, "Kredilerde sorun yok. Atacağımız adımlarla her şey daha iyi olacak" diye konuştu. Bakanların beş bankanın Fon’a aktarılmasıyla ortaya çıkan 3.5 katrilyonluk ihtiyacın nasıl karşılanacağını sorması üzerine de Derviş, zayıf bankaları izlediklerini ve onların getireceği maliyeti hesapladıklarını belirterek, şöyle konuştu 
     
     Bankaların ek yükü yok 
     "Programda, 2001 sonunda gayri safi milli hasılaya oran olarak yüzde 60.9 seviyesinde gerçekleşmesi öngörülen iç borç stoku rakamlarında bankacılık sektöründe gerçekleşmesi muhtemel riskler için 5.5 katrilyonluk ek kaynak ihtiyacını da dikkate almıştık. Dolayısıyla, iç borç stoku ve borç dinamikleri üzerinde ilave bir etkisi olmayacak." 
     Bakanlar Kurulu sonrası açıklamada bulunan Devlet Bakanı Yılmaz Karakoyunlu da Dünya Bankası’ndan gelecek kredinin 600 milyon dolarını oluşturacak tarım reformu çerçevesindeki alternatif ürün uygulaması için komisyon kurulduğunu söyledi. 
     Başbakan Bülent Ecevit’in talimatıyla kurulan, Devlet Bakanı Kemal Derviş, kendisi, Maliye Bakanı Sümer Oral ve Tarım Bakanı Yusuf Hüsnü Gökalp’ten oluşan komisyonda, mali, idari, ekonomik ve sosyal boyutlar ele alınacak. 
     
Sezer’e ekonomi brifingi      Hükümet önemli yasalarda artarda gelen Köşk vetosunu aşmak için formül geliştirdi. Bakanlar Kurulu, programın uygulama süreci, ekonomik göstergeler konusunda Cumhurbaşkanı ile sağlıklı bir diyalog sağlanması için brifing verilmesini kararlaştırdı. Devlet bakanları Kemal Derviş, Yılmaz Karakoyunlu ve Tunca Toskay’dan oluşan bir heyet önümüzdeki günlerde Çankaya’da Sezer’e brifing verecek. Brifingle Tütün Yasası’nda yaşanan sıkıntıların diğer ekonomik konularda tekrarlanmamasının amaçlandığı dile getirildi. 
     
’Her şey tatlı olacak’      YAŞAR ÇAKMAK 

     Dün İstanbul’a gelen Derviş, Sedatkent’te arkadaşlarıyla buluşarak Yapı Kredi Korusu’na gitti. Kendisini takip eden gazetecilerin yolu ise otomobillerle kesildi. Akşam, Prof. Dr. Hurşit Güneş, Prof. Dr. Asaf Savaş Akad ve Kamber Doğan ile Bay Balıkçı’ya giden Derviş, "ahtapot fırın, balık mikerda, kalamar ızgara, uskumru ızgara" yedi. Derviş, gazetecilerin, "Balık pahalı mı " sorusuna ise "Çok lezzetliydi. Her şey lezzetli ve tatlı olacak" diye karşılık verdi. 
     



 EKONOMİ 


























</TEXT>
</DOC>
