<DOC>
<DOCNO> 41292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/soneko09.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da artan işsizliğe tarşı acil önlemler paketi.. 
</HEADLINE>
<TEXT>

     Japonya'da artan işsizlik sorunu nedeniyle koalisyon hükümeti yeni bir istihdam politikasını içeren değişiklik paketini kabul etti. 
     Başbakan Junichiro Koizumi, daha önce yaptığı açıklamalarda, ''Yapısal reformların, yükselen işsizlik gibi acıları da beraberinde getireceği'' uyarısında bulunmuştu. İşsizlik oranının Temmuz ayında daha önce örneği görülmeyen bir şekilde yüzde 5 oranına dayanması, istihdama ilişkin politikalarda yeni bir düzenlemeye gidilmesi çağrılarını da beraberinde getirmişti. 
     İktidar ortakları da, geçen hafta Hitachi ve Toshiba gibi büyük şirketlerin binlerce çalışanının işine son vermesiyle daha da dikkat çekici hale gelen işsizlik sorununa el attı. 
     Başbakan Junichiro Koizumi'ye sunulan değişiklik paketi, ilk olarak artan ekonomik ve işsizlik problemlerinin üstesinden gelinmesini öngörüyor. 
     Japon basınında, koalisyon partilerinin, öncelikle işsizler için güvenli bir gelir sisteminin oluşması gerektiği düşüncesini taşıdıkları haber veriliyor. 
     Basında yer alan haberlere göre, bu bağlamda, İş Sigortası Yasası gözden geçirilecek ve işsizlik sigortasından yararlanma şartları yeniden düzenlenecek. Değişiklik, üç partili koalisyonun işsizliğe karşı yürüttüğü politikanın temel direklerinden biri olarak gösteriliyor. 
     Buna göre, hükümet aktif bir şekilde, kişisel yeteneklerini geliştirerek iş arayanları ödüllendirme politikasını benimseyecek. Yürürlükteki yasa halen, sadece tek bir eğitim programına devam etmeleri halinde bile, işsizlerin iki yıl boyunca işsizlik ödeneğinden yararlanmasına izin veriyor. Eğitim programları ise en fazla üç ya da altı ay sürüyor. Yetkililere göre, bu süre yeterli değil. Yeni yasa ise iki yıl boyunca çok yönlü, kişisel gelişimi sağlayan başarılı programlara devamı şart koşacak. 
     Halen, Japonya'da işsizlik maaşı, son çalışılan işte alınan ücretin yüzde 60-80'i arasında değişiyor. Ancak, işsizlik maaşı belirlenirken, günlük tavan 10 bin 650 yen olarak kabul edilmiş. Japon basınına göre, koalisyon partileri, istihdama ilişkin önlemleri içeren ikinci gözden geçirmeyi bu ayın ortasında tamamlayacak. Aynı zamanda, hükümet için acil olan işsizlik politikasına 25 Eylül'de şekil verilecek. 
     Koalisyon partilerinin, aynı zamanda, hisse senetlerinden alınacak vergiyle ilgili kanun tasarısını 27 Eylül'de başlayacak Meclis'in olağanüstü oturumunda yeniden gözden geçirme konusunda da görüş birliğine vardıkları haber verildi. 







</TEXT>
</DOC>
