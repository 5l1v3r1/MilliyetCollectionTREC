<DOC>
<DOCNO> 15268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/son/sonspo10.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Bu maça yeterince konsantre olamadık" 
</HEADLINE>
<TEXT>

     Galatasaray Teknik Direktörü Lucescu, Yimpaş Yozgatspor maçından sonra yaptığı açıklamada, futbolcularının Beşiktaş ve Real Madrid galibiyetlerinden sonra, bu maça yeterince konsantre olamadıklarını gözlemlediğini belirterek, "Bazen yenilgileri hazmetmek, zaferleri hazmetmekten daha kolaydır" dedi. 
     Her önemli galibiyetten sonra futbolcularının ilgi gördüğünü, alkış aldığını ve röportajlar verdiğini ifade eden Lucescu, "Bu durum, özellikle genç oyuncularımı etkiledi. Gereken mütevazılıkta sahaya çıkamadılar. Dün Fenerbahçe de mağlup olmuştu. Bugün sadece sahaya çıkmanın 3 puanlık avantajı yakalamak için yeterli olacağını zannettiler" diye konuştu. 
     Yimpaş Yozgatspor’un maça çok iyi motive olduğunu gözlemlediğini ve taraftarından da büyük destek aldığını ifade eden Lucescu şöyle devam etti "İlk iki dakikada 2 farklı yenik duruma düştük. Bunu telafi etmemiz çok zordu. Ancak özellikle ilk yarıda gerekli tepkiyi gösterdik, 4 mutlak gol pozisyonu ve 1 penaltı atışından yararlanamayınca, istediğimizi elde edemedik. Bugün şans daha cesaretli olan Yimpaş Yozgatspor’un yanındaydı. Bu yenilginin, ligdeki son yenilgimiz olmasını diliyorum. Futbolcularımın yeniden lige dönmesini bekliyorum. Oyun içerisinde inanılmaz pozisyon hatalalarımız oldu. Bunun nedeni sanırım konsantrasyon eksikliği idi. Gerçek Galatasaray bu değil. Yenilgiyi kaza olarak değerlendiriyorum." 
     Lucescu, Yimpaş Yozgatspor karşısında özellikle Emre ve Hagi’nin yokluğunu hissettiğini belirtirken, maçın ikinci yarısında futbolcularında büyük bir performans düşüklüğü gözlemlediğini, bunun da yüksek rakımdan kaynaklanabileceğini sözlerine ekledi. 
     




</TEXT>
</DOC>
