<DOC>
<DOCNO> 22800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sonspo04.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma, Jardel ve Andersson ikinci yarı frene bastı 
</HEADLINE>
<TEXT>

     Birinci Futbol Ligi'nde 2000-2001 sezonu öncesinde ''3 büyükler''in büyük umutlarla transfer ettiği Jardel, Nouma ve Andersson, sezona iyi başlamalarına karşın, ligin sonunu getiremediler. 
     Sezon öncesi, taraftarların takımlarını sırtlamalarını beklediği futbolcular, ligin ilk yarısında mükemmel performans gösterirken, ikinci yarıda ise adeta durdular. 
     İlk yarıda gol rekoruna koşan Galatasaraylı Jardel, ikinci yarıda sınıfta kalırken, sezonun ilk yarısında 10 golü filelere bırakan Fenerbahçeli Andersson, ikinci yarıda gol atma başarısı gösteremedi. İlk yarıda 11 gol atan Nouma ise, teknik direktör Scala'nın gidişinden sonra adeta futbola küstü. 
     
     Jardel taraftarı memnun etmedi 
     Jardel, üçlü içinde en fazla gol atan oyuncu olurken, yine de lig sonunda Galatasaray taraftarlarını memnun edemedi. 
     Özellikle ilk yarıda iyi futbol oynanamamasına karşın, attığı 18 golle adından söz ettiren ve gol krallığının bir numaralı adayı olan Brezilyalı futbolcu, ikinci yarıda ise sakatlığı ve formsuzluğu nedeniyle kötü bir görüntü verdi ve yalnızca 4 gol atabildi. 
     Jardel, attığı altın golle takımının Süper Kupa'yı kazanmasını sağlarken, Avrupa Şampiyonlar Ligi ön eleme maçlarında atılan 4 golden 3'ünü kaydederek, sarı-kırmızılıların bu ligdeki başarılarının sürmesini sağladı. 
     Brezilyalı futbolcu, bu sezon Avrupa Şampiyonlar Ligi'nde de 6 gol atarak, son maçlara dek gol krallığı yarışında ön sıralarda yer aldı. 
     Öte yandan Jardel, ligde sakatlık ve cezalı olması nedeniyle toplam 10 maçta forma giymedi. 
     
     Nouma'dan rekor 
     Beşiktaş'ın gol umudu Pascal Olivier Nouma ise, siyah-beyazlı takımda bu sezon ligde 18 gol kaydederek, bir sezondaki en golcü yabancı unvanını ele geçirdi. 
     Lig ve Avrupa Kupası'nda aldığı cezalarla 11 maçta takımını yalnız bırakan, buna karşın forma giydiği maçlarda toplam 22 gole imza atan Nouma, Beşiktaş'ta Mirsad Kovaçeviç'e ait, 'Ligde bir sezonda en çok gol atan yabancı futbolcu' unvanını da eline geçirip, bir rekora imza attı. 
     Fransız futbolcu, oynadığı maçlarda takımına büyük katkı sağlamasına karşın, hırçınlığı, disiplinsizliği ve aldığı cezalarla kötü bir performans gösterip, Beşiktaş'ın lig sonuna dek şampiyonluk yarışında kalmasını sağlayamadı. Teknik direktör Nevio Scala'nın takımdan ayrılmasından sonra performansında düşme yaşanan Nouma, ligde sakatlığı ve formsuzluğu nedeniyle de toplam 2 maçta da oynamadı. 
     
     Andersson durdu 
     Fenerbahçe'ye transfer olduğunda ''yaşlı'' nitelendirilmesi yapılan İsveçli Kennet Andersson, ilk yarıda başarılı bir performans göstermesine karşın bunu ikinci yarıya taşıyamadı. İlk yarıda attığı gollerle Fenerbahçe'nin gol yükünün önemli bir bölümünü sırtlayan Kennet Andersson, doğru dürüst oynayamadığı ikinci devrede ise adeta ''sıfır'' çekerek başarısız oldu. 







</TEXT>
</DOC>
