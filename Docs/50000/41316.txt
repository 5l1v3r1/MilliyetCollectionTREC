<DOC>
<DOCNO> 41316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/sontur03.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İlköğretim çağındaki 768 bin çocuk okula gitmek yerine çalıştırılıyor 
</HEADLINE>
<TEXT>

     İlköğretim çağındaki 6-14 yaş grubunda bulunan 768 bin çocuk okula gitmek yerine, herhangi bir işte çalışarak aile bütçelerine katkıda bulunuyor. 
     Çalışma ve Sosyal Güvenlik Bakanlığı Çalışma Genel Müdürlüğü'nün DİE verilerine dayanarak yaptığı araştırmaya göre, Türkiye'de ilköğretime gitme çağındaki 6-14 yaş grubunda toplam 12 milyon 67 bin çocuk bulunuyor. Bu çocuklardan 10 milyon 633 bini okula giderken, 1 milyon 434 bini ise okula gitmiyor. Okula giden çocuklardan 3 milyon 72 bini aynı zamanda herhangi bir işte çalışıyor. Yine okula gitmeyen 1 milyon 434 bin çocuktan 768 bini çalışarak aile bütçesine katkıda bulunurken, 666 bini ise çalışmıyor. 
     Araştırma sonuçlarına göre, 1994 ile 1999 yıllarını kapsayan 5 yıllık sürede 6-14 yaş grubundaki okula giden çocuk sayısında artış olurken, çalışan çocuk sayısında ise azalma oldu. 
     Bakanlık araştırmasına göre, çalışan çocukların yüzde 57.61'i tarım kesiminde, yüzde 21.83'ü sanayi kesiminde, yüzde 10.34'ü hizmet kesiminde ev işlerinde , yüzde 10.21'i ise ticaret kesiminde emek harcıyor. 6-14 yaş grubundaki çocukların yüzde 58.7'si ücretsiz aile işçisi, yüzde 23.7'si ücretli işçi, yüzde 15.7'si yevmiyeli ve yüzde 1.9'u ise kendi hesabına çalışıyor. 
     Çalışan çocuklardan 283 bin 681'inin SSK'ya kaydı bulunurken, diğer çocuklar ise kayıt dışı olarak çalışıyorlar. Yine bakanlık araştırmasına göre, dünyada 6-14 yaş grubunda 250 milyon çocuk işçi bulunurken, bunlardan 120 milyonu tam gün olarak çalışıyor. 
     
     Cezası ağır 
     Bu arada, Çalışma ve Sosyal Güvenlik Bakanlığı ilköğretim çağındaki 6-14 yaş grubunda bulunan çocukların çalıştırılmalarının önlenmesi amacıyla yasa taslağı hazırlıyor. 
     Görüşleri alınmak üzere önümüzdeki günlerde ilgili sosyal taraflara gönderilecek yasa taslağında, 14 yaşın altında çocuk işçi çalıştıranlara ağır para cezası verilmesi öngörülürken, ilköğretimi bitiren çocukların ise ailelerinin onayı ile ağır sayılmayacak hafif işlerde çalıştırılmaları benimseniyor. 
     Çocuk işçi çalıştıranlara verilecek ağır para cezaları ilgili sosyal taraflar ve diğer bakanlık yetkilileri ile yapılacak görüşmeler sonunda belirlenirken, yasa taslağının önümüzdeki aylarda Bakanlar Kurulu'na sunulması bekleniyor. 






</TEXT>
</DOC>
