<DOC>
<DOCNO> 33885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/siyaset/siy03.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü yeni’ istiyor, Karayalçın ise eski’ 
</HEADLINE>
<TEXT>

Yeni oluşum için program ve tüzük taslakları üzerine çalışan Karayalçın, partide deneyimli isimlerin de yer almasını istedi 
     HELİN ÖZMEN Ankara 

     Soldaki yeni oluşum çalışmaları içinde yer alan Murat Karayalçın, yeni partinin kurucular kurulunda yeni isimlerin yanı sıra deneyimli isimlere de yer verilmesini istedi. 
     Yeni partinin başına geçmesi için baskı yapılan Erdal İnönü, her fırsatta "yeni isimler ağırlıklı olmalı" vurgusu yaparken, yakın çevresi ise siyasette deneyimin önemine dikkat çekiyor. 
     Yeni partinin program ve tüzük taslakları üzerinde yaklaşık bir aydır çalışan İnönü’nün, partinin kurucular kurulu için daha önce siyasette hiç yer almamış isimleri düşündüğü bildirildi. 
     Yeni oluşum için çalışmalara devam eden ve İnönü’yle de sık sık temasta bulunan Karayalçın, "Deneyim sahibi olmak öteki alanlarda olduğu gibi siyasette de çok önemli" dedi. 
     Yeni oluşumun program ve tüzük çalışmalarının ağustos ayı boyunca süreceğini belirten Karayalçın, programın önce Atatürk ilkelerine, sonra sosyalist enternasyonal ilkelerine ve daha sonra da öncelikli konulara yer vermesi gerektiğini söyledi. 
     Karayalçın, Devlet Bakanı Kemal Derviş’in yeni oluşum içinde yer alacağı yönündeki iddialarla ilgili olarak "Kemal Derviş’in bir görevi var ve bu hükümette bakan. Bir programı yürütüyor. Bu program Kemal Derviş’le adeta özdeşleşti. Yeni oluşuma katılmak için bu görevini bırakıp istifa etmesi düşünülemez. Sanırım bu kendisi için de uygun olmaz. O nedenle ben bunların yakıştırma olduğu kanısındayım. Ama Erdal İnönü’yle görüştü mü, bilmiyorum" dedi. 
     



 SİYASET 






















</TEXT>
</DOC>
