<DOC>
<DOCNO> 15286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/son/sontur13.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'ndaki protestoya polis müdahalesi 20 gözaltı 
</HEADLINE>
<TEXT>

     Bazı cezaevlerinde sürdürülen ''ölüm orucu'' eylemleri sonucu 2 tutuklu ve hükümlünün ölümünü Beyoğlu'nda protesto etmek isteyen bir gruptan, yaklaşık 20 kişi gözlem altına alındı. 
     Tünel'de toplanan tutuklu ve hükümlü yakınlarından oluşan yaklaşık 60 kişilik grup, cezaevlerindeki ölüm oruçları sonucu meydana gelen ölümleri protesto etmek istedi. 
     Güvenlik güçlerinin uyarısıyla dağılmaya başlayan gruptan bazı kişiler ise, İstiklal Caddesi'ne çıkarak alkış ve sloganlarla yürüme girişiminde bulundular. Bu göstericilere müdahale eden güvenlik güçleri, yaklaşık 20 kişiyi gözlem altına aldı. Bu arada polislerin, gazeteciler için Tünel'de güvenlik şeridi oluşturmaları dikkat çekti. İzinsiz gösteri yapmaya çalışan grubun İstiklal Caddesi'ndeki yürüyüşü sırasında da, polisler, gazetecilerin görüntü almalarını engellemeye çalıştı. Bu nedenle polislerle gazeteciler arasında tartışma yaşandı. Öte yandan, Kandıra F Tipi Cezaevi'nde ''ölüm orucu'' eylemi yapan tutuklu Bülent Çoban dün kaldırıldığı Sağmalcılar Devlet Hastanesi'nde, Edirne F Tipi Cezaevi'nde hükümlü olan Adil Kaplan da Trakya Üniversitesi Hastanesi'nde ölmüştü. 




</TEXT>
</DOC>
