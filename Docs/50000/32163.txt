<DOC>
<DOCNO> 32163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sondun04.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'nin ünlü Milenyum Kubbesi satılıyor 
</HEADLINE>
<TEXT>

     İngiltere'nin başkenti Londra'da büyük şaşaayla açılan, ancak hiç ilgi görmediği için hükümetin başağrısı haline gelen Milenyum Kubbesi'ne tıbbi araştırmalarıyla tanınan Wellcome Vakfı'nın talip olduğu öne sürüldü. 
     The Sunday Telegraph gazetesi, yapıldığı günden beri hiç turist çekemeyen ve İşçi Partisi'nin adeta yüz karası haline gelen kubbeyi 300 milyon sterline satın almak isteyen Wellcome'ın, burada bir araştırma merkezi kurmak istediğini duyurdu. 
     Habere göre, malvarlıklarının toplam değeri 12 milyar sterlini bulan vakıf, hükümetle pazarlıklarını sürdürüyor. 
     Hükümetin de tekliften çok memnun olduğunu belirten gazete, yaklaşık 127 dönümlük bir alanı kapsayan Milenyum Kubbesi'nin içinde büyük laboratuvarlar kurmaya hazırlanan Wellcome'ın, ziyaretçilere açık bir de sergi salonu yapmayı düşündüğünü bildirdi. 
     Bilindiği gibi, Milenyum Kubbesi, tümü Ulusal Lotary'nin gelirlerinden elde edilecek 449 milyon sterlinlik bir projeyle başlatılmış, ancak projeyi bu parayla tamamlamak mümkün olmadığı için hükümet bu rakamı 600 milyon sterline tamamlamıştı. 
     Vergi mükelleflerinin cebinden milyonlarca sterlin çıkmasına neden olan yapının açıldığı günden bu yana, hedeflenen 12 milyon ziyaretçinin yarısını bile çekemediğini belirten basın, o günden bu yana hükümete sert eleştiriler yöneltiyordu. 
     Sunday Telegraph, hükümetin Milenyum Kubbesi'ni satmayı başarması halinde vergi mükelleflerinin hiç değilse bu anlamsız yapının ayda bir milyon sterlini bulan giderlerinden kurtulacağını belirtiyor. 






</TEXT>
</DOC>
