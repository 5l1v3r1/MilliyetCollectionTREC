<DOC>
<DOCNO> 12553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/soneko14.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Derviş, Berlin'de 
</HEADLINE>
<TEXT>

     Devlet Bakanı Kemal Derviş, önümüzdeki 3 hafta içinde programı oluşturmaya çalışacaklarını belirterek, ''Türk toplumunun desteğine sahip olan programı IMF'ye de götürüp onların da desteğini almak zorundayız'' dedi. 
     Berlin'de bir basın toplantısı düzenleyen Derviş, programın ayrıntılarıyla henüz oluşturulmadığını, fakat bunun çerçevesinde IMF ve Dünya Bankası ile anlaştıklarını hatırlattı. 
     Derviş, önümüzdeki 3 hafta içinde programı oluşturmaya çalışacaklarını belirterek, ''3 hafta sonra tüm ayrıntılarıyla hem Türk toplumuna hem de dışarıda bize destek olacak tüm kamu ve özel kuruluşlarına sunacağız'' dedi. 
     Programın toplumsal dayanışma içinde, toplumun çeşitli kesimlerinin görüşlerini alarak hazırlanması gereğine işaret eden Derviş, ''Sadece dış finans çevreleri ile değil Türk toplumuyla oluşturmamız gerekiyor. Fakat aynı zamanda bu geldiğimiz noktada çok ciddi dış desteğe de ihtiyacımız var'' dedi. 
     Önümüzdeki 3 haftayı, içerde toplumsal desteği sağlayacak görüşmelerle, dışarda da dış desteği sağlayacak görüşmelerle geçireceklerini ifade eden Derviş, ''IMF desteği olmadan herhangi bir büyük çapta bu desteği sağlamak mümkün değil. Türk toplumunun desteğine sahip olan programı IMF'ye de götürüp onların da desteğini almak zorundayız. Çok da anlayış gösteriyorlar hem kendileriyle hem Dünya Bankası ile görüşüyoruz'' şeklinde konuştu. 
     Gezisinin esas amacının IMF ve Dünya Bankası'nın desteğini hızlandırmak olduğunu söyleyen Derviş, fakat aynı bağlamda Amerikan Hazinesi ile yoğun çalışmalarının olacağını söyledi. 
     



</TEXT>
</DOC>
