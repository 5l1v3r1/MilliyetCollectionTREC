<DOC>
<DOCNO> 43655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/yazar/sazak.html </URL>
<DATE> 2001/09/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Doğu'da yerel yönetimler 
</HEADLINE>
<TEXT>

     Diyarbakır'da yaz başında HABİTAT zirvesinin 5'inci yıl etkinlikleri çerçevesinde Mimarlar Odası'nca düzenlenen sempozyumda GAP'ın geleceği ve Güneydoğu'da kentsel yerleşimlerin durumu tartışıldı. 
     Terörün uzun yıllara yayılan tahribatı, göç, yoksulluk, aşiret düzeni ve gelecekle ilgili en büyük tehdit işsizlik, kültürel ve kimlik değerlerin korunması sorunu GAP merkezli yeni bir kalkınma seferberliğini zorunlu kılıyordu. 
     Belediye Başkanı Feridun Çelik Diyarbakır'daki görüşmemiz sırasında yönetimdeki eşgüdüm ihtiyacını dile getirerek, "Ekonomik OHAL ilan edilmesini" önermişti. 
     Ankara, ülkedeki genel krizin de etkisiyle bölge sorunlarına uzak düşmüş. 11 Eylül'den itibaren esen savaş rüzgarları zaten güç bela ayakta duran hükümeti iyice soluksuz bıraktı. Türkiye her alanda çözülme yaşıyor. "Moral önderlik" olmadığı için umutsuzluk dalga dalga yayılıyor. 
     Edirne'deki Türkiye SİAD'lar Platformu'nda konuşan Güneydoğu Sanayici ve İşadamları Derneği Başkanı Bedrettin Karaboğa, "Hepimiz battık, artık eşitiz" deyince büyük alkış almış 
     TÜSİAD Başkanı Tuncay Özilhan da, ekonomi yönetimine "Masadan başınızı kaldırın ve cepheyi bilen sanayicileri dinleyin" diye seslendi. 
     ABD'nin savaşı başlatması durumunda dünyanın alması muhtemel yeni siyasi ve sosyal yapılanma karşısında Türkiye'nin yerinin ne olacağı konusundaki strateji sorgulanıyor. Buna kim yanıt verecek 
     Amerika'nın uğradığı saldırıya 10 gün sonra mektupla yanıt verebilen Ankara'daki "otorite" mi 
     Ekonomik kriz ve dünyadaki savaş hali 2002 hedeflerini şimdiden gölgeliyor. Oysa Türkiye'nin yaşamsal kalkınma projelerini aksatmaması gerekiyor. GAP bunların en başında... Sulamada gerçekleşme oranı yüzde 13'lerde. Diyarbakır'daki sempozyumda 2002 baharında geniş katılımlı GAP sempozyumu önerilmiş. 
     Bölgesel gelişim için yerel yönetimleri daha etkin kılmak şart. 
     Ekonomik OHAL ilan edilecekse Diyarbakır Valisi Cemil Serhadlı en uygun isimdir. 
     Milliyet TIR'ı İstanbul'a döndüğüne göre Güneydoğu notlarını 1998 yazında temelini Demirel ve Yılmaz'ın attığı "Güzel Sanatlar Lisesi" önünde çektirdiğimiz "Diyarbakır hatırası"yla tamamlayalım. Kampus inşaatı da, yarım kalan pek çok tesis gibi bitirilmeyi bekliyor. 
     Dileriz 2002 öğretim yılına yetiştirilir. 
     
     







Devenin sırrı 


İşler yolunda 


Savaşın değil, sanatın çağrısı 


Sessiz Ayakkabılar Yürüyüşü 


Feda kültürü 


Anadolu yollarında 


Bu kalp seni unutur mu 


Kıssadan hisse 


Doğu'da yerel yönetimler 


Hanım kızlar kıskacında delirmek 


"Anayasa değişikliği" mi, "Anayasada değişiklik" mi 


Balık demek para demek 


HSBC, BDDK'nın kiracısı 


</TEXT>
</DOC>
