<DOC>
<DOCNO> 22937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/yazar/tamer.html </URL>
<DATE> 2001/05/24/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Şapa oturan Londra'ya Japon aşısı 
</HEADLINE>
<TEXT>

     4 - 5 günlük ayrılığın ardından merhaba... 
     Londra'daydım. Deli dananın ardından gelen şap, İngiltere'de sadece milyonlarca hayvanı telef etmekle yetinmemiş, milyonlarca turisti de telef etmiş 
     İngiliz Turizm Bürosu'nun nisan ayı istatistiklerine yansıyan turist sayısındaki hatırı sayılır düşüşü, Londra sokaklarında da hissediyorsunuz. Selfridges gibi büyük alışveriş merkezlerinin, AB üyesi olmayan ülke vatandaşlarına verdiği vergi iadesi fişlerini düzenleyen departmanlarında da uzun süre sıra beklemek yok artık. Televizyonlarda ise şap nedeniyle 1 ay ertelendikten sonra 7 Haziran'da yapılacak genel seçimlerle ilgili haberlerden geçilmiyor. 
     Bugünlerde kentteki en önemli atraksiyon ise Japonlar. Hyde Park'a yürüyüşe gitmeye kalkıyorsunuz, karşınıza Japon dansçılar ve Kuzey Japonya'dan özel gelmiş yerel müzisyenleri çıkıyor. Selfridges'e alışverişe gidiyorsunuz, aldıklarınızı Selfridges'in her zamanki sarı naylon torbaları yerine Tokyo Life yazılı frambuaz rengi bu rengi de ben icat ettim göz alıcı naylon torbalara koyuyorlar. Cilveli bir Japon hatun, her 5 - 10 dakikada bir sizleri bir reyona davet eden anonslar yaptıktan sonra en geyşa sesiyle uzun uzadıya gülüp kıkırdıyarak sözlerini noktalıyor... 
     Bu arada Londra'nın göbeğinde her adım başına, yiyeceklerin bantlar üzerinden geçtiği robot Japon lokantaları açılmış. Ara sokaklardaki dükkanlardan bile Japon müziği ve kağıt Japon fenerleri fışkırıyor. Londra'nın en ünlü konser salonu Royal Festival Hall'de taa 1 ay öncesinden yer ayırttığınız son dönemin en gözde piyanisti Evgeny Kissin'den, Philarmonia orkestrası eşliğinde Brahms'in 2 nolu konçertosunu dinlemeye gittiğinizde bile karşınıza Japonlar çıkıyor. Bu tür konserlerde pek alışılmamış bir anonsla Japon Prensi'ne hoşgeldiniz dendiğinde anlıyorsunuz ki, etkinlikler nedeniyle Japon Prensi de Londra'ya gelmiş ve konseri birlikte izliyorsunuz. Zaten konserin ilk bölümü tümüyle Japon besteci Toru Takemitsu'ya ayrılmış. Japon keman sanatçısı Akiko Suwanai de ilk bölümün solisti. Eh bu kadar faaliyet üst üste olunca, Londra'nın tenhalaşan sokaklarında Japon turistler de epey dikkati çekiyor tahmin edebileceğiniz gibi. 
     Anlaşılan İngilizler, sıradan Avrupalı'nın çok da aşina olmadığı Japon tarzını Londra'nın göbeğinde onların ayağına kadar getirerek ekonomiye gençlik aşısı yapmayı denerken, ekonomisi uzun süredir durgunluk içinde olan Japonlar da İngiltere açılımıyla soluklanmak istiyor. Yani karşılıklı yarar umuluyor. 
     
Catherine The Great      Biz gazetecilerin tatili de bir tuhaf oluyor. Dünyanın neresine giderseniz gidin, bir kulağınız hep ülkenizde olup bitenle meşgul kalıyor. Beyninizi tümüyle boşaltmanız pek mümkün olamıyor. Aksi halde kürkçü dükkanına dönüp de bilgisayarın başına geçtiğinizde Fransız kalıp siz sevgili okurlara mahçup olmak var 
     İşte bu yüzden sekreterim Ebru, Londra'da bulunduğum sürece 3 - 4 gazetenin küçültülmüş birinci sayfalarını bana düzenli faksladı. Pis kokuların uzunca bir süredir bilindiği CASA faciasını zaten CNN Worldwide'dan anında duymuştum. Ama aynı CNN, Catherine Derviş'in Türkiye'ye ayak basışı ve evinin balkonundan eşiyle birlikte Türk toplumuna el sallayışını es geçti Ve ben bu haberi ancak ertesi gün, Ebru'nun faksladığı birinci sayfalardaki fotoğraflardan öğrenebildim 
     İnanmayacaksınız ama siz burada Catherine Derviş'in zerafeti ile meşgulken, ben de Londra'da harıl harıl bir başka Catherine ile uğraşıyordum Catherine The Great. Biz aslında kendisine Çariçe Katerina deriz, ama özellikle İngilizce yazdım, bizim Catherine'mize benzesin diye... 
     Evet, Alman asıllı olduğu pek de bilinmeyen ünlü Rus Çariçesi Catherine The Great, yaşadığı ortamın dekoruyla, sevgililerinin kendisine armağan ettiği değerli eşyalarla ve bastırdığı paralar ve madalyonlarla ölümünden 200 yıl sonra Londra'da. Rusya'daki ünlü Hermitage Müzesi'ni o kurmuş. Londra'daki Hermitage Rooms ise onun yaşadığı ortamı yansıtacak şekilde dekore edilmiş. Sergilenen eserler ise Rusya'daki Hermitage'dan birkaç ayda bir dönüşümlü olarak getirtilecekmiş. 
     
     







Bravo gençler 


CASA incelemesi 


Poyrazoğlu’ndan "düzeltme" geldi 


Hayaller tükenmez, umutsuz yaşanmaz 


Şubat 2001 vurguncuları 


Partiler mimarisi 


"Çırpınma Senin de hoşuna gidecek" 


Onlar da esnek davranmalı... 


Bekle, Anadolu geliyoruz ’ 


2 milyon dolar pazarlığı 


"AB" bayrağı çekmek ve ağaç kesmek 


ANAP'ın sancısı 


Şapa oturan Londra'ya Japon aşısı 


Krizlerden ders almıyoruz 1 


Halk et yiyemez oldu 


</TEXT>
</DOC>
