<DOC>
<DOCNO> 4862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sontur20.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'de şimdi de tüzük sıkıntısı 
</HEADLINE>
<TEXT>

     Yargıtay Cumhuriyet Başsavcılığı, hakkındaki kapatma davası ve iç çekişmeleri nedeniyle sıkıntılı dönem yaşayan FP'ye "hukuken geçersiz olan tüzüğünü değiştir, yoksa hakkında yeni bir dava açılır" uyarısında bulundu. 
     Yargıtay Cumhuriyet Başsavcısı Sabih Kanadoğlu, FP'ye olaylı 14 Mayıs kongresinde uygulanan tüzüğünü değiştirmesi için uyarı yazısı gönderdi. Başsavcılığın yazısında, partinin halen uyguladığı tüzüğün Kurucular Kurulu'nda yapılırken, bu kurulun tabii üyesi olan kişilerin katılımlarının sağlanmadığı yeniden hatırlatıldı. 
     Yargıtay eski Başsavcısı Vural Savaş tarafından yaklaşık 6 ay önce gönderilen uyarı yazısının gereklerinin yerine getirilmediği kaydedilen yazıda, partinin uyguladığı tüzüğün "hukuken geçersiz olduğu" belirtildi. 
     Kanadoğlu'nun gönderdiği uyarı yazısında, Siyasi Partiler Yasası'na SPY göre partilerin Cumhuriyet Başsavcılığı'nın yasal isteklerine uymak zorunda olduğunun da altı çizildi. Başsavcılık, SPY'nın 102. maddesine göre başsavcılığın, isteklere uymayan siyasi partiler hakkında Anayasa Mahkemesi'nde resen dava açma yetkisinin bulunduğunu da vurguladı. 
     Kanadoğlu, FP'ye tüzük değişikliği için 45 günlük süre verdi. FP bu süre içinde gerekli değişikliği yapıp Yargıtay Başsavcılığı'na iletmezse başsavcılığın tutumu FP davasının seyrine bağlı olacak. 
     Anayasa Mahkemesi'ndeki dava sonuçlanmamış olursa başsavcılığın ek bir iddianame hazırlayabileceği belirtiliyor. Söz konusu dava sonuçlanmış ve reddedilmiş olursa Başsavcılık SPY'nın 102. maddesini ihlal nedeniyle FP hakkında yeni bir dava açabilecek. 




</TEXT>
</DOC>
