<DOC>
<DOCNO> 43972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/yasam/ayas.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Minik İsmail Hakkı arada kaldı 
</HEADLINE>
<TEXT>

Kemer eski Belediye Başkanı ile hostes sevgilisinin yasak aşkı, mahkemede bitti. Eski çift, oğulları İsmail Hakkı'nın velayeti için birbirlerine girdi... 
     TESLİME TOSUN Antalya DHA 

     Antalya'nın turistik ilçesi Kemer'in eski Belediye Başkanı Mustafa Gül ile hostes Neşe Gül, evlilik dışı ilişkilerinden olan iki yaşındaki oğulları İsmail Hakkı'nın velayetini alabilmek mahkemelik oldu. 
     Evli ve iki çocuk babası Mustafa Gül, sekiz yıl önce tanıştığı hostes Neşe Aytugan'a şık oldu. Ve, evli oldukları izlenimi verebilmek için sevgilisinin Aytugan olan soyadını mahkeme kararıyla Gül olarak değiştirtti. Çiftin 1999'da bir erkek çocukları dünyaya geldi. Mustafa Gül, çocuğu nüfusuna aldı ve babasının adı olan İsmail Hakkı adını verdi. Ancak çiftin ilişkisi, çocuğun doğumundan bir süre sonra sona erdi. Annesinde kalan minik İsmail Hakkı, zaman zaman babası tarafından alınıyor, birkaç gün Kemer'de kaldıktan sonra geri getiriliyordu. Ancak Mustafa Gül'ün ailesinin oğluna iyi davranmadığını düşünen Neşe Gül, bir süre sonra oğlunu Kemer'e göndermemeye başladı. 
     
     Çocuğa rakı içiriyor’ 
     Bunun üzerine baba Gül, İsmail Hakkı'nın velayetini almak için Antalya 1. Sulh Hukuk Mahkemesi'nde dava açtı ve eski sevgilisinin hostes olması nedeniyle çocuğa yeterli zaman ayıramadığını öne sürdü. 
     Hemen karşı hamle yapan Neşe Gül de, avukatı aracılığıyla mahkemeye Mustafa Gül'ün oğluna rakı içirmeye çalışırken çekilmiş bir fotoğrafını delil olarak sundu ve dilekçesinde şunları kaydetti 
     "Henüz birkaç aylıkken oğluna alkol içirerek erkekliğini ispatlamaya çalışan hasta ruhlu bir adama bu bebeği emanet edemezdim. Bu yüzden de çocuğumu görmesini engellemeye başladım. Gerek aile durumu, gerekse yaşantısı ve ruh hali küçük bir çocuğa bakmaya elverişli değil. Mustafa Gül çocuğun tüm masraflarını karşıladığını iddia ediyor. Bu gerçek dışıdır. Çok cüzi bir yardımda bulunmuştur. Çocuk kız olsaydı istemezdi. Ben bu adamla olmakla zaten büyük bir hata yaptım. Oğlumu vererek yeni bir hata yapmak istemiyorum." 
     



 YAŞAM 



















</TEXT>
</DOC>
