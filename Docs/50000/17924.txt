<DOC>
<DOCNO> 17924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/siyaset/siy06.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Refah AB’yi istemedi, FP istiyor 
</HEADLINE>
<TEXT>

Anayasa Mahkemesi’ne FP’nin son yazılı savunmasını veren Mustafa Kamalak, "Baba suç işlemiş, idam cezası almış. Şimdi kalkıp suçsuz oğluna idam cezası verilmeye çalışılıyor" dedi 
     ABDULLAH KARAKUŞ Ankara 

     FP, Anayasa Mahkemesi’ne verdiği son yazılı savunmada, RP’nin devamı olma suçlamalarıyla ilgili, "RP, AB karşıtıydı. Ancak FP, AB üyeliği taraftarıdır" görüşü savunuldu. 
     Anayasa Mahkemesi’ne son yazılı savunmayı veren hukukçu milletvekili Mustafa Kamalak, dün grup toplantısında milletvekillerine bilgi verdi. FP’nin RP’nin devamı olmadığını belirten Kamalak, 53 sayfalık savunmada, özetle şu görüşlerin yer aldığını söyledi 
     "Adamın babası suç işlemiş, idam cezası almış. Şimdi kalkıp bununla hiç ilgisi olmayan oğluna idam cezası verilmeye çalışılıyor. FP’nin fikir, program, eylem ve söylem bakımından RP’yle hiç ilgisi yok. Kapatmayı gerektirecek hiç bir eylem yapılmamış. Üyeleri suç işlememiş. Anayasa’nın kapatmayla ilgili hükümleri açık. Bir partiyi devamdan kapatabilmek için, belli şartların oluşması lazım. Yorum yaparak, kapatma şartlarını genişletmek doğru değildir. FP, hiçbir partinin devamı değildir. Bir grup insanın, Mücahit Erbakan’ diye bağırmalarını önleyemezsiniz. Mağdurlar hep sevilmiştir. Kongreyle ilgili olayları kapatma sebebi olarak yorumlarsanız, bu devamdan olamaz. Ancak odaktan kapatma sebebi olarak yorumlanabilir. Savcının bu konudaki görüşü yanlıştır." 
     



 SİYASET 


















</TEXT>
</DOC>
