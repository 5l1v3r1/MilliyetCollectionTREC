<DOC>
<DOCNO> 21899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/spor/ysen.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kirli düşünceler 
</HEADLINE>
<TEXT>

     ERDOĞAN ŞENAY 

     Derwall - Mustafa Denizli ikilisiyle başlattığımız "yerli antrenör ihtilali" bütün verimliliğiyle yoluna devam etmekte. 
     Fatih Terim’in, Cim - Bom’da yarattığı müthiş sonuçlar ve Galatasaray’ın, "Dünya markası takım" haline gelmesi ise ülkemizde yüzyıllarca unutulmayacak bir "yüz akı"dır futbol dünyamızda... Şu satırların yazarı, Terim’in kurmakta olduğu çağdaş takımın krampon seslerini daha 1996’da sezinlemiş, "GALATASARAY 2000" başlığıyla yazdığı yazıda Cim - Bom’un dört yıllık "önlenemez yükselişini" teknik gerekçeleriyle birlikte yorumlamıştır saygın okurlarına... Bu yıl Terim’sizliğin sancılarıyla kıvranan Sarı - Kırmızılı camiadaki sıkıntılar çok doğaldır... Çünkü dört yılda Fatih’ten sıkılan ve başarıları paylaşma yarışında hırslanan birkaç tane egoist yönetici Terim’in ipini kesip, onu kırık bir kalple İtalya’ya göndermişler, ancak bu işin arkasından gelecek teknik zorlukların ne denli ağır olacağının hesabını hiç bilememişlerdir. 
     "Lucescu da bu işi becerir" kehanetini ileri sürenler, Fatih’in Galatasaray’da neleri başardığının farkında bile olmayan ağzı purolu adamlardır. Transferlerdeki yanlışlarının getireceği dolar hasarları hazretlerin teknik konudan çok daha ötedeki yanlışları olarak dökülecektir önlerine. Dört yıl süren Galatasaray kasırgasındaki hasarların bütün sorumluları bu işi çok iyi bildiklerini zanneden, "hiç bilmezlerdir". 
     Ancak Galatasaray taraftarı olayları soğukkanlılıkla karşılamalı ve geçmiş dört yılın çılgın başarıları ile haklı övünçler içinde yaşamalıdır. Çünkü Milan, Ajax, Real Madrid, Juventus, Manchester United, Bayern Münih gibi futbol devlerinin de bir zamanlar birkaç yıllığına yıldızlaşıp, sonrasında sönük düştükleri hiç unutulmamalıdır. 
     Çünkü Dünya’ya Tanrı bazı insanları "yokları var etmek için" gönderir ve milyonlarca insan bu kişilerin başarıları ile övünçlenir... Ancak bazı bozguncular da değişik beyin arızalarına rağmen başaranları al aşağı etmek için uğraşırlar ve maalesef kendi "kirli düşünceler"iyle iyiyi bozarlar. 
     Ancak tüm bunlardan sonra beni sevindiren o dur ki, artık üç büyüklerimiz daha da yücelmek istiyorlarsa, çalacakları kapı yerli hocalarımızınki olacaktır. Aksinde ısrar edenlerin durumu ise ortadır ve düzeltmeleri de çok zordur. 
     



 SPOR 





























</TEXT>
</DOC>
