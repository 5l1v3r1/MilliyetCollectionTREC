<DOC>
<DOCNO> 5645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sontur03.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk "DGM Savcısı Şalk hakkında soruşturma değil inceleme yapılıyor" 
</HEADLINE>
<TEXT>

     Adalet Bakanı Hikmet Sami Türk, ''Kanunlarımızda halen idam cezasının varlığı, bizim suçluların iadesi konusunda karşılaştığımız engellerden biri olarak ortada durmaktadır''dedi. 
     Bakan Türk, Federal Almanya Cumhuriyeti Adalet Bakanı Herta Daeubler Gmelin'in resmi davetlisi olarak bu ülkeye gitti. 
     Türk, hareketinden önce Atatürk Havalimanı'nda yaptığı açıklamada, 3 milyona yakın Türk'ün yaşadığı Almanya ile ilişkilerin büyük önem arz ettiğini söyledi. 
     Daha sonra gazetecilerin sorularını yanıtlayan Adalet Bakanı Türk, şu anda Almanya ile adli ilişkilerin iyi düzeyde olduğunu, ancak suçluların iadesi konusunda bazı sorunlar bulunduğunu söyledi. Türk, bunun da Türkiye'nin iadesini istediği suçluların bu ülke tarafından ''siyasi suçlu'' kabul edilmesinden kaynaklandığını belirtti. 
     İdam cezasıyla ilgili bir soru üzerine, Türkiye'de idam cezasının 1984 yılından bu yana fiilen uygulanmadığını hatırlatan Bakan Türk, şöyle dedi 
     'Son olarak da 23 Nisan 1999 tarihine kadar işlenmiş suçlardan dolayı verilmiş cezaların infaz edilmeyeceği belirli istisnalar dışında 4616 sayılı kanunla hükme bağlanmıştır. Dolayısıyla Türkiye'de fiilen idam cezası uygulanmamaktadır. Ama kanunlarımızda halen idam cezasının varlığı, bizim suçluların iadesi konusunda karşılaştığımız engellerden biri olarak ortada durmaktadır. Bu nedenle idam cezasının kaldırılması sorununu sadece bu cezanın çağdaş olup olmadığı, caydırıcı olup olmadığı yönünde değil, aynı zamana suçluların takibini güçleştiren yönüyle de soğukkanlı bir şekilde değerlendirmek gerekir.'' 
     Türk, bir başka soru üzerine de milletvekili Fevzi Şıhanlıoğlu'nun ölümünün çok üzücü bir olay olduğunu belirterek, bu tür olayların bir daha yaşanmaması için herkesin bu olaydan ders çıkarması gerektiğini kaydetti. 
     Ankara DGM Cumhuriyet Savcısı Talat Şalk hakkında başlatılan incelemeye ilişkin bir soru üzerine Bakan Türk, şunları söyledi 
     'Başlatılan soruşturma değil, şu anda incelemedir. Bilindiği gibi anayasamızın 144. maddesine göre hakim ve cumhuriyet savcılarının yaptıkları işlemlerin kanunlara, tüzüklere , yönetmelik ve genelgelere uygun olup olmadığının denetlenmesinde Adalet Bakanlığı'nın izni ile Adalet Bakanlığı müfettişleri yetkilidir. Bu çerçevede başlatılmış bir inceleme söz konusu. Anılan uluslararası kuruluşlarla ilgili yazışmalar Adalet Bakanlığı ve Dışişleri Bakanlığı kanalıyla yapılması gerekirdi. Bu açıdan bir inceleme ve gerektiğinde bir soruşturma başlatılmıştır. Ancak soruşturmanın esasıyla ilgili olarak hiçbir müdahale söz konusu değildir. Bu soruşturma, Türkiye'de yolsuzluklarlamücadelenin önemli bir parçasıdır. Ama bütün işlemlerin kurallara uygun olarak yürütülmesi gerekir. Ayrıca bu çeşit görevlerde bulunan insanlar da dilediklerini yapmak anlamında özgür değildirler. Herkes görevini kanunların çizdiği çerçeve içinde yürütmekle hükümlüdür.'' 
     Edirne ''F'' tipi cezaevinde bir mahkumun kendisini yakmasıyla ilgili soruya da Türk, ''Maalesef gazete sayfalarını tutuşturarak kendisini yakmaya teşebbüs etti. Şu anda hastaneye kaldırılmış durumda. Bu da bir süreden beri cezaevlerimizde devam eden açlık grevleri ve ölüm oruçlarının, nasıl gençlerimizin bu ülkeye yararlı insanlar olabilecekken yanlış yollara itildiğini gösteren bir olaydır'' karşılığını verdi. 
     Açlık grevleri ve ölüm oruçlarının en kısa sürede sona erdirilmesini beklediğini ifade eden Türk, ''Bunlarla hiçbir şeyin elde edilmesi mümkün değildir. Bu cezaevlerinin kapatılması isteği başta olmak üzere yürütülen bu açlık grevleri hiçbir amaca hizmet etmemektedir'' dedi. 
     Fransız Meclisi'nde kabul edilen sözde Ermeni soykırım yasasına ilişkin soruyu da Türk, şöyle yanıtladı 
     'Bizim dünyaya gerçekleri anlatmamız gerekir. Bugüne kadar sadece savunma konumunda kaldık. Olayların nasıl başlatıldığını ve Ermenilerin hangi zulümleri yaptığını, nasıl bir soykırım uyguladıklarını, emperyalizmin daha önce barış içinde yaşayan insanları nasıl birbirine düşürdüğüne dünyayı anlatmamız gerekir.'' 
     İstanbul Barosu'nun düzenlediği forumla ilgili soru üzerine de Türk, avukatların mesleki sorunlarını birlikte tartışmasının doğal olduğunu belirterek, şunları kaydetti 
     ''Baroların görevi, ortak mesleki sorunları kamu yararına uygun bir şekilde çözmek, geliştirmek mesleki öz denetimi yapmak, meslek sorunlarına çözüm bulmaktır. Ancak savunma mesleğine herhangi bir kısıtlama getirilmesi söz konusu değildir. Cezaevlerine girişte birtakım kontroller yapılmaktadır. Bu herkesin güvenliği bakımından söz konusudur. 
     Ayrıca, bu arada İstanbul Barosu'na karşı başlatılan bir işlem var.Bilindiği gibi İstanbul Barosu Başkanı, aylarca 'F' tipi cezaevlerine karşı çok yoğun bir kampanya yürütmüştür. Bu kampanya tamamen haksız gerekçelere dayanmaktaydı. Ancak bu kampanya öylesine etkili olmuştur ki, 'F' tipi cezaevlerinin kaldırılması istemiyle açlık grevleri ve ölüm oruçlarının sona erdirilmesi ikna sürecinde İstanbul Barosu Başkanı da yer aldığı halde etkili olamamıştır. Barolar, diğer kamu niteliğindeki meslek kuruluşları gibi kuruluş amaçları doğrultusunda çalışmak zorundadır. Kuruluş amaçları dışında çalışan kamu kurum niteliğindeki meslek kuruluşlarının sorumlu organlarının görevlerine, Anayasa'nın 135. maddesi gereğince kanunun belirlediği yetkili merciinin veya cumhuriyet savcılarının istemi üzerine yenileri seçilmek üzere mahkemece son verilir. Ancak İstanbul Barosu, kendisini bu konuda savunacaktır. Bu konuda karar verecek olan bağımsız mahkemedir.'' 
     Adalet Bakanı Türk, 9 Şubat Cuma günü yurda dönecek. 




</TEXT>
</DOC>
