<DOC>
<DOCNO> 4348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/son/sondun07.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan kaçan mühendisin iddiası "Saddam'ın 2 nükleer bombası var" 
</HEADLINE>
<TEXT>

     İngiltere'de yayınlanan The Sunday Telegraph gazetesi, Irak'tan kaçarak Batı'ya sığınan bir askeri mühendisin, Irak lideri Saddam Hüseyin'in elinde patlamaya hazır iki nükleer bombanın bulunduğu ve yeni bombaların yapılmasına yönelik çalışmaların sürdüğü yolundaki iddialarına yer verdi. 
     BM silah müfettişlerinin ülkeyi terketmesinden bir yıl sonra Batı'ya kaçtığı belirtilen ve adı gizli tutulan askeri mühendisin, son ana kadar silah programı üzerindeki çalışmaların içinde bulunduğu öne sürülüyor. 
     Halen bir Avrupa ülkesinde gizlenen bu kişinin ifadelerinin uluslararası silah ve güvenlik uzmanları tarafından incelemeye alındığını yazan gazete, "Zira bu ifade Irak diktatörünün nükleer silah geliştirme çalışmalarının halen hazırlık safhasında bulunduğu diğer raporlarla tam bir çelişki yaratıyor. Batı, Saddam'ın silah geliştirme çalışmalarının UNSCOM BM'nin silah denetleme komisyonu müfettişlerinin Irak'taki çalışmaları yüzünden geciktiğine inanıyordu. Bu yeni ifade bu inanışı kökünden değiştirmeye aday" yorumunda bulundu. 
     Irak'tan kaçan askeri mühendise göre, bombalar Irak'ın kuzeydoğusunda, İran sınırındaki Hemrin bölgesinde yapılıyor. En az ikisinin kullanıma hazır olduğunu öne süren askeri mühendise göre, UNSCOM müfettişlerinin Irak'a gelmelerinden önce 47 olan bomba yapımıyla ilgili fabrika sayısı 64'e ulaştı. Güvenlik uzmanları, ifadenin doğru olabileceğine Hemrin'in gerçekten de çok iyi korunan bir bölge olması nedeniyle ihtimal veriyor. Irak'tan kaçan askeri mühendis de bunu doğrularken, bölgenin özel şekilde korunduğunu ve yer altında da pek çok sığınak kazıldığını belirtiyor. Askeri mühendise göre, proje hakkında bilgi sahibi olanların sayısı da kısıtlı. Mühendis, Saddam'ın en yakın danışmanlarından Abd Hmud'a bağlı olarak yapılan çalışmaların başındaki General Raad İsmail'in gelişmeleri doğrudan bu kişi aracılığıyla Saddam Hüseyin'e iletiyor. 
     



</TEXT>
</DOC>
