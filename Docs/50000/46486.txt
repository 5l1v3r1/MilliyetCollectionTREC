<DOC>
<DOCNO> 46486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sondun02.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bugün Cuma... Pakistan'da gösterilerden korkuluyor... 
</HEADLINE>
<TEXT>

     Pakistan Devlet Başkanı Pervez Müşerref'in, askeri iktidarının 3'üncü yılının başladığı güne denk gelen bugün, ülke genelinde yapılacak gösterilere karşı düzeni askeri birliklerle korumaya çalışacağı belirtildi. 
     Müşerref'in 12 Ekim 1999 tarihindeki darbesinden sonra, İslamabad'da ilk kez Pakistan televizyonu ve radyosu da dahil olmak üzere bazı kritik bölgelere askeri birlikler konuşlandırıldı ve sığınaklar oluşturuldu. 
     Pakistan genelinde dini grupların çağrısıyla yapılacak gösterilerin özellikle Keta ve Peşaver kentlerinde sert geçmesi bekleniyor. 
     Kaynaklar, Amerikan ve İngiliz birliklerinin gelişinin basına yansıdığı Belucistan eyaletinde bulunan Keta'da, göstericilerle güvenlik birimlerinin çatışmasına ve bazı can kayıpları olmasından endişe ediliyor. 
     Keta'da daha önce yapılan eylemler, başka kentlere kıyasla daha radikal geçmiş ve bazı göstericiler hayatlarını kaybetmişti. 
     Gergin kent Keta'da bugün güvenliği sağlama görevi, polis yeterli görülmeyerek ağırlıklı olarak Pakistan ordusuna verilirken, bir süre önce bu kentteki tüm uçaklarını çeken Pakistan Havayollarının ardından, Pakistan Hava Kuvvetleri'ne ait uçakların da güvenlik gerekçesiyle Keta'daki uçaklarını geri çektiği öğrenildi. 
     
     Güvenlik önlemleri 
     Pakistan genelinde alınan güvenlik önlemleri çerçevesinde, makineli tüfeklerle donatılmış askeri araçlar kentlerde devriye gezerken, halk üzerinde etkili olduğu bilinen özel birliklerin de göstericilere karşı kullanılacağı belirtiliyor. 
     Bu arada, ardı ardına yapılan bomba ihbarları nedeniyle okullarda ders yapmanın mümkün olmaması üzerine Pakistan yönetimi, okulları 21 Ekim gününe kadar kapatma kararı aldı. 
     Öte yandan, Pakistan yönetimi, gösterilere katılan Afgan mültecileri sınır dışı etmekle tehdit ediyor. Afgan mültecilere, kamplarında ya da köylerinde kalmaları tavsiye edilerek, gösterilere katılmaları durumunda aileleriyle birlikte anında sınır dışı edilecekleri uyarısında bulunuluyor. 
     Radikal dinci grupların çağrısı üzerine yapılacak gösterilere şimdiye kadar Afgan mültecilerin katılmadığı görülüyor. 
     






</TEXT>
</DOC>
