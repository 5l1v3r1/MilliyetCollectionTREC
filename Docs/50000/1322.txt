<DOC>
<DOCNO> 1322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/spor/ycup.html </URL>
<DATE> 2001/01/09/ </DATE>
<TIME>  </TIME>
<AUTHOR> İSLAM ÇUPİ  </AUTHOR>
<HEADLINE>
Milliyet ve spor sayfası 
</HEADLINE>
<TEXT>

     İSLAM ÇUPİ 

     Milliyet spor sayfası 45 yıldır durduğu arka vitrinden alınarak ceridenin içlerine kondu. Ölümsüz Namık Sevik’in liderliğinde başlayan sporda vitrin sayfa geleneği Bab -ı Ali’de şimdilik nihayete erdi. Milliyet Genel Yayın Yönetmeni Mehmet Y.Yılmaz yaptığı açıklamada, "bu değişiklik geçici olabilir" demesine rağmen, gazetelerin üçüncü bin yılın başlangıcında yeni arayışlara ve değişikliklere girmesini son derece doğal saymak gerekir. 
     İtiraf etmek lazım ki, ne 50 yıl önceki dünya kaldı, ne 50 yıl önceki İstanbul var, ne de Abdi İpekçi gazeteciliği ve Namık Sevik spor sorumlu müdürlüğü var. 50 yıl önceki sporcular ve idarecilerin mevcudiyeti, o dönemdeki sporcu ve futbolcu ciddiyeti, olayların kıpır kıpırlığı, sunuş ustalığı, okurun spor sayfası ile kenetlenişi bir başka tiryakilik ve bir başka güzellikti. O zaman yılın sporcusu anketine yüzbinlerce oy gelir, onlar günlerce sayılırdı. Şimdi ise her şey internete hapsedilmiş ve saklanmış. Eskiden futbol yazarı gündüz oynanan maçı seyreder gazetesine gelir, önüne bir kahve koyar, uzun uzun düşünür ve oya gibi işlenen bir maç yazısı veya keyifli kritikler yazardı. Şimdi geceleri telefon başında kopuk kopuk seyrettiği maçı aceleye gelmiş hiçbir kelime terazisine sokulmayan kritiğini kaleme alıyor, o lezzetli ciddi bir öyküye benzeyen maç yazıları sizlere ömür hiç yazılmıyor. Spor sayfalarındaki kalitesizlik, fikir erozyonu, yazılardaki yozluk gözle görünür düzeye geldi. 
     50 yıl önce bir idareci bir sporcu yapılacak bir konuşma için sıranın kendisine gelmesi için aylarca bekler, bir gazetecinin kendisiyle röportaj yapması için soyunma odalarında bildiği duaların hepsini ederken, günümüz yönetici ve sporcusu herşeyi profesyonelleşmiş bir tavırla gazetecinin önüne lütfen çıkıyor ve benim röportaj fiyatım üç bin dolar diyebiliyor. Herşey 50 yıl önce meydandayken günümüz teknik direktörleri idman sahasını basına kapatıyor ve futbolculara, gazetecilerle konuşma yasağı koyuyor. 50 yıl önce bir genel yayın müdürü 10 bin lira maaş alırken, bir spor yazarı da 1200 lira aylık alıyor, ikisinin maaş farkı bugünkü kıyamet noktasını göstermiyordu. 
     Günümüz gazeteciliğinde değişim bu kadar süratli oldukça, gazete ve adam kalitesine dikkat edilmedikçe tepedeki insanların sayfa değişikliği ve sayfa transferini çabuklaştırmaları doğal sayılacak ama Milliyet gazetesi yazı bohçası olma niteliğinden kurtulamıyacaktır. Sporun getirdiği insan profesyonelliği öbür sahalardaki inanılmaz değişimler her gün öyle bir üst sınıra gelecek öyle yaygınlaşacaktır ki, önümüzdeki 50 yılda gazetelerin hepsinin konu ve başlıkları başka bir görüntü içine sokulacak, cerideler tedavülden kalkacaktır. 
     


 SPOR 




























</TEXT>
</DOC>
