<DOC>
<DOCNO> 41444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sonspo24.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Başarı için sadece para yetmez..." 
</HEADLINE>
<TEXT>

     Galatasaray Teknik Direktörü Mircea Lucescu, SS Lazio ile yarın çok önemli ve çok zor bir maç yapacaklarını söyledi. 
     İki takımın da grubun favorisi olarak gösterildiğini kaydeden Rumen teknik adam, Florya Metin Oktay Tesisleri'nde İtalyan gazetecilerin de katıldığı basın toplantısında şöyle konuştu 
     ''İki takım da güçlü. Galatasaray olarak geçtiğimiz sezon kendi sahamızda aldığımız iyi neticeleri sürdürmek istiyoruz. Rakibimiz çeşitli oyun sistemleri deniyor. Savunması ve orta sahası güçlü. Biz ise bu maça tam kadro olarak hazırız.'' 
     
     'Para yetmez' 
     Lucescu, İtalyan gazetecilerin, ''İtalyan takımları milyarlar harcıyor, ancak Avrupa kupalarında bir yerlere gidemiyorlar. Galatasaray ise çeyrek finale çıktı'' şeklindeki değerlendirmeleri üzerine de şunları söyledi 
     ''Bu tür başarılar sadece parayla olmaz. Başarı yürek ister. Biz kadromuzdan Okan ve Emre'yi İtalya'ya bedava kaptırdık. Ancak Ümit Davala'da bunu yaşamadık. 25 milyon dolara 1 oyuncumuzu satarsak, o zaman mutlu olacağım.'' 
     
     'Ümit lider olabilirdi' 
     Ümit Davala'nın takımın lideri olacak düzeye geldiğini kaydeden Lucescu, Galatasaray'ın ekonomik durumundan dolayı bu futbolcuyu AC Milan'a vermek zorunda kaldıklarını anlattı. 
     ''Çok önemli bir oyuncumuzu kaybettik'' diyen Rumen çalıştırıcı, ''Kendisi İtalya'da oynamayı hakediyor. Fatih Terim ile bu konuyu görüştük. Yeni takımında kendisine ilk 11'de yer bulacağına kuşkum yok. Ancak ben tabii ki Ümit'i kaybetmek istemezdim'' diye konuştu. 
     
     Yeniler... 
     Lucescu, takıma transfer edilen yeni oyuncular hakkında hiçbir zaman kötü konuşmadığını ifade etti. 
     Bu oyuncularla henüz 5 gün bir arada bulunduğunu kaydeden Lucescu, şöyle devam etti 
     ''Bu nedenle onlar hakkında bir şey söyleyemem. Jardel'i satmak zorundaydık. Bu transferden dolayı da 3 oyuncu aldık. Üçü de iyi futbolcular, ancak şu anda elimde 6 tane forvet oyuncusu var. Seçim yapmam zor. Ama zaman herşeyi gösterecek. Yalnız ben hiçbir zaman bu oyuncuları kötülemedim.'' 
     
     'Ortanın üzerindeyiz' 
     Rumen teknik adam, takım olarak ortanın üzerinde bir seviyede olduklarını kaydetti. 
     Takımdan şikayetinin bulunmadığını vurgulayan Lucescu, ''AS Roma ile oynadığımız özel maçta ve Şampiyonlar Ligi ön eleme karşılaşmalarında ortanın üzerinde bir futbol oynadık. Lig maçlarımızı da kazanıyoruz'' dedi. 
     Lucescu, bir soru üzerine de Antalyaspor maçında kötü futbol oynadıkların kabul ederek, ''Bu maçı kazanılmış saymıyorum. Çünkü çok kötüydük'' yanıtını verdi. 
     
     'İtalya'ya dönebilirim' 
     Basın toplantısında İtalyanca konuşan Lucescu, konuk gazetecilerin, ''İtalya'ya dönecek misiniz'' şeklindeki ısrarlı soruları üzerine de ''İtalya'da iyi kötü günlerim oldu. Tabii ki hatıralarım var. İtalya'dan kendi isteğimle ayrılmıştım. Tekrar dönebilirim'' diye konuştu. 
     Lucescu, Galatasaray'daki ekonomik sıkıntılar hakkındaki sorular üzerine ise ''Bu sıkıntılar Türkiye'deki ekonomik kriz ile paralel gidiyor. Bunlar aşılacaktır. Geçmiş yıllara ait borçlarımız var. Ancak Galatasaray bu borçlar nedeniyle başarılar elde etti'' diyerek sözlerini tamamladı. 






</TEXT>
</DOC>
