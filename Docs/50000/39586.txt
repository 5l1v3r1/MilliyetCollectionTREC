<DOC>
<DOCNO> 39586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/dunya/adun.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşa karşı SİVİL KALKAN 
</HEADLINE>
<TEXT>

Filistin’e giden çok sayıda yabancı barış gönüllüsü, kendilerini tankların ve askerlerin önüne atarak savaşı engellemeye çalışıyor 
     DIŞ HABERLER SERVİSİ 

     BM ve sözü geçen büyük devletler geniş çaplı bir savaşa dönüşme sinayalleri veren İsrail ile Filistin arasındaki çatışmalara kayıtsız kalırken uluslararası sivil kuruluşlar barış için harekete geçti. ABD ve Avrupa’dan çok sayıda hükümet dışı sivil toplum örgütü Filistin’e giderek İsrail askerleri ile Filistinliler arasına girmeye ve olası çatışmaları fiilen önlemeye başladı. 
     Barış gönüllüleri son olarak Kudüs yakınlarındaki Beyt Cala’da bir yetimhanede mahsur kalan 45 Filistinli çocuğu kurtardı. Hem İsrail, hem de Filistinli yetkililerle görüşmeler yapan barış eylemcileri kendilerini beş İsrail tankının önüne atarak İsrail birliğinin ilerlemesini durdurdu. Daha sonra yetimhaneye ulaşan siviller korku içindeki çocukları çatışma bölgesinden uzaklaştırdı. 
     
     Sayıları 300’ü geçti 
     Filistin kaynaklarına göre, ABD, İngiltere, Fransa ve İtalya’dan gelen barış eylemcilerinin sayısı son günlerde hızla arttı. "Uluslararası Dayanışma Hareketi, "Hıristiyan Barış Gönüllüleri Timi" ve "Siyah Kadınlar" adlı kuruluşlardan bölgeye ayak basanlar 300’ü geçti. Bu hızla giderse Gazze ve Batı Şeria’daki barış eylemcilerin sayısı yakında 1000’i aşacak. 
     Sivil barış eylemcileri yalnızca çatışan tarafların arasına girmekle kalmıyor, dostluk köprüsü kurmak için de çeşitli etkinlikler düzenliyor. Örneğin İsrail’in Yahudi yerleşimcilere ayırdığı bir arazide Filistinliler ve İsrailli gençler arasında bir futbol maçı düzenlendi. Ayrıca İsrail askerlerininin yollara kurduğu kontrol noktaları bu aktivistler tarafından sökülüyor. 
     
Ecevit Devreye girmeye hazırım      Başbakan Bülent Ecevit, İsrail - Filistin çatışmasında gelinen nokta nedeniyle üzüntü duyduğunu belirtti ve şiddetin diyalog yoluyla azaltılabileceğini vurguladı. Tarafları biraraya getirmeye hazır olduğunu belirten Ecevit, İsrail’in güç kullanmaya devam etmesinin iki ülke ilişkilerini olumsuz etkileyecebileceğine dikkat çekti. 
     İsrail’de yayımlanan Haaretz Gazetesi’ne verdiği demeçte tarafları biraraya getirmeye hazır olduğunu belirten Ecevit, şunları söyledi "Benim izlenimime göre, iki taraf da birbirine güvenmiyor, Türkiye’ye güveniyor. Bu nedenle iki tarafı yararlı bir diyalog için biraraya getirmeye hazırız. Görüşmeler için uygun koşulları sağlamak istiyorum." 
     



 DÜNYA 












</TEXT>
</DOC>
