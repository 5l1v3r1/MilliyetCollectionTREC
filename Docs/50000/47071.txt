<DOC>
<DOCNO> 47071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/guncel/gun07.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenazede Bakan’ı konuşturmadılar 
</HEADLINE>
<TEXT>

Sefaköy’de şehit edilen polislerin cenaze töreninde İçişleri Bakanı protesto edildi. Tekbir getiren bir grup şehit yakını da çevik kuvvet tarafından durduruldu 
     SERHAT ÜNAL, ERDEM ÖZTÜRK İstanbul 

     İçişleri Bakanı Rüştü Kazım Yücelen, Sefaköy’de şehit edilen polis memurları Köksal Bulut ve Mustafa Koçak için düzenlenen cenaze töreninde, "Kürsüden in", "Yalan konuşuyorsun", "Sana inanmıyoruz" diye bağıran bazı şehit yakınları tarafından protesto edildi. Yücelen protestolar üzerine konuşmasını kısa kesmek zorunda kaldı. İstanbul Emniyet Müdürlüğü’ndeki törene Yücelen, Emniyet Genel Müdürü Kemal Önal, Birinci Ordu Komutanı Orgeneral Çetin Doğan, İstanbul Valisi Erol Çakır, İstanbul Cumhuriyet Başsavcısı Ferzan Çitici, milletvekilleri ve çok sayıda askeri yetkili katıldı.Cenazelerin getirilmesi sırasında gözyaşlarına hakim olamayan şehit yakınları teröre lanet yağdırdı. 
     Şehitlerin cenazeleri götürüleceği sırada, tekbir getiren bir grup şehit yakını, "Ya Allah bismillah, Allahü ekber" diye slogan atmaya başlayınca, Çevik Kuvvet tarafından durduruldu. İkiye bölünen protestocuların yürümesine ve slogan atmasına izin verilmedi. Bu sırada bazı polis müdürleriyle protestocular arasında tartışma çıktı. 
     



 GÜNCEL 

















</TEXT>
</DOC>
