<DOC>
<DOCNO> 32939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/ekonomi/eko09.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövizde vadeli işlemler başlıyor 
</HEADLINE>
<TEXT>

     ANKARA Milliyet 

     Kur, fiyat ve faizlerde geleceğe yönelik belirsizliğin ortadan kaldırılmasını hedefleyen vadeli işlemler piyasasının başlatılması için gereken mevzuatta son adım atıldı. Vadeli işlemler piyasası işlem esasları ve piyasa üyelik koşulları belirlendi. Vadeli işlemler dövizde önce İstanbul’da başlayacak, ardından İzmir’e taşınacak. 
     Sermaye Piyasası Kurulu’nun SPK İstanbul Menkul Kıymetler Borsası İMKB Vadeli İşlemler Piyasası İşlem ve Üyeliğine İlişkin yönetmeliği, Resmi Gazete’nin dünkü sayısında yayımlanarak yürürlüğe girdi. Vadeli ve opsiyonlu işlem sözleşmelerinin özellikleri, işlem yöntemleri ve söz konusu sözleşmelerin asgari unsurları, sözleşmeye konu aracın niteliğine göre, borsa yönetim kurulu tarafından belirlenip, SPK’nın uygun görüşü ile saptanacak. Vadeli işlemler dövize dayalı olarak başlayacak. Aracı kurumlar ve bankalar piyasada ileri tarihlerdeki döviz kurlarını esas alan işlemler yapacak. Piyasa ile dövizdeki belirsizliğin büyük ölçüde ortadan kalkması bekleniyor. 
     



 EKONOMİ 






















</TEXT>
</DOC>
