<DOC>
<DOCNO> 23958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/dunya/dun01.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'ya baskı 
</HEADLINE>
<TEXT>

     Dış Haberler Servisi 

     Macaristan'ın başkenti Budapeşte'de dün yapılan NATO Bakanlar Konseyi ilkbahar toplantısı sırasında Türkiye, Avrupa Güvenlik ve Savunma Politikası AGSP konusundaki engellemesini kaldırması için özellikle Fransa ve Almanya'nın yoğun baskısı altında kaldı. 
     Oluşturacağı acil müdahale gücü için NATO altyapısı ve stratejik planlama olanaklarından koşulsuz yararlanmak isteyen Avrupa Birliği AB ile bu olanakların AB tarafından kullanılması sırasında söz hakkı isteyen Türkiye arasındaki sorun hakkındaki en sert açıklamalardan biri Fransa Dışişleri Bakanı Hubert Vedrine'den geldi. 
     Vedrine, basına yaptığı açıklamada, "Gerekçesi ne olursa olsun, bu projenin önündeki engeli kaldıracağız... Türkler bunu anlamalılar" diye konuştu. 
     Almanya Dışişleri Bakanı Josckha Fischer de ad vermeden Türkiye'yi kast ederek, "AB'nin güvenlik alanındaki yapılanma sürecini kimse engelleyemez" dedi. 
     Alman Dışişleri Bakanı, "Aski takdirde bir yanda NATO diğer yanda ise Avrupa gücü oluşur. Bu hem NATO'nun geleceğini töhmet altına alır, hem de fazla masrafa yol açar" diye konuştu. 
     
Türkiye yumuşuyor mu      Dışişleri Bakanı İsmail Cem'in dün Financial Times gazetesinde yayımlanan demecinde, Türkiye'nin "kullanımlarına katılmadıkça, NATO imkanlarının NATO dışına tahsisine izin vermeyeceğini" net bir dille açıklamasına rağmen, dün kulislerden sızan haberlerde Türkiye'nin pozisyonunu yumuşatmaya başladığının altı çizildi. 
     AFP'ye konuşan bir NATO yetkilisi "Türk tarafının pozisyonunda değişiklik var. Çıkmaz artık aşılmaz nitelikte değil" derken, NATO Genel Sekreteri George Robertson, "Kriz yok. Hatta bu konuda ilerleme var. Yakında daha da gelişme kaydedeceğimize eminim" ifadelerini kullandı. 
     NATO toplantısında yayımlanan nihai bildiride de bu konuya atıfta bulunularak, "Türkiye ve AB arasında AGSP konusundaki görüşmeler devam ediyor. İlerleme yönünde umut var" denildi. 
     
     



 DÜNYA 











</TEXT>
</DOC>
