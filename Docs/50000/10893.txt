<DOC>
<DOCNO> 10893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/son/sontur06.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Cem'den soykırım anıtına tepki "Densiz bir hareket" 
</HEADLINE>
<TEXT>

     Dışişleri Bakanı İsmail Cem, Fransa'nın başkenti Paris yakınlarındaki Sevr banliyösünde, sözde Ermeni soykırımı anısına anıt dikilmesinin, ''yanlış, densiz ve saygısız bir hareket'' olduğunu belirtti. 
     TRT'de yayınlanan ''Pazar Panorama'' programına konuk olan Cem, Ermeni soykırımı iddiaları, Balkanlar, Ortadoğu ve Türkiye-ABD ilişkileriyle ilgili soruları yanıtladı. Fransa'da yerel seçimlerin olduğuna dikkati çeken Cem, sözde Ermeni soykırımı konusunun politik hesaplar için istismar edildiğini kaydetti. Cem, Ermeni toplumunun bir bölümünün ise ''kendi beraberliğini, tarihi husumetten çıkartma zaafına sahip'' olduğunu söyledi. 
     Cem, bir soru üzerine, ABD'nin Ortadoğu politikalarının henüz netlik kazanmadığını ifade ederek, ''İsrail seçimleri, Ortadoğu'da işi zorlaştırıcı bir etken gibi gözüküyor'' diye konuştu. 
     Türkiye'nin iki tarafla da temaslarının sürdüğünü söyleyen Cem,Türkiye'nin taraflar ihtiyaç duydukça sürecin içinde bulunacağını kaydetti. Cem, ABD-Türkiye ilişkilerinde şu anda iki konunun ön plana çıktığını belirterek, ilk konunun Kıbrıs olduğunu ve ABD'nin bu konudaki politikalarını beğenmediğini söyledi. 
     Cem, şunları kaydetti 
     'ABD'nin Kıbrıs politikalarını beğenmiyorum. Daha objektif bir tavır bekliyorum. ABD'nin Kıbrıs politikası, Yunanistan ve Kıbrıs Rum Kesimi'nin tezlerine Türkiye'yi ikna etmek olmamalıdır.'' Cem, Türkiye-ABD ilişkilerindeki bir diğer önemli konunun ise Irak'a uygulanan ambargo nedeniyle Türkiye'nin uğradığı zararların giderilmesi olduğunu belirtti. Cem, Türkiye'nin ABD'den bu konuda daha fazla destek beklediğini söyledi. 
     




</TEXT>
</DOC>
