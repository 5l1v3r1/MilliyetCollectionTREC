<DOC>
<DOCNO> 45544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/yazar/sazak.html </URL>
<DATE> 2001/10/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ecevit'i sarsan krizler 
</HEADLINE>
<TEXT>

     Üç partili koalisyonu yönetmenin zorluğundan söz ederken "çok sarsıntılar geçirdik" diye yakınıyor Başbakan Ecevit. 
     Sıralıyor 
     Büyük depremler, iki mali kriz ve ağustosta ekonomide "olumlu" kimi sinyaller alınırken 11 Eylül'de ABD'de yaşanan terörist felaketin Türkiye üzerindeki etkileri. 
     Dünya sarsılırken Ankara'nın 22 Şubat'tan bu yana inşa etmeye çalıştığı yeni dengeler de altüst oluyor. 
     Savaş rüzgarları, ekonomideki düzelme umutlarını ABD'nin yapacağı operasyon sonrasına erteliyor. Ve ne yazık ki Bush yönetimi dahil, olası harekatın sonuçlarını henüz kimse göremiyor. 
     Başbakan Ecevit de gelişmeler konusunda temkinli. 
     Milliyet TIR'ıyla Anadolu'ya giden yazarlar olarak gezinin ilk bölümünü başkentte Ecevit ziyaretiyle noktaladık. Bölgesel izlenimler ve sektörel sorunlar yansıtıldıktan sonra "sıcak gündem"e geçildi. ABD Savunma Bakanı Rumsfeld Ankara'dan yeni ayrılmıştı. Ecevit'le görüşürken Körfez Savaşı anıları canlandı. O dönemde ABD Dışişleri ve Savunma bakanları daha Washington'dan havalanmadan - petrol boru hattını kesmek gibi - jestler yapılır ve CNN'den açıklanırdı. Ertesi gün kabine üyeleri bir araya geldiğinde Özal'ın sözel olarak kapattığı "vana"nın gerçekte nasıl kapatılacağı tartışılırdı 
     Ecevit'e ABD Savunma Bakanı'nın verdiği bilgiler çerçevesinde "neler olabileceği" soruldu. Başbakan, bir "dayatma" söz konusu olmadığını anlattı. Birden çok koalisyon oluşturulabileceğine dikkat çekti. 
     Harekat şimdilik Afganistan üzerinde yoğunlaşacağa benziyordu ancak Ecevit'e göre "Tek bir teröristi ya da grubu hedef alan bir askeri operasyonda Usama bin Ladin gitse bile Afganistan'da Taliban rejimi değişmedikçe militan köktendinci tehlikenin Orta Asya cumhuriyetleri ve Türkiye açısından tehdit oluşturmaya devam edeceği" gerçeği iyi görülmeliydi. 
     Körfez politikasından farklı olarak "Saddam'ın devrilmesini Irak'ın iç sorunu" sayan Ecevit bu defa Afganistan'da Taliban'ın gitmesini istemekle ABD ve Bush yönetiminin stratejisine daha yakın duruyor. 
     Dünyadaki savaş rüzgarları ne kadar çabuk dağılırsa, dibe vuran ekonomi nedeniyle hükümete ve kendisine yönelik tepkileri frenlemekte zorlanan Başbakan'ın buna en çok sevinen kişi olacağı kesin. 
     Asıl ekonomideki savaş Bülent Bey'i yormuş. 
     Milliyet TIR'ı önünde fotoğraf çektirirken, meslekten gazeteci Başbakan'ı "ikinci tur" gezilere davet ettik. 
     "Yoksa benim politikayı bırakmamı mı istiyorsunuz " diye takıldı. Gazeteci kimliğiyle Türkiye'nin nabzını tutan Bülent Ecevit, neden olmasın 
     
     







Aşk nedir .. 


Devleti değil özel sektörü küçülttük’ 


Ankara'dan Siyasette bir dönem kapanıyor 


Tır Başbakanlık'ta 


Ecevit'in sonbaharı 


Başbakan eğitime yabancı 


"Öteki tehlike'ye dikkat " 


Aşkın ömrü kaç yıldır 


Demokrasi nedir 


Ecevit'i sarsan krizler 


Ankara küçülmeden Türkiye büyüyemez 


İnsan 10100.0.10.01.1.1010 


Anayasanın Hikayesi - 2 


Dolar, IMF, G - 7 derken kafam fena karıştı 


Herkes dertli Ecevit bile .. 


</TEXT>
</DOC>
