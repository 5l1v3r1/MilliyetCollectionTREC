<DOC>
<DOCNO> 20035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sontur09.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Toplu sözleşme zirvesinde" taraflar birbirini dinledi 
</HEADLINE>
<TEXT>

     Türk-İş Genel Başkanı Bayram Meral, yaklaşık 450 bin işçi adına yürütülen toplu iş sözleşmesi görüşmelerinde, daha önce talep ettikleri ücretlere yüzde 5 oranında refah payı eklenmesinden vazgeçebileceklerini belirterek, ''Onun ötesinde yapacağımız hiçbir şey yok. Taleplerimiz, tekliflerimiz aynen yerinde duruyor'' dedi. 
     Meral, devlet bakanları Kemal Derviş ve Mehmet Keçeciler, Maliye Bakanı Sümer Oral ile Hazine, Maliye, TÜHİS, Kamu-İş bürokratları ile yaptığı görüşmenin ardından gazetecilere yaptığı açıklamada, görüşmede, taleplerini bir kez daha bakanlara ilettiklerini söyledi. 
     SSK tavan ve taban prim ücretlerinde büyük artışlar olduğunu, vergi diliminin 1 Nisan'dan itibaren yüzde 15'ten yüzde 20'ye çıktığını anamsatan Meral, bu artışların, çalışanların ücretlerinde yüzde 5 azalmaya neden olduğunu, bu yöndeki görüşlerini bakanlara ilettiklerini ifade etti. 
     Türk-İş teknik uzmanları ile Maliye ve Hazine uzmanlarının bu akşam biraraya gelerek, yeniden toplu iş sözleşmesi görüşmelerini değerlendireceklerini bildiren Meral, burada ortaya konulacak tablonun, yarınki Türk-İş Başkanlar Kurulu'nda değerlendirileceğini kaydetti. 
     Devlet bakanları ile Çarşamba günü bir kez daha biraraya gelerek sorunu çözmeye çalışacaklarını vurgulayan Meral, kendilerinin ayrıca, ''ücretlerin dışında iş güvencesi yasa tasarısının çıkması konusunda ısrarcı olduklarını, hükümetin de buna sıcak baktığını'' söyledi. 
     Meral, özelleştirme uygulamalarından dolayı işten çıkarılan işçilerin başka kurumlara yerleştirilmesi ve resen emeklilikten duydukları kaygıları devlet bakanlarına ilettiklerini belirterek, bakanların resen emeklilik konusunda bir sıkıntı yaşanmayacağını kendilerine söylediklerini ifade etti. 
     Meral, şöyle devam etti 
     ''Umuyorum ki bizim ortaya koyduğumuz talep ve teklifler dikkate alınır. Bugün akaryakıta, şekere, ekmeğe, çaya zam yapıldı. Yani, A'dan Z'ye her şeye zam yapıldığı bir ortamda, bunca kuruluş ve kurumun hibe edilmeye çalışıldığı bir ortamda, batan ve hortumlanan bankaların faturası çalışanlara çıkarılmamalıdır. Bunun üzerinde durduk. Bunu hükümete ilettik. Umuyorum ki hükümet de bunu değerlendirecek ve sorunu masa başında çözecektir.'' 
     
     






</TEXT>
</DOC>
