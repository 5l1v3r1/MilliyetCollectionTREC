<DOC>
<DOCNO> 24873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/guncel/gun03.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kore ile CASA işbirliği 
</HEADLINE>
<TEXT>

Kıvrıkoğlu, Çin’den sonra Güney Kore’ye geçecek. Güney Kore’de, pilotların eksikliğini vurguladığı CN - 235 CASA simülatörlerinin üretimi ve satışını görüşecek 
     UTKU ÇAKIRÖZER Ankara 

     Genelkurmay Başkanı Orgeneral Hüseyin Kıvrıkoğlu, altı günlük Uzak Doğu gezisi kapsamında gideceği Güney Kore’de, iki ülkenin de ihtiyacı olan CN - 235 CASA simülatörlerinin üretimi konusunu görüşecek. Gezisinin ilk durağı olan Pekin’e dün ulaşan Kıvrıkoğlu, burada Türkiye’nin Çin’le beraber yürüttüğü projelerde yaşanan bazı aksaklıkların giderilerek, işbirliğinin devam ettirilmesi yönünde temaslarda bulunacak. Çarşamba günü Güney Kore’ye geçmesi beklenen Kıvrıkoğlu, burada da karşılıklı işbirliğinin arttırılması için görüşmeler yapacak. 
     Kıvrıkoğlu’nun Güney Kore gündeminde, bu ülkeye CASA simülatörü satışı yer alıyor. Dört ay içinde yaşanan üç CASA kazası sonrası, pilotların eksikliğini vurguladıkları CN - 235 simülatörünün üretimi için Havelsan’da proje başlatıldığını anlatan Genelkurmay kaynakları, simülatörlerden Güney Kore’ye de satılmasının gündemde olduğunu belirtti. Havelsan’da üretilecek ilk simülatörün, Hava Kuvvetleri Komutanlığı’na teslim edileceğini, simülatörlerin CASA kullanan diğer ülkelere satışı için de yoğun çaba harcanacağını aktaran yetkililer, "Güney Kore 12 CASA kullanıyor. Onlara da bir simülatör satma konusunda görüşmeler başladı. Bu satıştan yaklaşık 15 milyon dolar gelir bekliyoruz" diye konuştu. 
     
Fırtına’nın namlusu      Kıvrıkoğlu, Güney Kore’deki temasları sırasında, bu ülkede üretilen 155 mm - 52 kalibre top namlusunun Türkiye’de üretimi için lisans temini konusunda da girişimlerde bulunacak. TSK, Almanya’nın insan hakları nedeniyle Türkiye’ye vermemesi üzerine Güney Kore’den getirttiği namluyu, Kara Kuvvetleri’nin yeni topçu sistemi olan Fırtına’ya takacak. 
     Öte yandan, ABD Savunma Bakanı Donald Rumsfeld’in Ankara ziyaretini Kıvrıkoğlu’nun Çin ziyareti sırasında gerçekleştirmesi dikkat çekti. 
     



 GÜNCEL 















</TEXT>
</DOC>
