<DOC>
<DOCNO> 8250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/ekonomi/eko05.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada tarihi çöküş 
</HEADLINE>
<TEXT>

Hisse senetleri yüzde 18.11 ile tüm zamanların en büyük kaybını yaşarken, dün 7.180 puandan kapanan endeks son 15 ayın en düşük değerine indi 
     ORHAN TEKEOĞLU 

     Borsa, son üç gündür tarihinde görülmemiş kayıplar yaşıyor. Pazartesi günü Cumhurbaşkanı Sezer ve Başbakan Ecevit arasında MGK toplantısında yaşanan krizin piyasalarda yarattığı panik dün doruk noktasına ulaştı. Piyasalardaki güven ortamı kayboldu. Repo faizi yüzde 7.500’e fırladı. Bankaların dövize olan talebi yeniden alevlendi. Uluslararası derecelendirme kuruluşları Türkiye’nin kritik bir noktada olduğunu ve notunun düşürüleceğini açıkladı. Piyasalar tarihi bir gün yaşarken, borsa tüm zamanların en büyük kaybına uğradı. Yabancılar ise hızla İMKB’den çıktı. 
     Borsa ilk seansta yüzde 12 düştü. Başbakan Bülent Ecevit DSP grup toplantısında yaptığı konuşmada, "Pazartesi günü Cumhurbaşkanı Sezer’den ekonominin ve programın yolunda olduğu yönünde bir açıklama yapmasını istedim. Ancak o böyle bir açıklamaya gerek olmadığını söyledi" ifadesini kullandı. 
     
     Panik arttı, borsa çöktü 
     Borsa, başbakanın bu konuşmasını siyasi krizin devam ettiği şeklinde algıladı. Nitekim endeks, ikinci seansın açılışıyla birlikte ilk üç dakikada 7.193 puana çakılarak yüzde 6.7’lik daha düşüş yaşadı. 
     Günü yüzde 18.11’lik düşüşle ve 7.180 puandan kapatan endeks, 8 Kasım 1999’dan bu yana geçen son 15 ayın en düşük düzeyine indi. Hisselerin son üç günlük değer kaybı yüzde 29.4’e ulaşırken, şirketlerin piyasa değeri de aynı sürede üçte bir fiyatına geriledi. 
     
     Acil çözüm bekleniyor 
     Uzmanlar, 1994 krizi dahil böyle bir krizin yaşanmadığını ve kimsenin önünü göremediğini belirterek, faizdeki ateşin düşmesine kadar borsadaki kan kaybın süreceğini kaydettiler. 
     Güven bunalımının aşılması için hükümetten acil çözüm beklediklerini söyleyen uzmanlar, endeksin 1 sentin altına inebileceğini vurguladılar. 
     
İMKB krizlerden kurtulamıyor      1986 yılında faaliyete geçen İMKB, kurulduğu yıldan bu yana birçok finansal ve siyasi krizin etkisinde kaldı. 
     1990 yılında patlak veren Körfez Krizi ile borsa beş ayda yaklaşık yüzde 50 düşüş gösterdi. 1994 yılında yaşanan finansal krizde ise borsa yüzde 60’ın üstünde kayba uğradı. O yıl derecelendirme kuruluşları Türkiye’nin kredi notunu da düşürmüşlerdi. Üç yıl sonra 1997’de Uzakdoğu’da başlayan ve tüm dünyayı etkileyen krizden İMKB dolar bazında yüzde 35 zarar gördü. İMKB geçen yıl kasım ayındaki finansal krizin etkisiyle bir ayda yüzde 50’lik düşüş gösterdi. Haftabaşında yaşanan Sezer - Ecevit kavgası ve ardından gelen finansal kriz de borsayı üç günde yüzde 30’luk kayba uğrattı. 
     
Lokomotiflerin üç günlük kaybı Hisse adı Düşüş Anadolu Efes -23.17 Akbank -30.77 Ak Enerji -22.58 Aksigorta -31.76 Alarko Holding -29.41 Alcatel Teletaş -27.72 Arçelik -33.93 Doğan Holding -36.36 Doğan Yayın H. -35.71 Enka Holding -29.85 Erdemir -32.08 Ford Otosan -29.63 Garanti Bankası -37.50 Hürriyet -35.96 İş GYO -26.92 İş Bankası C -23.53 Koç Holding -31.88 Migros -30.30 Netaş -34.38 Petkim -28.00 Petrol Ofisi -23.28 Sabancı Holding -29.21 Şişecam -34.31 Turkcel -30.26 Trakya Cam -33.77 Tansaş -35.81 Tofaş Fabrika -34.95 Tüpraş -27.19 Vestel -26.72 Yapı Kredi B. 33.67      


 EKONOMİ 














</TEXT>
</DOC>
