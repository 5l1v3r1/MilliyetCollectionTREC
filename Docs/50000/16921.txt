<DOC>
<DOCNO> 16921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sontur14.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'den Derviş'e tepki "Ankara sokaklarında şortla gezilir mi " 
</HEADLINE>
<TEXT>

     FP Genel Başkan Yardımcısı Lütfü Esengün, ekonomik programın üç günde ''Yalama olduğunu, cılkının çıktığını'' savundu. Devlet Bakanı Kemal Derviş'in Türkiye gerçeklerini bilmediği için çözümlerini de bilemeyeceğini ifade eden Esengün, ''Türkiye'yi tanımadığı hazırladığı programdan, Ankara sokaklarında şortla gezişinden belli'' dedi. 
     Esengün, Parlamento'da düzenlediği basın toplantısında, üç günlük uygulamanın piyasaların programa güvenmediğini gösterdiğini söyledi. Programın arkasında toplum ve hükümet desteği olmadığını öne süren Esengün, ''Bu program Hükümet'in programı değil, Hükümet'in Evet demeye mecbur kaldığı bir gayri milli belge. Hükümet bu haliyle programa sağdıçlık yapıyor'' diye konuştu. 
     Hükümet desteğinin olmadığının Derviş'in programı açıkladığı basın toplantısına bakanların katılmamasından da belli olduğunu kaydeden Esengün, şunları söyledi 
     ''Derviş'in yanında bakanlar değil, bürokratlar vardı. Bunlar Türkiye'yi batıran ekibin B takımı, özelleştirmeyi fiyaskoyla sonuçlandıran Özelleştirme yönetimi. Bu manzara karşısında millet bunlara niçin güvensin 
     Derviş Türkiye'yi bilmiyor, Türkiye gerçeklerini bilmiyor, Anadolu insanını, köylüsünü, esnafını, işçisini tanımıyor, bunların dertlerini, sorunlarını bilmediği için çözümlerini de bilmesi mümkün değil. Derviş'in Türkiye'yi tanımadığı, bilmediği hazırladığı programdan, Ankara sokaklarında şortla gezişinden belli.'' 
     Esengün, Türkiye'nin program uygulanması bahanesiyle çok önemli bir tehlikeyle karşı karşıya olduğunu ifade ederek, uluslararası sermayenin gözünü Türkiye'ye diktiğini söyledi. ABD eski Başkanı George Bush'la birlikte Türkiye'ye gelen heyetin amacının tespit olduğunu ifade eden Esengün,''Karşılaştığımız durum uluslararası sermayenin bir komplosudur, bu program diye uygulanmaya çalışılan ekonomik Sevr anlaşmasıdır'' dedi. 
     Esengün, Başbakan Ecevit'in ülkenin içinde bulunduğu durumun idrakinden yoksun olduğunu da savunarak, ''Olandan bitenden haberi yoktur. Yanlış bilgilendirilmektedir. Yoksa normal bir insanın bütün bu tepkilerden sonra görevini sürdürmesi mümkün değildir. Kendini idareden aciz bir kişinin bu dönemde Başbakanlık'ta devam etmesi veya ettirilmesi bir talihsizliktir'' diye konuştu. 
     Görevde bulunanların istifa ile herşeyin biteceğini sanmaması gerektiğini de söyleyen Esengün, önümüzdeki günlerde Yüce Divan'da yargılanan bakanlar olacağını ifade etti. Bir soru üzerine Esengün,Meclis'te gensoru ya da soruşturma önergesi vermelerinin görevleri olduğunu bildiklerini ancak bir süre daha izlemekten yana olduklarını söyledi. Esengün, bunlara gerek kalmadan Hükümet'in ''Kendi kendini yiyeceğini'' de savundu. 
     Basın toplantısında açlık grevleri ve ölüm oruçlarına da değinen Esengün, 14 kişinin öldüğü bir eylemde Hükümet'e, görev düştüğünü bildirdi. ''Bu konu Hükümet'in sorunu değil mi '' diye soran Esengün, bu işin sonunun nereye varacağını, toplumdaki huzursuzluğun hangi boyutlara varacağını sormanın hakları olduğunu kaydetti. FP'li Esengün, ''Ölüm için direnenlerin bu yanlışlarından vazgeçmeleri ve Hükümet'in de gereken önlemleri alması'' dileğinde bulundu. 




</TEXT>
</DOC>
