<DOC>
<DOCNO> 43197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sondun15.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban, Bush'un "Haçlı Seferi" nitelemesini kınadı 
</HEADLINE>
<TEXT>

     Afganistan'da yönetimi elinde bulunduran aşırı dinci Taliban hareketi, ABD Başkanı George Bush'un ülkesine yönelik saldırılara planladığı misillemeyi ''haçlı seferi'' şeklinde nitelendirmesini kınadı. 
     Taliban yönetiminin, ABD'deki saldırıların bir numaralı zanlısı olarak gösterilen Suudi terörist Usame Bin Ladin ile ilgili karar için düzenlediği ulema toplantısından çıkan fetvada, Bush'un açıklaması kınandı ve ''Ulema, saldırılarda ölen Amerikalılar için üzüntüsünü bildirir ve Amerika'nın Afganistan'a saldırmamasını ümit eder'' denildi. 
     ABD Başkanı George Bush, 11 Eylül'deki intihar saldırılarının ardından bu hafta başında yaptığı açıklamada, terörizme karşı ''haçlı seferi'' başlattığını, ancak bunun zaman alacağını, bu yüzden de Amerikan vatandaşlarının sabırlı olmasını istediğini söylemişti. 
     Beyaz Saray sözcüsü Ari Fleischer, daha sonra, Bush'un terörizmle mücadeleyi anlatırken, dinler savaşına işaret eden ve ''cihat'' anlamına da gelen ''haçlı seferi'' deyimini kullandığına pişman olduğunu ifade etmişti. Sözcü, Bush'un, ''haçlı seferi'' ifadesiyle, terörizmle mücadelenin çok geniş çaplı bir dava olduğunu anlatmaya çalıştığını söylemişti. 






</TEXT>
</DOC>
