<DOC>
<DOCNO> 33850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/dunya/dun02.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İran’da fahişe avı 
</HEADLINE>
<TEXT>

Meşhed kentinde seri fahişe cinayetlerine engel olamayan polis 500 fahişeyi gözaltına alarak kurtardı’ 
     DIŞ HABERLER SERVİSİ 

     İran’ın Meşhed kentinde hayat kadınlarına yönelik seri cinayetler işleyen katil veya katillerin geçtiğimiz pazar günü 19’uncu kurbanını alması üzerine, cinayetlerin önüne geçemeyen polis, çareyi "potansiyel kurbanları" tutuklamakta buldu. Meşhed’de 500 hayat kadını gözaltına alındı. 
     Kimliğini açıklamayan yerel bir kaynak, "polis, adliye ve sosyal güvenlik örgütü tarafından hazırlanan plan çerçevesinde, hayat kadınlarının, yargı erki tarafından, sosyal güvenlik kurumu bir yer sağlayıncaya kadar gözaltında tutulacağını" söyledi. 
     
     Mollaların işi mi 
     Hafta başında başlayan operasyonda daha önce fahişelikten sabıkası olan kadınların gözaltına alındığını belirten kaynak, operasyonun amacını, "şehri toplumsal sapmalardan temizlemek ve katili yakalamak" olarak açıkladı. 
     İran basını, Şii İmamlarından İmam Rıza’nın türbesinin bulunduğu, Horasan eyaletinin başkenti "kutsal" Meşhed kentinde son 1 yılda işlenen cinayetleri, toplumu "fuhuş ve çürümüşlükten temizlemeyi" amaçlayan aşırı dinci grupların işlediğini ileri sürerken, güvenlik yetkilileri şimdiye kadar bazı şüpheliler dışında kimseyi yakalayamadı. 
     Daha önceki 18 hayat kadınında olduğu gibi, pazartesi işlenen cinayette de kurban, kendi eşarbıyla boğularak öldürülmüştü. 
     Yasalara göre fuhuşun yasak olduğu İran’da, başta başkent Tahran olmak üzere birçok kentte, sık sık polisin bazı fuhuş evlerini bastığı, fuhuş şebekelerini çökerttiği haberleri yayınlanıyor. 
     
     Gençlere kırbaç 
     Bu arada, başkent İran’ın kuzey kesiminde, Veli Asr Caddesi üzerindeki Saye parkı önünde iş çıkışı saatinde, yaşları 20 ila 35 arasında değişen 14 kişiye, içki içmek ve kadınları rahatsız etmek suçundan 70 ila 80 arasında kırbaç vuruldu. Yine kuzeydeki Venek meydanında 8 kişi, aynı suçlardan halkın gözleri önünde kırbaçlandı. Böylece, Tahran’da son bir ay içinde 5. kez halk önünde topluca kırbaçlanma cezası uygulanmış oldu. 
     Son bir ay içinde yaygınlaşan bu uygulama, halkın yanı sıra İran’ın reformcu İçişleri Bakanı Abdülvahid Musevi Lari’nin de tepkisini çekmiş ve Lari, bu tür uygulamaların derin siyasi ve toplumsal etkileri olduğunu belirtmişti. 
     



 DÜNYA 












</TEXT>
</DOC>
