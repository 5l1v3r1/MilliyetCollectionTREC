<DOC>
<DOCNO> 29979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/sontur16.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Faruk Süren'e savcılıkta sahte fatura sorgusu 
</HEADLINE>
<TEXT>

     Galatasaray Kulübü Başkanı Faruk Süren, 3 ayrı şirketi adına 69 milyon 453 bin dolarlık naylon fatura aldığı iddiasına ilişkin Şişli Cumhuriyet Savcılığı'nda ifade verdi. 
     Süren, Şişli Cumhuriyet Savcısı Mecit Ceylan'ın yürüttüğü naylon fatura ve hayali ihracat soruşturması kapsamında ifade vermek üzere akşam saatlerinde Şişli Adliyesi'ne geldi. 
     Savcı Ceylan'a, 3 ayrı şirketi adına 69 milyon 453 bin dolarlık naylon fatura aldığı iddiasına ilişkin yaklaşık 45 dakika ifade veren Süren, daha sonra adliyeden ayrıldı. Faruk Süren'in ifadesinde, şirketlerinin tüm işleriyle uğraşmasının mümkün olmadığını, bu işlerle ilgilenen görevlilerin bulunduğunu söylediği öğrenildi. 
     İhracat açığı bulunan şirketlere, kurdukları paravan firmalardan naylon fatura kestikleri iddia edilen Orhan Aslıtürk ve Muhammet Ciğer'i tanımadığını, naylon fatura almasının da şahsına yakışmayacağını anlatan Süren'in, yapılan tüm işlemlerin yasal olduğunu savunduğu belirtildi. 
     
     
     
     
     







</TEXT>
</DOC>
