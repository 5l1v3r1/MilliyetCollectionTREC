<DOC>
<DOCNO> 3003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sontur20.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaeli Üniversitesi'nde 3 istifa 
</HEADLINE>
<TEXT>

     Kocaeli Üniversitesi KOÜ İletişim Fakültesi'nde görev yapan 3 öğretim üyesi istifa ederken, sözleşmeli olarak çalışan 1 öğretim üyesinin süresi ise uzatılmadı. 
     Halkla İlişkiler ve Tanıtım Bölüm Başkanı Doç. Dr. İlker Bıçakçı, Gazetecilik Bölüm Başkanı Doç. Dr. Murat Özgen ile Radyo TV Bölümü Öğretim Üyesi Yrd. Doç. Dr. Mehmet Özçağlayan, haklarında ''amirlerin emirlerine uymamak'' suçlamasıyla açılan soruşturmanın ardından, görevlerinden istifa etti. Doç. Dr. Bıçakçı, isitifa gerekçesini açıklarken şöyle konuştu 
     'Fakülteyi yönetenler, ülkenin geleceği olan gençlere ve bilime hizmet yerine, oy ve iktidar peşine düşmüşlerdir. Keyfi, baskıcı ve otoriter yönetim anlayışı, bilimsellik ve çağdaşlıkla bağdaşmaz. Öğretim üyesi, amirinden önce bilimin ve öğrencinin emrinde olmalıdır.'' 
     Gazetecilik Bölümü'nde sözleşmeli kadro öğretim üyesi olan Yrd. Doç. Dr. Hürriyet Konyar da, süresi uzatılmayınca istifa ederek fakülte yöneticileri hakkında Bölge İdare Mahkemesi'ne dava açtı. 
     İstifalar üzerine bir açıklama yapan Fakülte Dekanı Prof. Dr. Şermin Tekinalp ise öğretim üyelerinin, kendi istekleri doğrultusunda görevlerinden istifa ettiklerini belirtti. 
     İstifa edenlerden Bıçakçı'nın, kendisine ait özel işyeri bulunduğunu ve bu nedenle fakülteye her zaman gelmediğini iddia eden Tekinalp, ''İstifalar, rektör onayı ve fakülte yöneticilerinin ortak kararıyla kabul edildi. Bu okulun kurucuları fakültelerine sahip çıkmazsa, kim sahip çıkacak'' dedi. 
     



</TEXT>
</DOC>
