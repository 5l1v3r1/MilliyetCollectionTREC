<DOC>
<DOCNO> 31122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sondun08.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
BM "Zengin ülkeler, yoksul ülkelere teknoloji akışını engelliyor" 
</HEADLINE>
<TEXT>

     Zengin ülkelerin, açlık ve yoksulluğun kökünü kurutacak bilimsel atılımların yayılmasını engellediği bildirildi. 
     BM'nin yarın Meksika'nın başkenti Meksiko'da yayımlanacak geleneksel ''11. İnsani Kalkınma Raporu''nda, zengin ülkelerin, asıl sorunları bir kenara bırakıp fiyatlar üzerinde tartışmalar yaratarak, ilaçların gelişimini ve dağıtımını engellediği öne sürülürken, genetik değişimle elde edilen ürünlere ilişkin tartışmaların da tek taraflı olduğu belirtildi. 
     Raporda, daha çok mahsul elde etmek için genetik olarak değiştirilen ürünlerin Afrika, Latin Amerika ve gelişmemiş tüm ülkelerdeki çiftçilikte devrim yaratabileceği vurgulanırken, Avrupa ve ABD'de bu konuda süren tartışmaların gelişmekte olan dünyayla ilgili kaygıları gözardı ettiği kaydedildi. 
     Eleştirmenler, güvenilirlikleri konusunda yeterince araştırma yapılmadığı gerekçesiyle genetik olarak değişikliğe uğrayan ürünlerin sağlık için potansiyel tehlike oluşturduğunu öne sürerken, raporda bu ürünlerin dünyanın açlık sorununa çare olabileceğine dikkat çekildi. 






</TEXT>
</DOC>
