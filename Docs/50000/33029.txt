<DOC>
<DOCNO> 33029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sondun06.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Brad Pitt evlilik yüzüklerini kopyalayan şirkete dava açtı 
</HEADLINE>
<TEXT>

     Ünlü Amerikalı aktör Brad Pitt ve eşi Jennifer Aniston, evlilik yüzüklerini yapan İtalyan şirketine 50 milyon dolarlık dava açtı. 
     Los Angeles kentindeki ABD Bölge Mahkemesi'ne sunulan dava dosyasında, ''Damiani International'' adlı şirketin, yeni evli çiftin yüzüklerinin hiçbir zaman kopya edilmeyeceği yolundaki anlaşmaya uymadığı belirtildi. 
     Çiftin avukatı John H. Lavely Jr'ın mahkemeye sunduğu dava dosyasına göre, Silvia Damiani ve Damiani International, yüzükleri yeniden yapmakla kalmadı, aynı zamanda onları internet aracılığıyla Las Vegas, Nevada ve California'nın Palm Desert bölgesindeki dükkanlarda satışa sundu. Pitt, geçen yıl Temmuz ayında yapılan düğün töreni için yüzüklerin tasarımını kendi yapmıştı. Şirketin beyaz altın ve elmastan hazırladığı yüzüklerde Aniston'un yüzüğünde ''Brad 2000'', Pitt'in yüzüğünde ise ''Jen 2000'' yazıyor. Damiani'nin yüzükleri hiçbir zaman kopyalamayacağını kabul ettiğini öne süren çift, açtıkları davayla şirketin Hollywood'un en ünlü çiftinin ismini reklamında kullanmasını ve yüzükleri satmasını engellemeyi amaçlıyor. İtalyan şirketinden konuya ilişkin bilgi alınamadığı kaydedildi. 







</TEXT>
</DOC>
