<DOC>
<DOCNO> 28935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sonspo06.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Teknik Direktörü "Futbolda geriye dönüş yok" 
</HEADLINE>
<TEXT>

     Gaziantepspor Teknik Direktörü Tevfik Lav, Gaziantepspor'un başarısını kanıtlamış bir takım olduğunu söyledi. 
     Lav, yaptığı açıklamada, Gaziantepspor'un 4 yıldan beri istikrarlı çıkış yakaladığını belirterek, ''Önceki sezon UEFA Kupası'na katılma başarısı gösteren Gaziantepspor, geçen sezon da aynı başarıyı tekrarlayarak başarısının tesadüfi olmadığını ortaya koydu'' dedi. 
     Bu sezon da başarılı olmak için herkesin üzerine düşen görevi yerine getirmeye çalıştığını kaydeden Lav, ''Teknik adam olarak güçlü bir kadroya sahip olmak istiyorum, ancak bunun için zamana ihtiyaç var'' diye konuştu. 
     ''Yaşanılan ekonomik sıkıntı nedeniyle büyük takımlar dahi transfer konusunda sıkıntılı. Gaziantepspor'un da bu konuda bazı sıkıntılar yaşaması doğal kabul edilmeli. Bazı futbolcuların başka kulüplere gitme isteğini de anlayışla karşılıyorum'' diyen Lav, şöyle devam etti 
     ''Gaziantepspor büyük bir takım. 1-2 futbolcu başka takımlara gitmek isteyebilir. Ancak, en az 30 futbolcu Gaziantepspor'a gelmek istiyor. Güçlü kadro oluşturmaya çalışıyoruz. En kısa zamanda bu sorun aşılacak ve yeni sezonda da başarılı olacağız. Bu konuda hiç kimsenin şüphesi olmamalı. 
     Futbolda başarı kalıcı olmalı. Gaziantepspor, elde ettiği başarılar ile Türk futbolunda saygın bir yere kavuştu. Kazanılan başarının kalıcı olduğuna inanıyorum. Artık geriye dönüş yok. Daha büyük başarılara imza atmak için çalışacağız. Başarılı olmak için geldim. Büyük düşünüyorum ve hayallerimi şampiyonluk süslüyor. 
     Genç bir teknik adamım. Ancak, başarılı olmamam için hiçbir neden yok. Gaziantepspor'da büyük işler yapmayı hedefliyorum. Hayallerim ve idealim büyük. Yönetimi, teknik kadrosu, futbolcusu ve taraftarı ile bütünleşerek başarılı olacağımıza inanıyorum.'' 






</TEXT>
</DOC>
