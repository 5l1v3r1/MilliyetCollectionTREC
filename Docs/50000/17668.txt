<DOC>
<DOCNO> 17668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sonspo02.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyundan alınınca stadı terkeden Baliç'ten garip savunma 
</HEADLINE>
<TEXT>

     Fenerbahçe'nin Gaziantepspor ile dün yaptığı maçın ilk yarısı sonunda oyundan alınan ve ikinci yarıyı izlemeden Samandıra Tesisleri'ne giden Elvir Baliç, profesyonelce davranmadığını, ancak yanlış anlaşıldığını söyledi. 
     Elvir Baliç, sarı-lacivertli takımın bu akşam yaptığı idmanın andından tesislerden ayrılırken, konuyla ilgili gazetecilerin sorularını yanıtladı. 
     Boşnak asıllı futbolcu, dün yaşananların ''özel bir olay'' olduğunu ve kimseye birşey söylemek zorunda olmadığını vurgulayarak, ''Hocama karşı bir tavrım yoktu. Yaptığım profesyonelce bir davranış değildi, yanlış anlaşıldım. Ancak bu kadar büyütülecek birşey yok'' dedi. 
     Teknik direktör Mustafa Denizli ile bu konu hakkında hiçbir şey konuşmadığını anlatan Baliç, hafif sakatlığı nedeniyle bugünkü idmanda salonda çalıştığını bildirdi. 
     İlk yarının bitiminde oyundan alınışıyla ilgili olarak, ''hocanın tercihi'' yorumunu yapan Baliç, 3-0'lık yenilgiden, maçı 4-3 kazanan takım arkadaşlarını da kutladı. 
     Sarı-lacivertli takımda bu sezon kiralık olarak forma giyen Baliç, gazetecilerin ''Fenerbahçe'den gitmeyi düşünüyor musun '' biçimindeki sorusuna ise, ''Şu an böyle birşey düşünmüyorum. Lig çok enteresan bir konuma geldi. Önce şampiyon olalım, o zaman herşey güzel olur'' diye yanıt verdi. 
     
     




</TEXT>
</DOC>
