<DOC>
<DOCNO> 2522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/siyaset/siy02.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapatılan RP’nin avukatı 1 milyon dolar tazminat istiyor 
</HEADLINE>
<TEXT>
Bu ne pişkinlik 
AİHM’de başlayan davada "Kanlı mı, kansız mı olur’ ifadesinin demokrasi sınırları içerisinde olduğu iddia edildi 
     İBRAHİM ÖĞRETMEN Strasbourg 

     Avrupa İnsan Hakları Mahkemesi AİHM Şevket Kazan ve Ahmet Tekdal’ın RP’nin kapatılmasına ilişkin yaptığı başvuru sonucu açılan davada tarafları dinledi. RP’nin avukatı Laurent Hincker, Türkiye’de laikliğin gereği gibi uygulanmadığını, "çoğulcu demokrasi"den söz etmenin zor olduğunu, son 10 yılda 10 partinin mahkeme kararıyla kapatıldığını savundu. 
     Hincker, Necmettin Erbakan’ın "kanlı mı olur, kansız mı olur" açıklamasının "Avrupa demokrasilerinin yabancısı olmadığı aşırılıklardan biri gibi değerlendirilebileceğini" ifade eden Hincker şöyle konuştu 
     "RP’nin programında şeriat düzenini öngören hükümler yok. Yapılan suçlamalar, yersiz ve temelsiz. Türkiye Cumhuriyeti hükümetinden tazminat istiyoruz." 
     Davaya Türkiye hükümeti adına katılan avukat Ergun Özbudun ise şu görüşleri dile getirdi 
     "Türkiye bir hukuk devleti. Siyasi Partiler Yasası’nda kapatma kararına dayanak oluşturan tüm unsurlar açık biçimde yer alıyor. Laiklik Türkiye’de cumhuriyet devriminin temel ilkelerinden biridir. İslam dini ise RP’nin yaklaşımlarına göre ibadetin ötesinde devlet ilkeleri öngörmektedir. Bunun kabulü söz konusu olamaz." 
     Türkiye’de dini inançları sınırlayan hiçbir kısıtlama bulunmadığını da vurgulayan Özbudun sözlerini şöyle sürdürdü 
     "RP, adil düzen adını verdiği bir anlayış ışığında 60 milyon kişinin karşısında kanlı mı geliriz, kansız mi geliriz’ söylemini telaffuz edebilmektedir. Bu da Cezayir’de süregiden kanlı kavganın temelindeki anlayıştan hiç farklı değildir. Refah’ın kapatılması kararı, yasalar emrettiği doğrultuda verildi. " 
     
Kazan emin      Duruşmanın bitiminden sonra Hilton Oteli’nde basın toplantısı düzenleyen Şevket Kazan, AİHM’nin vereceği leyhlerindeki bir kararı yeniden Anayasa Mahkemesi’ne getireceklerini ifade etti. Kazan, Tük hükümetinin maddi bir tazminat ödeyeceğinden emin olduklarını da ifade ederken "Bu tazminatın kapsamında birikimiş milletvekili maaşları, parti mal varlıkları ve tüm mahkeme masraflanın yer alacağını ve bunun toplamının da bir milyon dolardan az olmayacağını" öne sürdü. 
     


 SİYASET 




















</TEXT>
</DOC>
