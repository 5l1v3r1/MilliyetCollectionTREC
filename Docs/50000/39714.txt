<DOC>
<DOCNO> 39714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sontur17.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Otopark bekçisi serbest bırakıldı 
</HEADLINE>
<TEXT>

     İşadamı Üzeyir Garih'in öldürülmesi olayıyla ilgili yürütülen soruşturma kapsamında dün akşam gözlem altına alınan otopark görevlisi Ayhan Yıldız, serbest bırakıldı. 
     Cinayetle ilgili zanlı olarak aranan firari er Yener Yermez'i, kız arkadaşı Pınar Konuşkan ile olay yerinde gördüğü iddialarına ilişkin dün akşam gözlem altına alınan Ayhan Yıldız'ın, Asayiş Şube Müdürlüğü'nde bilgisine başvuruldu. 
     Yıldız, öğleden sonra şubeden serbest bırakılırken, dışarıda bekleyen basın mensuplarının soruları üzerine, ''Ben bildiklerimi anlattım'' dedi. 
     Yıldız, ''zanlı Yener Yermez ile Pınar Konuşkan'ı olay yerinde beraber gördüğü'' yolundaki soruya ise, ''Öyle bir şey söylemedim'' diye karşılık verdi. 
     Bu arada, İstanbul Emniyet Müdür Vekili Hasan Özdemir, haftalık emniyet toplantısı için Gayrettepe'deki emniyet müdürlüğü binasına geldi. 
     Özdemir, Üzeyir Garih cinayetine ilişkin sorular üzerine, herhangi bir açıklama yapamayacağını, soruşturmanın ilgili savcılıklarca yürütüldüğünü söyledi. 
     Hasan Özdemir, ''İş Bankası Beşiktaş Ihlamur Şubesi otomatik para çekme makinesinde sıkışmış olarak bulunan bankamatik kartının Yener Yermez'e ait olup olmadığı'' yönündeki soruları da yanıtlamadı. 
     Bu arada İş Bankası Beşiktaş Ihlamur Şubesi'nin otomatik para çekme makinesinde Yener Yermez'e ait bankamatik kartının bulunmasının ardından banka güvenlik görevlisi ile kartı tespit eden bir kadın, bilgilerine başvurulmak üzere Asayiş Şube Müdürlüğü'ne götürüldü. 
     Basın mensupları dışarı 
     Öte yandan, asayişten sorumlu Emniyet Müdür Yardımcısı Gündüz Memişoğlu, cinayetle ilgili gelişmeleri takip etmek için basın odasında bulunan ve Asayiş Şube Müdürlüğü'nün binasının önünde bekleyen basın mensuplarının dışarı atılması yönünde talimat verdi. 
     Bunun üzerine görevliler, basın mensuplarını emniyet müdürlüğü yerleşkesinin dış kapısının önüne çıkardı. 
     Basın mensupları da bu davranışı iletmek istedikleri Hasan Özdemir'in şubeye gelişinde otomobilinin önünü kameralar ve fotoğraf makineleriyle kesti. 
     Durum kendisine anlatılan Özdemir, soruşturma aşamasında dışarı sızan bazı bilgiler nedeniyle zaman zaman rahatsızlık duyduklarını belirterek, bunun için alınmış önlem olabileceğini bildirdi. 
     Özdemir, basın mensuplarının şikayetlerini yazılı olarak yapmalarını da istedi. Gazeteciler de, Emniyet Müdür Yardımcısı Memişoğlu hakkında idari soruşturma başlatılması talebiyle ve Özdemir'e verilmek üzere imzalı dilekçe hazırladılar. 
     
     







</TEXT>
</DOC>
