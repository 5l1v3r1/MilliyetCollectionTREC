<DOC>
<DOCNO> 19876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/son/sontur13.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Lale-1' gemisinde yakalanan 200 kaçağın sorgusu tamamlandı 
</HEADLINE>
<TEXT>

     İstanbul Pendik açıklarında, dün bir geminin ambarında yakalanan ve kaçak olarak yurt dışına gitme hazırlığı içinde bulunan 66'sı Türk, 449 kişinin sorgulamaları sürüyor. 
     Darıca Hacı İsmail Bayramoğlu Spor Salonu'nda, kimlikleri tespit edilen ve aralarında 66 Türk'ünde yer aldığı, 123 Iraklı, 22 Filistinli, 56 Etiyopyalı, 40 Faslı, 83 Afganistanlı, 28 Pakistanlı, 18 Bangladeşli, 7 İranlı ve 6 Batı Afrikalı olmak üzere, toplam 449 kişiden 200'ünün sorgulamaları tamamlandı. 
     Gebze Emniyet Müdürlüğü Teknik Büro ekipler tarafından parmak izleri alınan ve Jandarma tarafından sorgulamaları sürdürülen kaçaklar, ifadelerinde, İtalya'ya gitmek üzere simsarlara kişi başına 2 bin 500 dolar ile 5 bin mark arasında para verdiklerini söylediler. 
     Bu arada, sorgulamaları devam eden mültecilerin arasında biri 7, diğeri 8 yaşında iki de Türkmen çocuk bulundu. Anne ve babasının, ayrı yaşadığı öğrenilen küçük çocukların, akrabaları tarafından İstanbul'da yaşayan annesinden habersiz Almanya'daki babasının yanına gönderilmek üzere gemiye bindirildiği anlaşıldı. 
     Sahil güvenlik ekipleri tarafından, dün Pendik açıklarında yapılan operasyon sonucu yakalanarak Gebze'ye getirilen ''Lale-1'' gemisinin, İtalya'ya gidecek kapasitede olmadığı öğrenildi. Sorgulamalarının tamamlanmasının ardından, Gebze Cumhuriyet Savcılığı'na sevk edilen kaçakların yemek ihtiyaçları Sivil Savunma Müdürlüğü, diğer ihtiyaçlarını da Darıca Belediyesi tarafından karşılanıyor. 







</TEXT>
</DOC>
