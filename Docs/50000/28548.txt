<DOC>
<DOCNO> 28548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/yazar/civaoglu.html </URL>
<DATE> 2001/06/24/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Silahsız Kuvvetler Komutanı 
</HEADLINE>
<TEXT>

     Dikkat çekici şeyler söylüyordu. 
     Örneğin... "Askeri harcamalarınız milli gelirinizin yüzde 6'sı... Bu oran Rusya'nın 2 misli. 
     Neden NATO'nun gelişmiş ve zengin üyeleri ile aynı ileri savunma teknolojisini satınalmaya zorlanıyorsunuz 
     NATO'nun zengin ülkeleri, Türkiye'nin stratejik önemini dikkate alarak, sizin yetenekli, iyi yetişmiş, ilkeli subay ve asker gücünüzü kazanmanın bedelini silahlanma harcamalarını üstlenerek ödemeliler. 
     Türkiye'yi savunma güvencesi de vermeliler. Türkiye de kaynaklarını sağlığa, eğitime, ekonomik düzeyi yükseltmeye yöneltebilir." 
     Kimileriniz "bu lafları edenin aklından zoru mu var " diye düşünebilir. 
     Ama... Ya bu sözlerin sahibinin Nobel Barış Ödülü alan Kosta Rika eski Cumhurbaşkanı Oscar Arias Sanchez olduğunu ve bugün dünyadaki en saygın demokratik sivil örgütlerin yönetiminde bulunduğunu söylersem .. 
     
     Mucize 
     Anlatayım... 
     Cumhurbaşkanı seçildiği 1987'de bir mucize gerçekleştiriyor. 
     Orta Amerika'daki 9 devletin başkanını biraraya getiriyor. 
     Hazırladığı barış planını imzalatıyor. 
     Plan gereği "9 ülkede birden, iç savaşlarda ateş - kes ve genel af ilan ediliyor... Hür seçimler yapılıyor... Ülkelerin birbirlerine karşı gerilla ve terör yardımları kesinlikle durduruluyor... Dış askeri yardımlar askıya alınıyor... Silahlanma yatırımları ve alımları donduruluyor... Silahlı kuvvetler sayıca küçültülüyor." 
     Böyle bir şeyi o yıllarda değil başarmak, hayal etmek bile güçtü. 
     Nikaragua, Guatemala, El Salvador, Panama gibi ülkeler kaynamaktaydı... Gerilla savaşlarıyla, sınır çatışmalarıyla adeta kan kusmaktaydı. 
     Demokrasi ve insan hakları seraptı. 
     İnsanlar dehşet içindeydi. 
     
     4 milyon nüfuslu ve ABD'deki çoğu haritada o zamanlar yer almayan Kosta Rika'da ise 50 yıldır ordu yoktu. 
     Yoksuldu ama huzurluydu... Demokratikti. 
     Ve kaynaklarını silaha, ölüm teknolojisine değil eğitime, sağlığa, doğanın korunmasına, milli parklara ayırıyordu... 
     
     İnsanlığın onur kürsüsü 
     Kosta Rika'da 2 kez üstüste Cumhurbaşkanı seçilmek, mümkün değil. 
     Cumhurbaşkanlığı dönemi sonrası Arias, Uluslarası Barış Gurusu oluyor. 
     Aralarında Dalai Lama'nın da bulunduğu Nobel Barış Ödülü almış 7 dev ismi biraraya getiriyor. 
     Onlarla birlikte silah ticaretinin uluslararası etik kodlarını ilan ediyor. 
     Bu kodlara göre Silah satılacak ülkelerde demokrasi geliştirilmeli, insan haklarına saygı duyulmalı ve askeri harcamalarda şeffaflık bulunmalı. 
     Teröre destek için silah kullanmamak güvencesi aranmalı. 
     Askeri harcamaların bir bölümünün insani harcamalara yöneltilmesi için "Yıl 2000" kampanyasında da Arias'ın imzası var. 
     "Gelişmekte olan ülkelere 2 yıl süreyle üstün teknolojili ve pahalı silahların satılmasını dondurmayı" hedefleyen bu kampanya hayli etkili... 
     Arias, Nobel Barış Ödülü'nden kazandığı para ödülü ile kurduğu Barış ve İnsani Gelişim İçin Arias Vakfı'nın başkanı. 
     Yolsuzluğa karşı şeffaflığı öngören Uluslararası Şeffaflık Örgütü'nün, Uluslararası İnsan Hakları ve Demokratik Gelişme Merkezi'nin yönetiminde. 
     Yaşamını "silah ve şiddetin yok edilmesine" adamış. 
     Bahçeşehir Üniversitesi Liderlik ve Kamu Yönetimi Araştırma Merkezi'nin açılışı bağlamında düzenlenen Uluslararası Liderlik Konferansı'na onur konuğu olarak katılan Arias, bu iddialı girişimin umut ışığı olabilir. 
     Eğer, Bahçeşehir gibi yeni bir üniversitenin "lider üretme" iddiası, bazılarına "hayal" gibi görünürse, 4 milyon nüfuslu Kosta Rika Cumhurbaşkanı'nın yarattığı mucizeyi anımsamalılar. 
     
     







Basiret Partisi 


Gerekçe 


Recai Bey ve Raşel’in uğuru 


Felek ona niye yüzünü çevirmiş ki 


Silahsız Kuvvetler Komutanı 


İki Hakkari 


Türkiye haklı .. 


Bilim elden gidiyor 


Anlayana sivrisinek saz... 


Kıssadan hisse... 


Fazilet dersleri 


Özyeğin'e Advantage ile gelen avantaj 


Para bol ama para yok’ feryadı kafa karıştırıyor 


Feridun Hoca "borçla borç ödenemez" diyor 


Sıra geldi TİM seçimine 


</TEXT>
</DOC>
