<DOC>
<DOCNO> 33905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/spor/spo02.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sorunum yok" 
</HEADLINE>
<TEXT>

Sarı-Lacivertli takımın Hırvat yıldızı Rapajiç, Fenerbahçe ile problemleri varmış gibi bir hava yaratıldığını söyledi, "Kesinlikle ayrılmayı düşünmüyorum" dedi 
     FENERBAHÇE’nin yıldız futbolcusu Rapajiç, Teknik Direktör Denizli ile hiçbir problemi bulunmadığını ve Sarı - Lacivertli takımdan ayrılmayı düşünmediğini söyledi. Hırvat oyuncu, "Denizli tam bir profesyonel. Takımı çok iyi çalıştırıyor. Sanki aramızda sorun varmış gibi bir hava yaratıldı. Kesinlikle böyle bir durum yok" diye konuştu. 
     
     Beni ligde görün’ 
     SAKATLIĞI nedeniyle yeterince çalışamadığını ifade eden Rapajiç, "Hazırlık maçlarındaki oyunum kimseyi aldatmasın. Beni asıl Avrupa kupaları ile ligde görün" dedi. Oktay’ın çok iyi bir transfer olduğunu vurgulayan Hırvat yıldız, "Ligi yine zirvede bitiririz. Şampiyonlar Ligi’nde de başarılı sonuçlar alacağız" iddiasında bulundu. 
     
Bugün dönüyorlar      YENİ sezona Almanya’da hazırlanan Fenerbahçe bugün İstanbul’a dönecek. Dünü izin yaparak geçiren Sarı - Lacivertli takım bu sabah yapacağı antrenmandan sonra 11 gün süren kampı tamamlayacak. Bu arada sakatlığı bulunan Ogün dün Köln’de doktor Peter Scheferef’e tedaviye gitti. Rapajiç ise tek başına çalıştı. 
     
Oktay artık FENERLİ      FENERBAHÇE, uzun süredir Teknik Direktör Denizli’nin ısrarla istediği Oktay Derelioğlu ile dün iki yıllık sözleşme yaptı. Geçtiğimiz sezon da Sarı - Lacivertli takımla anlaşan ve antrenmanlara çıkan ancak Almanya kampını terkederek Las Palmas’a giden golcü futbolcunun imza töreninde Asbaşkan Murat Özaydınlı, Genel Sekreter Vedat Olcay yer aldı. 
     OKTAY imza sonrası yeni sezonda giyeceği Fenerbahçe formasıyla medya mensuplarına poz verdi, "Geç de olsa geri döndüm. Bana güvenenlere bunun karşılığını vermek için sahada elimden geleni yapacağım" dedi. Özaydınlı ise milli futbolcunun geçen sezon her iki tarafın da elinde olmayan nedenlerden dolayı oynayamadığını söyledi. 
     
Johnson’a sürpriz      FENERBAHÇELİ oyuncular dün Johnson’a sürpriz bir doğum günü partisi hazırladılar. Kamp yapılan otelde 28 yaşına giren Ganalı futbolcunun en sevdiği "Bir şarkısın sen" parçasını çaldıran Sarı - Lacivertli oyuncular, ardından hazırlattıkları pastayı Johnson’a kestirdiler. 
     
Glasgow bitirdi      ŞAMPİYONLAR Ligi 2. ön elemesinde Glasgow Rangers deplasmanda Maribor’u 3 - 0 yenerek büyük ölçüde turu garantiledi. Fenerbahçe’ye rakip olacak olan İskoç ekibinin gollerini biri penaltıdan Flo 2 ve Nerlinger attı. Glasgow’un İtalyan yıldızı Amoruso ise ilk yarının sonlarında sakatlanarak oyunu terketti. Karşılaşmayı izleyen Mustafa Denizli, "Glasgow Rangers favorim olduğu için Maribor’a hiç bakmadım bile. Çok iyi bir takım. Zaten gücünü herkes biliyor. Ancak biz de güçlüyüz. Maçlarımız kıran kırana geçecek" dedi. 
     



 SPOR 
























</TEXT>
</DOC>
