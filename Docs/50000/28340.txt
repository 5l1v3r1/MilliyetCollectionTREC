<DOC>
<DOCNO> 28340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/ekonomi/aeko.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprüden geçiş 2 milyon 
</HEADLINE>
<TEXT>

Boğaz köprülerinden geçiş ücreti 1.5 milyon liradan 2 milyon liraya çıkartıldı. Otoyol geçiş ücretleri yüzde 200 zamlandı. Bu zamlarla 54 trilyon liralık kaynak sağlanması hedefleniyor 
     Boğaziçi ve Fatih Köprüsü ile paralı otoyol geçiş ücretlerine zam geldi. Karayolları Genel Müdürlüğü köprü araç geçiş ücretlerine yüzde 40, paralı otoyol araç geçiş ücretlerine de yüzde 200 zam yapıldığını, zam kararının hükümetin isteği doğrultusunda alındığını açıkladı. 
     Dün gece saat 24.00’den geçerli olan zamlı geçiş tarifesiyle Boğaz köprülerinde 1’inci ve 2’nci grupta yeralan motosiklet, otomobil, kamyonet, pikap, cip, ambulans, küçük otobüs, iki akslı büyük otobüs ve iki akslı kamyonların geçiş ücretleri 1 milyon 500 bin liradan 2 milyon liraya çıkarıldı. 
     Otoyollardaki geçiş ücretleri ise ortalama yüzde 200 artırıldı. Karayolları Genel Müdürlüğü’nden yapılan açıklamada, ayrıca Boğaz köprülerinde kullanılmakta olan ücret toplama sistemlerinin yenilenmesi çalışmaları kapsamında dokuz olan araç sınıflamasının beş sınıfa indirildiği belirtildi. 
     
     Derviş, TEKEL zammı önerdi 
     Bu arada dün toplanan Bakanlar Kurulu toplantıda iç kaynak temini için çeşitli önerileri gündeme getirildi. Devlet Bakanı Derviş 54 trilyon kazanç sağlayacak otoyol ve köprü zamlarını gündeme getirirken, "Ancak bu uygun olmaz. Üç aylık sürece yayılan TEKEL zammı yapılabilir. Bundan 264 trilyon kazanç sağlanır" dedi. Turizm Bakanı Erkan Mumcu da 49 yıllığına kiralanan turizm tesisleri arazilerinin sahiplerine satılıp, 5 milyar dolar gelir elde edilebileceğini söyledi. Toplantıda, yurtdışına çıkan vatandaşlardan 50 ila 100 dolar para alınması da önerildi. Bu öneri Mumcu’nun itirazı üzerine, dikkate alınmadı. 
     



 EKONOMİ 






























</TEXT>
</DOC>
