<DOC>
<DOCNO> 2649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sontur13.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Ersümer hemen istifa etmeli" 
</HEADLINE>
<TEXT>

     DYP Genel Başkanı Tansu Çiller, "Beyaz Enerji" operasyonu çerçevesinde, soruşturmanın selameti açısından Enerji ve Tabii Kaynaklar Bakanı Cumhur Ersümer’i istifaya çağırdı. 
     Çiller, hükümetin "nereye kadar giderse gitsin" soruşturmanın önünü açması gerektiğini belirterek, "Bakan istifa etmezse, Başbakan azletmelidir. Aksi taktirde sorumluluk Başbakanın üstünde kalacaktır" dedi. 
     Çiller, partisinin grup toplantısında yaptığı konuşmada, Bakan Ersümer hakkında gensoru önergesi verdiklerini hatırlatarak, "Hükümetin önünde son bir şans daha var. Gelin Meclis’te bu yolsuzlukların araştırılması için, bu bakanın düşürülmesini hep birlikte sağlayın. Aksi taktirde, bu yolsuzlukların müşterek sorumlusu haline gelirsiniz. Bu hesabı da millet sizden sorar" dedi. 
     Bakan Ersümer’in, TEAŞ yönetimi hakkındaki müfettiş raporlarının gereğini yerine getirmediğini savunan Çiller, "Atadığınız bürokratlar bir bir tutuklanıyor, raporların gereğini yapmadığınız ortaya çıkıyor, siz hala bakanlık kolduğunda oturmaya devam ediyorsunuz" diye konuştu. 
     Enerji Bakanlığı’ndaki yolsuzluk iddialarını daha önce Başbakan Ecevit’e iki kez ilettiklerini, ancak bu konuda bir şey yapılmadığını ifade eden Çiller, "Yolsuzluklarla mücadele ettiğinizi söyleyeceksiniz ama adı yolsuzluklara bulaşmış kişi, kabinede bakan olarak oturmaya devam edecek. Bu işi kapatamazsınız. Ortaklık hukukumuz bozulmasın diye sağınıza solunuza bakmayacaksınız. Bunun arkasına sığınmanız mümkün değildir" dedi. 
     Çiller, "Bürokrat suç işler bakan hesap sormazsa o hesap bakandan, Bakan suç işler başbakan hesap sormazsa o hesap başbakandan sorulur. Bu iktidar da kendi sonunu hazırlamış olur" şeklinde konuştu. 
     




</TEXT>
</DOC>
