<DOC>
<DOCNO> 26669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sonspo17.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayhan "Galatasaray ve Beşiktaş'ın anlaşmasını bekliyorum" 
</HEADLINE>
<TEXT>

     Beşiktaş'ın gözden çıkardığı ve takasta kullanmak istediği futbolcu Ayhan Akman, Fulya Tesisleri'ne gelerek, siyah-beyazlı futbol takımının menajeri Sinan Engin ile görüştü. 
     Yaklaşık 1 saat süren görüşmenin ardından açıklama yapan Ayhan, durumuyla ilgili Sinan Engin'den bilgiler aldığını ve görüş alışverişinde bulunduğunu bildirdi. 
     Ayhan, Beşiktaş'la daha 1 yıllık sözleşmesi bulunduğunu, bu nedenle de transferinde siyah-beyazlı kulübün söz hakkı olduğunu belirterek, ''Ben şimdi Galatasaray ile Beşiktaş yöneticilerinin konuşmalarını bekliyorum. Şu ana kadar Galatasaray'dan hiç kimse ile görüşmem olmadı'' dedi. 
     Galatasaray'da oynamaktan gurur duyacağını kaydeden Ayhan, ''Galatasaray, hedefleri olan büyük bir takım. Bu kulüpte oynamak beni mutlu eder. Ancak öncelikle iki kulübün anlaşması gerekiyor'' dedi. 
     Bu arada, Beşiktaş'ın, Ayhan'a karşılık Galatasaray'dan Ahmet Yıldırım ve Malatyaspor'da kiralık oynayan Mehmet Aksu'yu isteyeceği, Arif Erdem'i de kiralamak için sarı-kırmızılı kulübe başvuracağı öğrenildi. 






</TEXT>
</DOC>
