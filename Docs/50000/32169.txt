<DOC>
<DOCNO> 32169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sondun10.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron'dan Arafat'a güvence "Seni öldürmeye niyetimiz yok" 
</HEADLINE>
<TEXT>

     Ortadoğu'da, özellikle İsrail'in misilleme politikasına dönmesinin ardından şiddet ve gerginlik artarken, barış yolunda bazı olumlu işaretler ortaya çıkıyor. 
     İsrail Dışişleri Bakanı Şimon Peres'in Kahire'de Filistin lideri Yaser Arafat ile yapacağı muhtemel görüşmenin öncesinde, İsrail Başbakanı Ariel Şaron'un geçen Perşembe akşamı oğlu Omri Şaron aracılığıyla Arafat'a ''Endişelenme, seni öldürmeye niyetimiz yok'' mesajı gönderdiği, bunun ''umut verici'' bir gelişme olduğu belirtiliyor. 
     Ma'ariv Gazetesi'ne göre, İsrail'in Filistin Yönetimi'ni ve Arafat'ı yok etmeye hazırlandığına dair haberlerin artması ve Arafat'ın bunlardan tedirgin olduğu istihbaratının kendisine ulaşması üzerine Şaron, oğlu Omri'yi ''acil bir misyonla'' Arafat'a göndermeye karar verdi. 
     Ramallah'ta yapılan görüşme sırasında oğul Şaron, Arafat'a, ''Babamın size fiziksel bir zarar vermek gibi bir düşüncesi yok. Endişelenecek bir şey yok. İsrail'i sizi öldürmek gibi bir niyeti yok'' dedi. Omri Şaron şunları ilave etti 
     ''Herşey size bağlı. Eğer suküneti sağlarsanız, barış sürecinde ortağımız olursunuz. Biz başka bir ortak görmüyoruz. Fakat şiddeti, terörü ve İsrail'e karşı tahriki tamamen sona erdirmelisiniz. İsrail tam bir ateşkes sağlanırsa, barış sürecine dönecektir. Ancak İsrail içinde ciddi terör saldırıları olursa gerilim bir bölgesel savaşa yol açacak kadar tırmanabilir''. 
     
     Baban bana terörist dedi 
     Arafat ise, ''Tahrikten söz ediyorsun, ama baban bana 'terörist' dedi. Bu tahrik değil mi'' diye sordu. Şaron, bu sorunun yanıtını İtalya'dan verdi. Jerusalem Post Gazetesi'ne göre, Roma'da gazetecilere yaptığı açıklamada, ''Arafat'a terörist ve Bin Laden dediğim için üzgünüm. Bu gereksizdi'' dedi. Arafat'a oğlunu günderdiğini, çünkü Filistin liderinin ancak bu takdirde mesaja itibar edeceğini bildiğini kaydeden Şaron, ''Oğlunuzunhayatını tehlikeye atmış olmadınız mı '' sorusuna, ''Evet, ama bu yapıl ması gereken bir şeydi ve askerleri göreve gönderdiğim gibi oğlumu da gönderdim'' cevabını verdi. 
     Ha'aretz Gazetesi'ne göre, Şaron'un oğlunu Arafat'a göndermesinde, geçen hafta Kudüs'e Mısır Cumhurbaşkanı Hüsnü Mübarek'in gönderdiği mesaj etkili oldu. Mübarek, bu mesajında, özellikle İngiliz Foreign Report'ta yayınlanan saldırı planına ilişkin bilgi isteyerek, Arafat'ın bu tür haberlerden dolayı çok tedirgin olduğunu belirtti. Şaron, bunun üzerine, aşırı sağcıların ve ordunun Oslo öncesi döneme dönülerek Arafat'ın terörist ilan edilmesi yolundaki büyük baskılarına karşın oğlunu Arafat'a göndererek ılımlı bir çizgiyi benimsediğini gösterdi. Gazete, Şaron'un Kahire'nin tekrar süreçte devreye girmesine onay vermesinin de bu çerçevede gerçekleştiğini belirterek, Arafat'ın Şaron'u zora sokmaması gerektiği uyarısında bulundu. 
     
     Arafat tutuklamalara başladı 
     Ma'ariv Gazetesi, Arafat'ın İsrail tarafından yeterli görülmemekle birlikte tutuklamalara başladığını ve bazı terör saldırılarını önlediğini belirtti. Gazete, Arafat'ın Amerikan merkezi Haberalma Teşkilatı CIA Başkanı George Tenet'in belgesini uygulamaya başladığına ikna etmesi halinde, Washington'ın şiddetin tamamen sona ermesini beklemeden soğuma dönemine girilmesi için 7 günlük geri sayımı başlatacağını yazdı. Ma'ariv, Omri Şaron'un görüşmeleri sırasında Arafat'a, Filistinli militanlarca İsrail içinde planlanan saldırıların bir listesini vererek bunların önlenmesini istediğini belirtti. 







</TEXT>
</DOC>
