<DOC>
<DOCNO> 20763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sontur36.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakkında soruşturma başlatılan Savcı "Verilmeyecek hesabımız yok" 
</HEADLINE>
<TEXT>

     Ankara DGM Cumhuriyet Savcısı Nuh Mete Yüksel, Adalet Bakanlığı'nın hakkında başlattığı incelemeyi değerlendirirken, ''Bakanlık her zaman takdir hakkına sahiptir. verilemeyecek bir hesabımız da yok'' dedi. 
     Yüksel, Türk Sanayici ve İşadamları Vakfı'nın TUSİAV , Park Apart Hotel'de düzenlenen üstün hizmet ve başarı ödülleri törenine katıldı. Gazetecilerin Adalet Bakanlığı'nın hakkında başlattığı incelemeyi nasıl değerlendirdiğini sormaları üzerine Yüksel, ''Başlayabilir. Bakanlık her zaman takdir hakkına sahiptir. Saygıyla karşılarız. Verilemeyecek bir hesabımız da yok'' diye konuştu. 
     DGM Savcısı Yüksel, ''Yanlış bir uygulama olduğunu düşünüyor musunuz'' sorusu üzerine de ''Hayır düşünmüyorum'' karşılığını verdi. 
     Adalet Bakanlığı, ANAP Genel Başkanı, Devlet Bakanı ve Başbakan Yardımcısı Mesut Yılmaz'ın şikayeti üzerine DGM Savcısı Nuh Mete Yüksel hakkında inceleme başlatmıştı. 
     
     







</TEXT>
</DOC>
