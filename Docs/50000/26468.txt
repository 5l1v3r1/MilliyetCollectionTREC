<DOC>
<DOCNO> 26468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sonspo02.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Nedved'den inanılmaz centilmenlik örneği 
</HEADLINE>
<TEXT>

     Lazio'nun Fiorentina'yı 3-0 yendiği karşılaşmada Çek oyuncu Pavel Nedved, rakip ceza alanında Amaral tarafından düşürüldüğü anda penaltı veren hakem Collina'ya itirazda bulunarak, hakemin kararını değiştirdi. Lazio'nun yıldız oyuncusu Nedved'in centilmence davranışı övgü ile karşılanırken, hakem Collina da bu davranışından ötürü Çek futbolcunun elini sıktı. 
     28 yaşındaki Nedved, maç sonrası verdiği demeçte, ''Lazio'dan ayrılmayacağım'' diyerek, Juventus'a transfer olacağı iddialarına da noktayı koymuş oldu. 
     Öte yenden İtalya Birinci Futbol Ligi'nde 33. hafta rekor, ilginç olaylar ve taraftarlar ile polisin çatışmasıyla geçti. 
     Bu yıl başarılı bir sezon geçiren Perugia'nın defans oyuncusu Marco Materazzi, Reggina'ya karşı oynadıkları maçta penaltıdan attığı golle sezon boyunca gol sayısını 12'ye yükseltti. Materazzi, İtalyan liginde ''En fazla gol atan defans oyuncusu'' rekorunu kırdı. Daha önce bu rekor 1985-86 sezonunda Fiorentina formasıyla 11 gol atan Arjantinli Daniel Passarella'ya aitti. 
     Bu arada, haftanın en önemli maçı Napoli-Roma karşılaşmasında, karşılaşma öncesi ve sonrasında çıkan olaylarda, aralarında polislerinde bulunduğu 58 kişinin yaralandığı bildirildi. 
     Çıkan olaylarda çevredeki dükkanlar ve arabalar da zarar görürken, 18 kişi tutuklandı. 






</TEXT>
</DOC>
