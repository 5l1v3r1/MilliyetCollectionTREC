<DOC>
<DOCNO> 37472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sontur09.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten yazılı açıklama "Sezer'in adı geçmedi..." 
</HEADLINE>
<TEXT>

     Başbakanlık'tan yapılan açıklamada, ''Başbakan Bülent Ecevit'in DSP'li bakanlarla yaptığı değerlendirme toplantısında Cumhurbaşkanı Ahmet Necdet Sezer'le ilgili hiçbir konunun kesinlikle gündeme gelmediği'' bildirildi. 
     Başbakanlık Basın Merkezi'nden yapılan yazılı açıklamada, bazı gazetelerde ''Başbakan ile DSP'li bakanların 14 Ağustos 2001 tarihinde yaptıkları değerlendirme toplantısında Cumhurbaşkanı'nın yaptığı atamalarla Anayasa Mahkemesi'nde kadrolaştığı yönünde konuşmalar yapıldığına'' ilişkin haberler yer aldığı hatırlatıldı. 
     Açıklamada, şöyle denildi 
     ''Sözkonusu toplantı öncesinde, toplantı sırasında veya toplantı sonrasında böyle bir konu kesinlikle konuşulmadığı gibi Sayın Cumhurbaşkanı ile ilgili başka hiçbir konu da gündeme gelmemiştir.'' 
     
     







</TEXT>
</DOC>
