<DOC>
<DOCNO> 47638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/siyaset/siy01.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Lideri Başbakan çekilsin 
</HEADLINE>
<TEXT>
Çiller, Ecevit’ten diyet’ini istiyor 
Ecevit’in kurduğu azınlık hükümetine destek verdiklerini hatırlatan DYP Lideri Çiller, şimdi karşılığını beklemeye hakları olduğunu söyledi 
     SERPİL ÇEVİKCAN Ankara 

     DYP Genel Başkanı Tansu Çiller, Başbakan Bülent Ecevit’e Rusya eski Devlet Başkanı Boris Yeltsin’in tavrını örnek göstererek "çekil" çağrısı yaptı. Çiller, "Yeltsin’in Rusya’ya hizmetleri olmuştur ama en büyük iyiliği çekilerek, yapmıştır. Onun çekilmesinden sonra da Rusya’nın imajı değişmiştir" dedi. 
     Çiller, Ecevit’in kurduğu azınlık hükümetine destek verdiklerini, şimdi karşılığını beklemeye hakları olduğunu da söyledi. 
     
     Seçimden kaçmayalım 
     Çiller’in Milliyet aracılığıyla verdiği mesajlar şöyle 
     BUSH’U MU BEKLEYECEĞİZ Ekonomi yönetimi boş, Türkiye çok ciddi bir risk ve kriz ortamında. Buna kimisi teröre karşı koalisyon diyor. Nitekim Sayın Bush, "10 yıl sürecek bir mücadele" diyor. Bunun bitmesini bekleyip "Kaos ortamı bitti, nihayet seçim yapılabilir demek" olmaz. Bunun hiçbir mantığı yok, tamamen seçimden kaçıyorlar. 
     PUTİN GEZİYOR Türkiye’nin bu arada ABD’ye, AB’ye ve Türk Cumhuriyetlerine gitmiş olması lazımdı, onun yerine Putin’i görüyoruz. Putin AB’de, Putin Taciklerin, Özbeklerin arkasında. Türkiye’nin böyle bir ortamda bunları başbakan düzeyinde yapması lazımdı. Türkiye, ithal edilen bakanı IMF’ye el açmaya yolluyor, parayı alamayınca da "Aman aman asker yollamak maceradır" diyen hükümet, 24 saat içinde Meclis’ten asker göndermek için yetki istiyor. 
     TOPARLAYAMIYORLAR Türkiye’nin Başbakanı’nın bizzat IMF icra kurulunda ekonomiden anlıyor olarak müzakerelere katılıyor olması lazımdı. Büyük zafiyet var ve bu zafiyet başbakan yardımcıları tarafından da toparlanamıyor, doldurulamıyor. 
     YELTSİN ÖRNEĞİ Yeltsin’in yaptığı en iyi iyilik Rusya’ya, Rusya’ya çok büyük hizmetleri de olmuştur en büyük katkısı çekilmesidir. Hastaydı, onun çekilmesinden sonra gerçekten farklı bir imaja doğru gidiyor Rusya. Bugün de Sayın Bülent Ecevit’in geçmişi şöyledir böyledir, gerçi Sayın Ecevit’in geldiği her zaman sıkıntı olmuştur ama bence şu anda yapacağı en önemli şey kendi ismini tarihte en iyi şekilde andıracak, tarihe en iyi biçimde yazdıracak şeyi yapıp, "Artık benim çekilme zamanım gelmiştir, ülkenin önünü açıyorum ve ülkeyi seçimlere götürüyorum" demek olacaktır. 
     
     SEÇİM HÜKÜMETİ OLSUN 
     Biz milletin vermediği iradeyi başbakanlığı kapıp alalım, Türkiye’yi idare edelim demiyoruz. Bizim talip olduğumuz azınlık hükümeti, seçime götüren bir hükümettir, süreli bir hükümettir. Bunun süresini Meclis belirler ama bu üç ay, beş ay, altı ay, daha fazla değil. 
     
     KARŞILIK BEKLİYORUM 
     Şimdi, sizin 80 milletvekili ile bunu yapmaya gücünüz yetmiyor diyeceksiniz. Doğru da Sayın Ecevit’e de azınlık hükümetini biz verdik. Bir seçim hazırlığı vardı yani seçime gidilecekti dolayısıyla şimdi bunu istemek en doğal hakkımız. Kimseye yapmadığımız bir şeyi istemiyoruz. Türkiye’nin buna ihtiyacı var, bu bir ateşten gömlektir, biz buna talibiz. 
     
     DÜNYA MERKEZ SAĞA 
     Seçim sandığı geldikten sonra kararsızlar çok büyük ölçüde merkez sağa geleceklerdir. Bütün dünya, Bush... Merkez sağa doğru gidiyor. Dış politikada, ekonomide ağırlıklı, milli ve manevi değerlerin öne çıkacağı yaklaşıma sahip merkez sağa ihtiyaç var. Sayın Özal’ın ölümüyle DP çizgisinden ayrılan kol bitti. Merkez sağda birleşmeyi millet yapacak. 
     
     İRADEM KUVVETLİ 
     Refahyol olayını bana hep söylüyorlar. O zaman bu partinin denenmesi mecburiyeti ortaya çıktı. Ben iradesi çok kuvvetli bir insanım, "Denenecekse benim dönemimde denensin" dedim. Millet haklıdır, ama bu perspektif RP’nin denenmesi olayı bölünme sürecinin altyapısını hazırlamıştır ve bakın ne oldu açığa çıktılar. Bu bence Türkiye için çok hayırlı olmuştur. 
     



 SİYASET 













</TEXT>
</DOC>
