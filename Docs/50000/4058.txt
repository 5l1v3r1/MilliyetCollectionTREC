<DOC>
<DOCNO> 4058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sondun08.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'da ölü sayısı 400'e yaklaştı 
</HEADLINE>
<TEXT>

     Hindistan'da bugün meydana gelen depremde ölü sayısı 374'e yükselirken, enkaz altında çok sayıda kişinin bulunduğu belirtiliyor. 
     Hindistan haber ajansı PTI, batıdaki Gucarat'ı vuran depremde ölü sayısının 374'e yükseldiğini, enkaz altındakilerle birlikte bu sayının 500'ü bulabileceğini duyurdu. 
     Bağımsızlığın 51. yıldönümü nedeniyle bugünün resmi tatil olduğu ve bu yüzden vatandaşların çoğunun deprem anında evlerinde bulunduğu belirtiliyor.Yerel basın, Gucarat'ta yüzlerce evin ve bir okulun hasar gördüğünü, 1500'den fazla kurtarma görevlisinin çalıştığını bildirdi. Ahmadabad'ın depremden en çok etkilenen kent olduğu ve bölgede ilk kez bu büyüklükte bir depremin görüldüğü kaydedildi. 
     Bu arada, meydana gelen deprem nedeniyle Başbakan Atal Behari Vajpayii, Bakanlar Kurulu'nu olağanüstü toplantıya çağırdı. Bir hükümet yetkilisi, ülkenin batısını vuran depremi ele almak üzere saat 17.00'de TSİ 13.30 civarında Bakanlar Kurulu'nun toplanacağını açıkladı. 
     Öte yandan, depremde Pakistan'da ölenlerin sayısı 4'e yükseldi. Haydarabad kentinde çöken bir binadaki 2 kişinin öldüğü haberinin ardından, güneydeki Badin bölgesinde de 2 kişinin, evlerinin çatısının çökmesi sonucu öldüğü bildirildi. 
     Hindistan'ın batısındaki Gucarat'ı vuran ve Pakistan'dan Nepal'e kadar hissedilen depremin büyüklüğü önce Richter ölçeğine göre 6.9 olarak açıklanmış, daha sonra Amerikan Jeolojik İnceleme Merkezi, depremin büyüklüğünün 7.9 olduğunu duyurmuştu. Fransa'nın Strasborg kentindeki gözlemevinden yapılan açıklamada ise, Pakistan'daki depremin büyüklüğünün Richter ölçeğine göre 7.6 olduğu belirtildi. 
     




</TEXT>
</DOC>
