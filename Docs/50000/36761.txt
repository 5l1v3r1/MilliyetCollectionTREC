<DOC>
<DOCNO> 36761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/son/sontur02.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamyonun freni patladı, "geliyorum" diyen facia ucuz atlatıldı... 
</HEADLINE>
<TEXT>

     Samsun'da, yokuş aşağı seyrederken freni patlayarak 5 katlı binanın alt katındaki işyerine giren çakıl yüklü kamyon, binada yıkılmaya karşı önlemler alındıktan sonra çıkartıldı. 
     Belediyeevleri Cengiztopel Caddesi'nde yokuş aşağı giderken freni patlayan Hasan Deniz'e ait 55 LC 547 plakalı kamyonun çarptığı binada meydana gelen yıkılma tehlikesine karşı, binanın kirişleri sağlamlaştırıldı. Kamyon daha sonra binadan çekicilerle çıkarıldı. 
     Dün akşam, Belediyeevleri Cengiztopel Caddesi'nde yokuş aşağı inen Hasan Deniz'in yönetimindeki çakıl yüklü kamyon, freni patladıktan sonra yol kenarında bulunan park halindeki 2 otomobile çarpıp, 5 katlı binanın alt katındaki işyerinden içeri girerek durabilmişti. Kamyon içinde sıkışan sürücü ise Büyükşehir Belediyesi İtfaiye ve Emniyet Müdürlüğü Trafik Kaza Kırım ekipleri tarafından güçlükle çıkarılarak, Samsun Devlet Hastanesi'ne kaldırılmıştı. 
     
     







</TEXT>
</DOC>
