<DOC>
<DOCNO> 14124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sontur07.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay Olağan Kongresi başladı 
</HEADLINE>
<TEXT>

     Devlet Bakanı Ramazan Mirzaoğlu, "Bizler için Kızılay, yardımseverliğin, dayanışmanın adı olmuştur" dedi. Kızılay Olağan Kongresi, DSİ toplantı salonunda başladı. 
     Kongrede, Divan Başkanlığı’na İzmit Şube Başkanı Ersin Zaralıoğlu seçildi. Divan başkanlığının oluşturulmasından sonra İstiklal Marşı okundu ve saygı duruşunda bulunuldu. Toplantının açılışında konuşan Devlet Bakanı Ramazan Mirzaoğlu, kongrenin olgunluk içinde gerçek bir demokrasi şölenine dönüşeceğini umduğunu söyledi. 
     Türk Kızılayı’nın 133 yıldır Türk milletinin gözbebeği, gurur kaynağı olduğunu ifade eden Mirzaoğlu, "Kızılay, yardıma muhtaç herkese, her yerde, insanlar arasında dil, din, ırk ve mezhep ayrımı yapmaksızın herkesin yardımına koşmuştur. Bizler için Kızılay, yardımseverliğin, dayanışmanın adı olmuştur" diye konuştu. 
     Marmara bölgesinde meydana gelen depremden sonra Kızılay’ın üzerine düşeni yaptığını, ancak depremin büyük olması nedeniyle yardımların yeterli gelmediğini ifade eden Mirzaoğlu, Kızılay’ın bu konudaki haklı eleştirileri dikkate alarak gerekli dersleri çıkardığını ve yeniden yapılanma yoluna gittiğini söyledi. Mirzaoğlu, sözlerini "Dünyanın her yerine yardım elini uzatan karagün dostlarını, sevgi ve saygıyla selamlıyorum" diyerek tamamladı. 
     Kızılay Genel Başkanı Ertan Gönen de, 17 Ağustos ve 12 Kasım depremleri sonrasında Kızılay’ın faaliyetleri konusunda bilgiler verdi. Depremden sonra Kızılay’ın çeşitli eleştiriler aldığını belirten Gönen, Kızılay’ın imajının yenilenmesi için "yeniden yapılanma" projesi başlattıklarını anlattı. Uluslararası Federasyon’un ve Amerikan Kızılhaçı’nın desteğiyle "Afete Hazırlık Merkezi Kriz Haberleşme Sistemi" kurulması çalışmalarının son aşamaya geldiğini kaydeden Gönen, lojistik tesislerinin gerektiğinde 300 bin kişiye hizmet verebilecek şekilde planlandığını söyledi. 
     Afetlerde çalışmak üzere bir arama kurtarma ekibi oluşturduklarını ifade eden Gönen, Alman Kızılhaçı’nın sağladığı 1,5 milyon dolarlık mali destekle İstanbul’da tam donanımlı yeni bir bölgesel kan merkezi kurulacağını da bildirdi. Kan ürünleri imal edecek Kan ve Sağlık Hizmetleri A.Ş’nin de KANSAŞ kısa bir süre içinde devreye girmesini hedeflediklerini belirten Gönen, bu tesis sayesinde yılda en az 75 milyon dolarlık bir döviz tasarrufunun sağlanacağını ve AIDS, hepatit gibi virüsleri ihtiva eden ürünlerin de Türkiye’ye girmesinin engelleneceğini anlattı. 
     Ertan Gönen, Kızılay’la ilgili son günlerde yaşanan tartışmalara da değindiği konuşmasında, şunları kaydetti "Kızılay bayrağını burcun tepesine dikmeye kararlıyız. Kararlılığımızın sonuçları ortadadır. Devraldığımız bütün sorunları tek tek çözüyoruz, çözmeye de devam ediyoruz. 
     Yeter ki, hızımızı kesenler çıkmasın. Önümüzde bir kavşak var. Önemli bir yol ayrımındayız. Yolumuza ya Kızılay üzerindeki şaibe bulutlarının gölgesinde düşe kalka devam edeceğiz ya da çağdaş açılımlarımızı sürdürerek Kızılay’ı yeniden devletimizin ve toplumumuzun gözbebeği yapacağız. Şu anda Kızılay’ın en çok ihtiyaç duyduğu şey, istikrardır. 
     




</TEXT>
</DOC>
