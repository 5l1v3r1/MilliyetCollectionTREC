<DOC>
<DOCNO> 12725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/soneko08.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayide hasar tablosu işten çıkarılanların oranı yüzde 5.1 
</HEADLINE>
<TEXT>

     Gayri Safi Milli Hasıla'da GSMH 2000 yılında yüzde 6'lık büyüme karşılık, işten çıkarılanların oranının yüzde 5.1'e yükseldiği bildirildi. 
     İstanbul Sanayi Odası'nın Türk özel sektör imalat sanayinin 2001 yılına ilişkin beklenti ve öngörülerini derleyebilmek amacıyla 2000 yılı 2. yarısı ekonomik durum tesbit çalışmasının sonuçları açıklandı. 
     Araştırmaya göre, 2000 yılının ilk yarısında işten çıkartılanların toplam çalışanlara oranı yüzde 2.4 iken, yılın son aylarında meydana gelen kriz nedeniyle işten çıkartılanların 2. yarıda hızlandığı belirlendi. Yılın ikinci yarısında işten çıkartılanların oranı yüzde 2.6 olurken, 2000 yılı sonu itibariyle oran yüzde 5.1'e ulaştı. 
     Araştırmada, ''GSMH'de yüzde 6'lık bir büyüme elde edilen ekonomide işten çıkartılanların yüzde 5.1'e yükselmesi, çok olumsuz bir durumdur'' denildi. İşten çıkartılanların özellikle küçük ölçekli işyerlerinde yoğunlaştığı dikkat çekti. Küçük ölçekli işyerlerinde yüzde 14.1 olan işten çıkartılanların toplam çalışanlara oranı, orta ölçekli işyerlerinde yüzde 9, büyük ölçekli işyerlerinde yüzde 3.9 olarak gerçekleşti. Küçük işletmelerden özellikle tekstil, deri, kağıt, basım, metal eşya alt sektörlerindeki istihdamda gerilemeler kaydedildi. 




</TEXT>
</DOC>
