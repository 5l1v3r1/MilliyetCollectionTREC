<DOC>
<DOCNO> 31503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sondun18.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli ailelerin en gözde tatil mekanı Türkiye.. 
</HEADLINE>
<TEXT>

     İsrailli ailelerin en gözde tatil mekanının Türkiye olduğu belirlendi. 
     Tzabar turizm acentası tarafından yapılan araştırmaya göre, bu yıl İsrailli ailelerin yüzde 50'si tatillerini yurtdışında geçirmeyi planlıyorlar ve bunların yüzde 17'si Türkiye'ye gitmeye hazırlanıyor. İsraillilerin ailece tatil yapmak için tercih ettikleri ikinci tatil mekanı ise Fransa. Türkiye ve Fransa'yı ABD, Hollanda, İtalya, İngiltere ve Kıbrıs izliyor. 
     İsrailli turistlerin yurdışında son derece ''kaba ve terbiyesizce hareket ederek'', gittikleri ülkelerde ''istenmeyen kişiler'' ilan edildikleri yolundaki haberlerin artması üzerine Turizm Bakanı Re'havam Ze'evi, bir uyarı mektubu yayınladı. Yurtdışına giden her İsrailliye havaalanında verilecek mektupta Bakan, ''Ben gitmemenizi tercih ederim ama madem ki gidiyorsunuz, dışardayken terbiyenizi takının ve ülkemizi iyi temsil edin'' ifadesini kullanıyor. 
     ''İsrailli turistlerin büyük bölümünün son derece medeni olmasına karşın küçük bir azınlığın davranışlarının ülke hakkında kötü izlenim yarattığını'' belirten Bakan, İsrailli turistleri, evsahibi ülke vatandaşlarına karşı saygılı davranmaya çağırıyor. İsrail basınında çıkan haberlerde, ''İsrailli turistlerin kaldıkları otellerdeki eşyaları çaldıkları, açık büfelerden aşırı yemek aldıkları, hesabı ödeme konusunda zorluk çıkardıkları, görevlilere hakaret ettikleri, son derece pis ve gürültücü oldukları'' ifade edilerek, bir süre önce Yunanistan'ın İstanköy adasında bir İsrailli grubun nasıl otelden atıldığına yer veriliyordu. 
     Öte yandan, İsraillilerin pek çoğunun yurtdışında tatili tercih etmeleri ve intifada nedeniyle turist sayısında meydana gelen büyük azalma nedeniyle İsrail'in turizm gelirlerinde ciddi düşüş olduğu belirtildi. 







</TEXT>
</DOC>
