<DOC>
<DOCNO> 46565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sontur14.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı "Kimyasal tehlike veya sabotaj istihbaratı yok" 
</HEADLINE>
<TEXT>

     İçişleri Bakanı Rüştü Kazım Yücelen, Türkiye'ye şu anda bir kimyasal tehlike veya sabotaj istihbaratı gelmediğini belirterek, ''Böyle bir olayın vuku bulmaması için her türlü önlem alınmıştır'' dedi. 
     Devlet Bakanı ve Başbakan Yardımcısı Mesut Yılmaz ile birlikte Ömerli Merkez Camii'nde Cuma Namazı'nı kılan Yücelen, çıkışta basın mensuplarının, ABD'de görülen şarbon vakalarını hatırlatarak, ''Türkiye ile ilgili biyolojik bir tehdidin olup olmadığını'' sormaları üzerine, her türlü terör olayına karşı bütün tedbirlerin alındığını söyledi. 
     ''Önemli olan vatandaşın hükümete güvenmesi ve alınan güvenlik tedbirlerinden emin olması'' diyen Yücelen, bugün bütün güvenlik güçlerinin tam bir anlaşma ve işbirliği içinde, güçlerini ve istihbarat bilgilerini ortaya koyarak, her türlü senaryoya karşı tedbir aldığını bildirdi. 
     Vatandaşlardan her şeyden emin olarak, hiçbir şeyden korkmadan normal hayatlarını sürdürmelerini isteyen Yücelen, panik yaratılmamasının önemini vurguladı. 
     Yücelen, ''Türkiye'ye şu anda bir kimyasal tehlike ya da sabotaj istihbaratı gelmemiştir. Böyle bir olayın vuku bulmaması için her türlü önlem alınmıştır. Sadece şebeke suyu değil, akla gelebilecek her türlü senaryo yazılmakta ve bunlara karşı her türlü tedbir alınmaktadır'' dedi. 
     






</TEXT>
</DOC>
