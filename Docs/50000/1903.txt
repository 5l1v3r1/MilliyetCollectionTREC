<DOC>
<DOCNO> 1903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sontur04.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanlığı "Hasıraltı edilen bir rapor yok" 
</HEADLINE>
<TEXT>

     Enerji ve Tabii Kaynaklar Bakanlığı, ''hasıraltı'' edilen bir raporun söz konusu olmadığını bildirdi. 
     Enerji ve Tabii Kaynaklar Bakanlığı tarafından yapılan açıklamada,Fazilet Partisi İstanbul milletvekili Nazlı Ilıcak tarafından gündeme getirilen Başbakanlık Yüksek Denetleme Kurulu raporuna açıklık getirildi. 
     Açıklamada, Başbakanlık Yüksek Denetleme Kurulu'nca hazırlanan 13 Nisan 1999 tarihli ''İvedi Durum Raporu'nun'' ilgili Devlet Bakanlığı tarafından 21 Nisan 1999 tarihli yazıyla Başbakanlığı ve Başbakanlık Müsteşarlığı'nın 3 Mayıs 1999 tarihli yazısı ile de bakanlığa intikal ettirildiği belirtildi. 
     Söz konusu raporun bakanlığın ilgili müsteşar yardımcılığı tarafından 11 Mayıs 1999 tarihinde ilgili genel müdürlüğe havale edildiği, raporda yer alan konuların değerlendirilmesi neticesinde bakanlığın görüşlerinin 14 Haziran 1999 tarihli yazısı ile Başbakanlığa bildirildiği kaydedilen açıklamada şöyle denildi 
     'Görüleceği üzere söz konusu rapor yaklaşık 40 gün gibi bir süre içinde değerlendirilerek gerekli cevaplar ilgili makama gönderilmiştir. Alınan bu yazımızdan sonra Başbakanlık Yüksek Denetleme Kurulu'ndan herhangi başka bir yazı ya da rapor alınmamıştır.'' 
     Raporda ve bakanlığın cevabında yer alan konuların KİT Komisyonu'nunda 1997 yılı işlemleri ile birlikte görüşülüp TBMM'nin denetimine tabi tutulacağı belirtilen raporda, söz konusu Yüksek Denetleme Kurulu raporunun herhangi bir inceleme veya soruşturma talebini içermediği vurgulandı. 
     Açıklamada şöyle denildi 
     'Yine aynı milletvekili tarafından ileri sürülen bir başka iddia da söz konusu rapora ilişkin olarak TEDAŞ Yönetim Kurulu'nda 'mevcut olumsuzlukların giderilmesi ve gerekli değişikliklerin yapılması' diye karar alınırken Enerji Bakanının baskısıyla Yönetim Kurulu'nun bu kararının değiştirilip 'mevcut olumsuzlukların giderilmesi' ve 'gerekli değişikliklerin yapılması' cümlesinin çıkartılmış olduğudur. 
     Oysa ki böyle bir husus kesinlikle söz konusu olmayıp, TEDAŞ'ın taraf olmadığı, tamamen bakanlığın yetkisinde yapılan ve Danıştay'ın onayını müteakip yürürlüğe giren imtiyaz sözleşmelerine ilişkin olarak TEDAŞ Yönetim Kurulu kararında 'mevcut olumsuzlukların giderilmesi' şeklinde bir ifade kullanılmasının, yetki açısında mümkün olamayacağının yanısıra imtiyaz sözleşmelerindeki her türlü değişikliğin de ancak Danıştay'ın onayı ile yapılabilecek olması hususları gözönünde bulundurularak, anılan Yönetim Kurulu kararında TEDAŞ'ca gerekli düzeltme yapılmıştır.'' Bunun ilgili mevzuat çerçevesinde TEDAŞ Yönetim Kurulu tarafından yapılan bir işlem olup bakanlık makamının veya bakanlığın herhangi bir müdahalesinin söz konusu olmadığı ifade edilen açıklamada, ''kaldı ki böyle bir müdahale hukuken de mümkün değildir'' denildi. 




</TEXT>
</DOC>
