<DOC>
<DOCNO> 4981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/sondun12.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan parlamentosu Fransa'ya karşı ortak bir beyanat kabul edecek 
</HEADLINE>
<TEXT>

     Azerbaycan Milli Meclisi, Fransa Meclisi’nde kabul edilen soykırım yasa tasarısına karşı ortak bir beyanat kabul edilmesini kararlaştırdı. 
     Milli Meclis’in bugünkü oturumunda miletvekilleri, Fransa Cumhurbaşkanı Jacques Chirac tarafından onaylanan soykırım yasa tasarısını tartıştı. 
     Muhalefetteki Azerbaycan Halk Cephesi Partisi’nin AHCP Genel Başkan Yardımcısı milletvekili Ali Kerimov, yaptığı açıklamada, soykırım tasarısının kabul edildiği Fransa’ya, Azerbaycan halkının duyarlılığını yansıtan sert tepki gösterilmesi gerektiğini söyledi. 
     "Fransa’ya ekonomik ambargo uygulanmalı ve bu ülke Minsk Grubu’nun eşbaşkanlığından çıkarılmalı" diyen Kerimov, tarih boyunca Ermeniler tarafından Azerbaycan halkının maruz bırakıldığı soykırım hareketlerinin de uluslararası arenada gündeme getirilmesi için çaba sarfedilmesi gerektiğini ifade etti. 
     Fransa, Azerbaycan-Ermenistan sorununun barış yoluyla çözümü için Avrupa Güvenlik ve İşbirliği Teşkilatı AGİT bünyesinde oluşturulan Minsk Grubu’nun eşbaşkanlığını yapıyor. 
     AHCP milletvekili Asım Molazade de açıklamasında, Fransa’nın Minsk Grubu’ndaki adaletini sergilediği davranışlarla kaybettiğini belirtti ve Minsk Grubu içindeki aktifliğinin Azerbaycan’ın aleyhine dönüştüğünü iddia etti. 
     Bağımsız milletvekili Zelimhan Yakub, soykırım iddialarıyla Türkiye’nin zayıflatılmak istendiğini belirterek, "Ermenistan, Yukarı Karabağ bölgesini kolay bir şekilde ele geçirmek istiyor" dedi. Meclis Başkanı Murtuz Aleskerov da Cumhurbaşkanı Haydar Aliyev’in Fransa ziyareti sırasında soykırım yasasına gereken tepkiyi gösterdiğini belirterek, bu tür iddialarla Karabağ sorununun barış yoluyla çözüm sürecinin engellenmek istendiğini söyledi. Aleskerov, soykırım tasarısının Fransa Meclisi’nin gündemine alındığı ilk zamanlarda, bu ülke parlamentosuna ortak mektup gönderip tepkide bulunduklarını hatırlattı. 
     Azerbaycan Milli Meclisi’nin yarın yapılacak oturumunda konunun görüşülmesine devam edilecek ve ortak bir beyanat kabul edilecek. Muhalefetteki parti milletvekilleri, beyanatta Fransa’ya ekonomik ambargo uygulanması ve bu ülkenin Minsk Grubu eşbaşkanlığından çıkarılmasına ilişkin maddelerin de bulunması için çalışacaklar. 
     




</TEXT>
</DOC>
