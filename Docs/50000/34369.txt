<DOC>
<DOCNO> 34369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/siyaset/siy03.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel kurulda arpalık kavgası 
</HEADLINE>
<TEXT>

Tarım Kredi Kooperatifleri’nin Genel Kurulu, Tarım Bakanlığı’nca görevdena lınan eski ve yeni yönetim kurulu çekişmesi yüzünden yoğun güvenlik önlemleri altında yapıldı 
     ANKARA Milliyet 

     Tarım Kredi Kooperatifleri Merkez Birliği’nin TKKMB ANAP’a yakınlığı ile bilinen Ertuğrul Özdemir başkanlığındaki eski Yönetim ve Denetim Kurulu üyeleri, Tarım Bakanı Hüsnü Yusuf Gökalp tarafından, bilgisayar ve gübre alımında usulsüzlük yaptıkları iddiasıyla yapılan suç duyurusu nedeniyle görevlerinden alındılar. Yönetime, daha önceki genel kurulda seçilen Nurullah Dazıroğlu başkanlığındaki yedek yönetim ve denetim kurulu üyeleri getirildi. 
     
     Çevik kuvvet geldi 
     Yeni yönetim, haziran ayında yapılacağı açıklanan, ancak bakanlık tarafından ertelettirilen 7’nci Olağan Genel Kurulu toplantıya çağırdı. 
     Ankara 2. İdare Mahkemesi’nin verdiği, Tarım Bakanı MHP’li Hüsnü Yusuf Gökalp’in görevden alma yetkisi olmadığına ilişkin karar üzerine eski yönetim kurulu üyeleri, önceki gece birlik binasına geldiler. Her iki taraf da binayı kontrol altında tutmaya çalışırken güvenlik kaygısıyla sabaha karşı saat 03.00’e kadar çevik kuvvet hazır bekledi. 
     Bu gelişmelerin ardından dün sabah Genel Kurul Toplantısı yapıldı. Eski TKKMB Genel Müdürü Kadir Arıcı, yapay bir sorun yaratıldığını öne sürerek, "Orada yaratılan fiili durumun hiçbir hukuki temeli yoktur. Çünkü Tarım Bakanlığı eski yönetimi görevden almış, eski yönetim mahkemede dava açmış, ancak tebligat işlemi henüz sonuçlanmamış. Tebligatın tarafı da Tarım Bakanlığı’dır. Eski yönetimin, polisin desteğini bir şekilde alarak yaptığı fiili şey bir işgaldir" dedi. 
     Bazı delegeler içeri alınmadıklarını öne sürerlerken, öğleden sonra, Nurullah Dazıroğlu başkanlığında çıkarılan tek liste ile seçimlere geçildi. 
     Eski Genel Müdür Kadir Arıcı MHP’ye, Tarım Bakanı tarafından görevden alınan eski yönetim kurulu üyeleri de ANAP’a yakınlıkları ile biliniyor. 
     



 SİYASET 











</TEXT>
</DOC>
