<DOC>
<DOCNO> 30410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/spor/aspo.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Karan'dan dönüş yok 
</HEADLINE>
<TEXT>

Galatasaray, Gençlerbirliği Başkanı Cavcav’a son sözü söyledi "Eğer sorun çıkarırsan Ümit’i Marsilya’ya gönderir, bir sezon sonra geri alırız." 
     HALİL ÖZER 

     Her yolu denedik’ 
     SARI - Kırmızılı kulüp, bonservisinde bir türlü Gençlerbirliği’ni ikna edemediği, hülle için Bulgaristan’ın Beroe takımıyla da sözleşme imzalattırdığı Ümit Karan için rest çekti. Yöneticiler, İlhan Cavcav’ın artık transfere izin vermesi gerektiğini söylediler ve "Uzlaşma için her yolu denedik. Bonservis parası da önerdik. Ama olmuyor. Eğer Beroe ile atılan imzaya rağmen yine olmazsa biz de Ümit’i Marsilya’ya gönderir, bir sezon sonra bedava alırız" dediler. 
     
     Kur tartışması 
     BAŞKAN Faruk Süren ile İlhan Cavcav’ın yaptığı son görüşmede ilginç bir tartışma yaşandı. Süren, teminat mektubu isteyen Cavcav’a "1 milyon dolar verelim. Ancak kuru 750 bin lirada tutalım" önerisini getirdi. Cavcav’ın kabul etmemesi üzerine Süren, "İyi ama, sen de Digitürk’ün sabit kur teklifine evet dememizi bekliyorsun. Sonra da transferle ilgili aynı önerimize hayır diyorsun" karşılığını verdi. Ümit Karan, Ümit Davala’nın sitesine verdiği demeçte, "G.Saray’dan beni kimse koparamaz. Gerekirse futbolu bırakırım" dedi. 
     
     Sistem yanlış’ 
     ÜMİT Karan, transfer sistemini de eleştirdi ve "Mal gibi alınıp satılıyorsunuz ve size fikriniz sorulmak istenmiyor. Bu, başta insan haklarına aykırı. Elbette bir sözleşme imzalandıysa, bu süre zarfında o kulüp için hizmet etmeye mecbursunuz. Ama ya sözleşmeniz bittiğinde. Bu sistem değişmeli. Zaten FIFA bu doğrultuda da karar aldı bile" dedi. Ümit, "Daha bu formayı sırtıma geçireli birkaç gün oldu ama inanın kırk yıllık Galatasaraylı gibiyim" ifadelerini kullandı. 
     



 SPOR 

































</TEXT>
</DOC>
