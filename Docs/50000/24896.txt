<DOC>
<DOCNO> 24896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/spor/spo02.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sessiz bekleyiş 
</HEADLINE>
<TEXT>

F.Bahçeli yöneticiler, Aziz Yıldırım’ı geri döndürebilmek amacıyla yeni bir taktiğe başladı Başkan’ın daha fazla strese girmemesi için şimdilik üzerine gidilmemesi kararına varıldı 
     YUSUF KOBAL 

     BAŞKANLIĞI bırakacağını açıklayan Aziz Yıldırım’a yönetici arkadaşları yeni bir ikna yöntemi ile yaklaşıyor. Başkan’ın kararını değiştirmesi için fazla üzerine gidilmesinin bu aşamada sakınca doğuracağı kanısına varan yöneticiler pasif ikna yöntemi ile Yıldırım’ın stresten arınmasını hedefliyorlar. Şimdilik beklemeye geçilirken, olumlu sonuç çıkmaması halinde tekrar atağa kalkılacak. 
     TRANSFER görüşmelerinin ise perşembe günü başlayacağı, Aziz Yıldırım’ın 1 Temmuz’daki olağanüstü kongreden kısa bir süre önce dış transferde anlaştığı önemli oyuncuları açıklayacağı iddia edildi. Yıldırım ve Asbaşkan Hamdi Akın bugün Gençlik ve Spor Genel Müdürlüğü ile bir kez daha masaya oturup Şükrü Saracoğlu Stadı’nın Fenerbahçe kulübüne devredilmesini görüşecek. 
     
FIFA’dan onay bekleniyor      FENERBAHÇE, İsviçre’nin UBS bankasından 4.5 milyon marklık kredi alabilmek için kendisine kefil olan FIFA’nın onayını bekliyor. Murat Yakın’ın 17 milyon marklık bonservis bedeli, FIFA’nın yeni uygulamaya sokacağı yasa nedeniyle tehlikeye girerken, yönetim bu paranın 4.5 milyon marklık bölümünü tahsil etmek için yoğun bir çaba harcıyor. 
     
Yıldıray çalımı      TEKNİK Direktör Denizli’nin transfer listesinde ilk sırayı alan Bochumlu Yıldıray Baştürk, Fenerbahçe’ye önce yeşil ışık yaktı, daha sonra kulübü ile sözleşme imzaladı. Sarı - Lacivertliler, Bochum’un küme düşmesi nedeniyle genç oyuncuyu ucuza alabilecekti. Ancak Yıldıray yeniden imza atınca bu durum ortadan kalktı. 
     
Mirko sakatlandı      YUGOSLAV Milli Takımı’nın, Moskova’da Rusya ile oynadığı Dünya Kupası grup eleme maçında forma giyen Mirkoviç sakatlandı. Fenerbahçeli futbolcu karşılaşmayı sedye ile terketmek zorunda kaldı. Lazetiç ile Mirkoviç’in kaldığı otele giden Fenerbahçeli taraftarlar ise uzun süre tezahürat yaptı. Bu durum iki futbolcuyu ve Yugoslav Milli Takım oyuncularını hayli şaşırttı. 
     
İki aday gündemde      FENERBAHÇE’de Başkan Aziz Yıldırım’dan umudunu kesen kongre üyeleri, Hakan Uzan ile Ayhan Bermek’in kapısını çaldı. Yıldırım’ın "Kararım kesin" açıklamasından sonra yeni seçenekler arayan Alt Yapı Derneği, Uzan’ın, 1907 Derneği de Bermek’in nabızlarını yokladı. Hakan Uzan ile Ayhan Bermek’in, Aziz Yıldırım ile görüşeceği, daha sonra karar vereceği belirtildi. 
     



 SPOR 

























</TEXT>
</DOC>
