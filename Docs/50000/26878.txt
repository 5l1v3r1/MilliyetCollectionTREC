<DOC>
<DOCNO> 26878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sonspo21.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de bonservis tavanı 125 milyar... 
</HEADLINE>
<TEXT>

     Göztepe'de yönetim anlaşamadığı futbolcuların bonservis bedellerini belirlemeye çalışırken, Genel Kaptan Bülent Maro, ''Futbolcuların bizden istediği rakamların daha altında, birinci ligden bize gelmek isteyen birçok futbolcu var'' dedi. 
     Sözleşmesi sona eren Fikret, Abdi, Burhan ve Erkan dışında tüm futbolcuları satış listesine koyacaklarını ve bonservis bedellerini yarın açıklayacaklarını kaydeden Maro, tavanın 125 milyar, tabanın ise 60 milyar olacağını açıkladı. Futbolcuların havalarda uçtuğunu, belli bir süre sonra ayaklarını yere basacağına inandıklarını belirten Maro, transfer çalışmaları ile ilgili şunları söyledi 
     ''Yönetim olarak futbolcuların kalması için ne gerekiyorsa yaptık. Ancak onların istediği rakamların yanına yanaşmamız imkansız. Bizim futbolculara vermeyi düşündüğümüz rakamın altında Göztepe'ye gelmek isteyen birinci ligde birçok futbolcu var. En kısa süre içinde bazıları ile masaya oturacağız.'' 
     Başkan Hamdi Türkmen ile teknik direktör Rıza Çalımbay'ın İstanbul'da olduğunu, Beşiktaş Başkanı Serdar Bilgili ile görüşeceklerini kaydeden Maro, hafta sonuna kadar bazı futbolcular ile anlaşacaklarına inandıklarını sözlerine ekledi. 






</TEXT>
</DOC>
