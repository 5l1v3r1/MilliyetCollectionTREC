<DOC>
<DOCNO> 48358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sondun01.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarbon korkusu yüzünden ünlüler hayran mektubu istemiyor 
</HEADLINE>
<TEXT>

     Amerika'da ünlüler, New York, Washington ve Florida'da, şarbonlu mektuplar yüzünden şimdiye kadar 3 kişinin ölmesi üzerine hayranlarından mektup kabul etmemeye başladılar. Hayranlardan gelen mektuplar şimdiye kadar, meşhurlar açısından popülarite göstergesi sayılıyordu. 
     Ünlülerin bağlı oldukları stüdyolar, TV istasyonları ya da reklam ajansları binlerce mektubun ya yollayıcılara geri gönderildiği ya da ayrı bir yerde saklandığını belirttiler. Aralarında Tom Cruise'un da bulunduğu çok sayıda ünlüyü temsil eden reklamcı Pat Kingsley, ''Şimdilik sanatçılarin hayranlarından gelen mektupları açmıyoruz. 
     Dikkatli olmak lazım'' diye konuştu. Kingsley ''mektupların saklandığını'' da sözlerine ekledi. 
     
     Mektup açma servisi 
     Bu arada ünlülerin mektuplarını açmak için Los Angeles ve çevresinde özel hizmet kuruluşları türediği bildiriliyor. Bu kuruluşlar ünlülere gelen mektupları açıyorlar ve içinde tehlikeli madde bulunmayan mektupları sahibine teslim ediyorlar. 
     Bu kuruluşların en eskilerinden biri olan ''Studio Fan Mail Services'', hayranlardan, ünlülere mektup yerine kartpostal göndermelerini isterken, ''Warner Bros'' stüdyoları da elektronik posta ile haberleşmeyi denemelerini önerdi. 
     Ünlülere Amerika ve dünyanın her yerinden her hafta binlerce mektup geldiği bildiriliyor. Mektuplar bilinmeyen kişilerden geldiği için güvenlik açısından riskli kabul ediliyor. 
     Reklamcı Tracy Schaffer, ''her zaman belli bir risk taşıyan bu mektupların şarbon vakaları nedeniyle şimdi daha da tehlikeli hale geldiğini'' söyledi. Buna karşılık FBI'ya ünlülerin mektuplarıyla ilgili herhangi bir ihbar gelmediği FBI sözcüsü tarafından ifade edildi. 
     






</TEXT>
</DOC>
