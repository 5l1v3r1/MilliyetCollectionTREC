<DOC>
<DOCNO> 23650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sondun08.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
RTL televizyonundan Big Brother'dan sonra şimdi de zayıflama yarışması 
</HEADLINE>
<TEXT>

     Almanya'da RTL II televizyon kanalı, naklen yayınla 105 günde ideal kilolarına inmeye aday altı erkek ve altı kader yarışmacının katıldığı programı dün başlattı. 
     ''Büyük Birader Sizi İzliyor'' türü realite televizyon programlarının yeni bir versiyonu olan ''Büyük Diyet'' adlı naklen yayınlanacak haftalık programla, yarışmacılar, Köln şehrinin batısındaki lüks bir sağlık çiftliğinde kameralar önünde zayıflayıp, incelecekler. Yarışmacılar, eski sohbet programcısı Margarethe Schreinemakers ve sağlık uzmanları eşliğinde, kilo vermenin sıkıntı, zorluk ve kıvranmalarını televizyon izleyicileriyle paylaşacak. TV yıldızı Schreinemakers, ''en önemlisinin, birçok kişinin yeme alışkanlıklarını kontrol etme, yeni beden ve yeni bir hayatın yolunu bulma şansını görmeleri olduğu'' görüşünde. 
     Televizyondan yayınlanacak ''Büyük Diyet'' programıyla 105 günün sonunda ideal ve hedef kilolarına en çok yaklaşan yarışmacılar, kaybettikleri kiloların yarısı kadar altını, bu sürenin sonunda kazanacaklar. Sağlık çiftliğinde 105 günde hedef kilolarına inen yarışmacılar, bir yılın sonunda bu kilolarını korurlarsa, daha önce verdikleri kiloların diğer yarısı kadar altınla ödüllendirilecekler. 
     Avrupa Gıda ve Beslenme Bilimi Enstitüsü diyet uzmanı Ulrike Gonder, Berliner Morgenpost Gazetesi'ne bu TV programı hakkındaki yorumunda, şişman insanların 105 günde hedeflenen kilolarına inmesi düşüncesini sorumsuzca buldu. Gonder, yarışmaya katılanların kilo vermek için ağır baskıya maruz kaldıklarını hissederlerse, yeme bozukluklarına maruz kalacakları görüşünü savundu. RTL II TV kanalının ''Büyük Birader Sizi Gözlüyor'' adlı programın Almanca versiyonu geçen yıl 1993'den beri en başarılı program seçildi.''Büyük Diyet'' programının da büyük ilgi çekmesi bekleniyor. Hollanda'da ''Büyük Diyet'' programıyla en fazla kilo kaybeden yarışmacı ödül kazanacak. 







</TEXT>
</DOC>
