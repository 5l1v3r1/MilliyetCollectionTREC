<DOC>
<DOCNO> 28763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sonspo20.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolombiyalı kaleci Mondragon Galatasaray için İstanbul'da 
</HEADLINE>
<TEXT>

     Galatasaray'ın kesin anlaşma sağladığı Kolombiya Milli Takımı'nın kalecisi Mondragon bugün İstanbul'a geldi. 
     Atatürk Havalimanı'nda Türk menajeri Tarık Yalçın'ın karşıladığı Mondragon, buradan Florya Metin Oktay Tesisleri'ne geçti. 
     Mondragon'un bugünü dinlenerek geçireceği ve yarın kendisini sarı-kırmızılı renklere bağlayacak sözleşmeye imza atacağı ifade edildi. 
     İstanbul'da kalması için kendisine gösterilen evlere de bakan Kolombiyalı kaleci, Hagi'nin evini beğenmezken, Taffarel'in evi ile birkaç daire arasından tercihini yapacak. 
     Bu arada, ABD'den İstanbul'a 16 saatlik uçak yolculuğuyla gelen kaleci, Atatürk Havalimanı'nda vize alırken, Mondragon'un pasaportunun bir süre incelendiği ve herhangi bir sorun olmadığının belirlendiği öğrenildi. 
     Mondragon, Atatürk Havalimanı'nda bir süre beklidiği valizlerini bulamadı. Daha sonra, kaleciye bavullarının başka bir uçakla akşam saatlerinde gönderileceği söylendi. 
     Öte yandan, Mondragon'un bugün gelmesine rağmen sözleşme imzalamaması, Kolombiyalı kalecinin kulübü Metz ile sorunlarının henüz çözüme kavuşmadığı şeklinde söylentilere de yol açtı. 






</TEXT>
</DOC>
