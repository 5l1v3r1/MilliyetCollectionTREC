<DOC>
<DOCNO> 33984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/soneko19.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Osmanlı Bankası - Körfezbank birleşmesine izin çıktı 
</HEADLINE>
<TEXT>

     Doğuş Grubu bünyesindeki Osmanlı Bankası A.Ş. ile Birleşik Türk Körfez Bankası A.Ş'nin Körfezbank birleşmesi için Bankacılık Düzenleme ve Denetleme Kurumu'nun BDDK izin verdiği bildirildi. 
     Konuyla ilgili bir açıklama yapan Osmanlı Bankası Murahhas Üyesi Aclan Acar, 5 Temmuz 2001 tarihinde BDDK'ya başvurduklarını, kurul izninin ise bugün kendilerine ulaştırıldığını kaydetti. 
     20 Haziran Çarşamba günü iki bankanın yönetim kurullarının birleşmeyi onaylamasının ardından çalışmalarını hızlandırdıklarını belirten Acar, ''Bağımsız denetim kuruluşlarımızı belirledik. En kısa zamanda bilançolarımızı ve birleşme sözleşmelerimizi hazırlayacağız'' dedi. 
     Dünya ekonomisindeki gelişmelerin ve ülkenin içinde bulunduğu durumun, bu tarz güç birliklerini kaçınılmaz hale getirdiğini vurgulayan Acar, Doğuş Grubu'nun da 2001 yılına bankacılık sektöründeki şirketlerini yeniden yapılandırma hedefiyle girdiğini belirtti. 
     Acar, grup bankalarının sermaye yapısını güçlendirmelerini ve daha verimli çalışarak ölçek ekonomisinden yararlanebilmelerini sağlayacak olan yeni oluşumun, 138 yıllık geçmişiyle bir dünya markası olan Osmanlı Bankası'nın çatısı altında gerçekleştirileceğini hatırlattı. 
     Türk bankacılık sektörünün en eski kurumlarından Osmanlı Bankası, 1863 yılında İngiliz, Fransız ve Türk ortaklar tarafından kuruldu. 
     Banknot basmak ve yabancı kaynak sağlamak gibi önemli işlevleri yerine getirerek 1. Dünya Savaşı'na kadar Osmanlı İmparatorluğu'nun Merkez Bankası görevini yürüten banka, bazı dönemlerde hazine fonksiyonunu da üstlendi. 
     1931 yılında Türkiye Cumhuriyeti Merkez Bankası'nın kurulmasının ardından özel ticari banka statüsüne geçti ve Haziran 1996'da Doğuş Grubu'na dahil oldu. Osmanlı Bankası'nın yurtiçindeki 66 şubesinin yanı sıra Lüksemburg'da da bir şubesi bulunuyor. 
     1988 yılında kurulan Körfezbank'ın hisselerinin tamamı Doğuş Grubu'na ait. Nakit yönetimi, proje ve dış ticaret finansmanı, yatırım bankacılığı, risk yönetimi ve özel bankacılık gibi alanlarda uzmanlaşan banka, Türkiye'deki 9 şubesinin yanı sıra Bahreyn'deki off shore şubesi ve Dublin'deki finansal hizmetler şirketi aracılığıyla faaliyet gösteriyor. 2001 yılı başından beri Maçka Palas'taki yeni genel müdürlük binasında hizmet veren Körfezbank, son olarak PTT ile yaptığı işbirliği kapsamında online çalışan 406 posta merkezini, kendi tahsilat sistemine entegre etmişti. 
     Aktiflere göre 10. sıraya sahip olan Osmanlı Bankası'nın toplam aktifleri 3.6 milyar dolar. Aktiflere göre pazar payı yüzde 2.92 düzeyinde bulunan bankanın 67 şubesi ve 1.533 personeli var. Körfezbank ise 1.4 milyar dolarlık toplam aktiflerle 19. sırada yer alıyor. Pazar payı yüzde 1.16 olan bankanın 10 şubesi ve 315 personeli bulunuyor. 
     İki bankanın birleşmesi ile toplam aktifler 5.1 milyar dolara yükselecek. Yüzde 4.1 pazar payına sahip olacak yeni yapının sıralamadaki yeri 9.'luk olurken, toplam 77 şube ve bin 848 personel sayısına ulaşılacak. 
     
     







</TEXT>
</DOC>
