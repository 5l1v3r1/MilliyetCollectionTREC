<DOC>
<DOCNO> 20241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/ekonomi/eko02.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümete çifte teklif 
</HEADLINE>
<TEXT>

Türk - İş hükümete bugün son teklifini götürüyor. Birinci altı ay yüzde 20 artış istenirken, diğer altı aylar için iki seçenek öneriliyor 
     ATİLLA ÖZSEVER 

     Türk - İş Başkanlar Kurulu kamu sözleşmelerindeki politikayı saptamak amacıyla dün Ankara’da toplandı. Bu toplantıda hükümete iki alternatifli bir teklif sunulması kararlaştırıldı. 
     Türk - İş’in ilk önerisi şöyle İlk altı ay için yüzde 20 zam, ikinci altı ay için yüzde 20 artı enflasyon farkı, üçüncü ve dördüncü altı aylar için ise gerçekleşen enflasyon artı yüzde 5 refah payı. 
     
     Bugün görüşüyorlar 
     İkinci öneri ise şöyle İlk altı ay yüzde 20 zam, ikinci altı ay gerçekleşen enflasyon, üçüncü ve dördüncü altı aylık dilimler için ise gerçekleşen enflasyon artı yüzde 5 refah payı. Türk - İş’in bu ikili önerisi bugün hükümete sunulacak. Eğer hükümet bu öneriyi kabul etmezse Türk - İş Başkanlar Kurulu tekrardan toplanıp ne yapacağına karar verecek. Türk - İş Başkanı Bayram Meral, sözleşme görüşmelerinden bugün olumlu bir sonuç alınmazsa demokratik tepkilerini ortaya koyacaklarını söyledi. 
     
     Kıdem tazminatı uyarısı 
     Meral, iş güvencesi tasarısını desteklediklerini ancak kıdem tazminatı fon tasarısına karşı olduklarını belirtti. Başkanlar Kurulu’nda fon tasarısının kıdem tazminatını yok edeceği anlamı taşıdığı, bu nedenle sokakta dahi mücadele edilmesi’ görüşü ağır bastı. Meral de "Kıdem tazminatıyla oynamak, ateşe benzin dökmektir" dedi. 
     
Meral Siyasi başarısızlık demokrasiye mal edilemez      Ekonomiden sorumlu Devlet Bakanı Kemal Derviş’in önceki gün Türk - İş yönetimi ile görüşmesinde dile getirdiği, "Zorlarsanız baskıcı rejim gelir" sözüne Türk - İş Genel Başkanı Bayram Meral’den yanıt geldi. Meral, "Siyasetin kirliliği ve başarısızlığı demokrasiye ve parlamenter sisteme yönelik olamaz. Olmamalıdır ve olmasına hiçbir zaman müsaade etmeyiz" dedi. Meral, "Demokratik tepkimizi ortaya koymamız ve hak aramamız, demokrasiyi sıkıntıya sokmaz. Aksine daha da güçlendirir. Banka soyanların, hortumcuların olduğu ortamda bir şey olmazsa işçilerin ücretlerini korumaya çalıştığı ortamda hiçbir şey olmaz. Demokrasi zaafa uğramaz" dedi. 
     



 EKONOMİ 
















</TEXT>
</DOC>
