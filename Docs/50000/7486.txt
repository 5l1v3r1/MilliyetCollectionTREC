<DOC>
<DOCNO> 7486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/guncel/gun06.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mafya F Tipi’ne 
</HEADLINE>
<TEXT>

Alaattin Çakıcı, Nuri Ergin gibi mafya üyeleri ile Murat Demirel gibi hortumculara F tipi yolu göründü 
     ERSAN ATAR Ankara 

     Siyasi tutuklu ve hükümlülerin, sevk edilmemek için ölüm orucu başlattıkları F tipi cezaevleri, mafya babaları ve adamlarıyla, aralarında Murat Demirel gibi isimlerin de bulunduğu banka hortumcularına açıldı. 
     Adalet Bakanlığı yetkililerinden alınan bilgiye göre, Çıkar Amaçlı Suç Örgütleriyle Mücadele Kanunu kapsamında mahkum olan ve halen yargılamaları devam eden tutuklu ve hükümlülerin F tipi cezaevlerine nakilleri başladı. Ceza ve Tevkifevleri Genel Müdürü Ali Suat Ertosun, Terörle Mücadele ve Çıkar Amaçlı Suç Örgütleriyle Mücadele kanunları kapsamında yargılananların özel cezaevlerinde muhafaza edilmesinin yasal zorunluluk olduğunu belirtti. 
     
Takvim belli değil      Ertosun, nakillerin, Tekirdağ başta olmak üzere, halen açık bulunan Ankara Sincan, Kocaeli ve Edirne F tipi cezaevlerine, kapasiteleri oranında yapılacağını bildirdi. 
     Ertosun, "Alaattin Çakıcı ve Nuri Ergin gibi isimler de bu cezaevlerine nakledilecek mi " sorusu üzerine, "Şu anda bir açıklama yapamam" yanıtını vermekle yetindi. "Bu cezaevleri de yüksek güvenlikli" diyen Ertosun'un bu yanıtı, Çakıcı ve Ergin kardeşlerin de F tipi cezaevlerine nakledilecekleri şeklinde yorumlandı. 
     Adalet Bakanlığı’nın yasayı eksiksiz uygulaması durumunda, Murat Demirel, eşi Ayşenur Esenler ve Beyaz Enerji soruşturmasının tutuklu sanıkları da F tipi cezaevlerine konulacak. 
     


 GÜNCEL 













</TEXT>
</DOC>
