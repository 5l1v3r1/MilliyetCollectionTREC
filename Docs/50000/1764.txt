<DOC>
<DOCNO> 1764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/guncel/gun02.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Naylon fatura skandalı 
</HEADLINE>
<TEXT>

Devlet Tiyatroları’nın adı sansür, eser hırsızlığı, zorla oyun oynatma iddialarından sonra şimdi de 60 milyarlık naylon fatura skandalına karıştı 
     ELİF KORAP 

     Bursa Devlet Tiyatrosu’nda DT dekor ve tadilat masrafları için yapıldığı ileri sürülen alımların faturaları sahte çıktı. 
     Bursa Devlet Tiyatrosu Müdürü Emin Gümüşkaya’nın DT Genel Müdürlüğü’nden çeşitli masraflar için yüksek meblağlar aldığı ve bunları tiyatro harcamalarında kullanmadığı iddiaları üzerine, gerçekleştirilen satışın toplam tutarını öğrenmek için Milliyet muhabirinin görüştüğü Ulu Ticaret’in sahibi Hüsnü Ulu, faturaların kendilerine ait olmadığını bildirdi. Ulu şunları söyledi 
     "Bu faturalar kesinlikle bize ait değil. Üzerindeki bilgiler, telefon, adres, ad doğru fakat biz ne bu faturaları kestik, ne de böyle bir satış gerçekleştirdik. Faturada adımın altındaki imza da bana ait değildir bu kaşe de bize ait değildir. Zaten faturalarda görünen kalebodur, tabaka saç, profil, fayans gibi malları satmıyoruz. Bu malların bize ne girişi, ne de çıkışı var." 
     Savcılığa suç duyurusunda bulunan Ulu’ya, DT’den olduklarını belirten iki kişi tehditte bulundu. Ulu bu konuda şöyle dedi "DT’den olduğunu söyleyen iki kişi geldi ve beni tehdit ettiler. Faturaların bize ait olduğunu kabul etmem için para teklif ettiler. Bir gün sonra da mali müfettiş olduğunu söyleyen biri gelerek, Bursa Müdürü’nün arkasında bakan var. Sen devletle uğraşamazsın. Vazgeç’ dedi. Bakanın adını söylemek istemiyorum." 
     
60 ton boya iddiası      İddialara göre, dekor ve tadilatta kullanmak üzere 60 ton boya, 306 metreküp kereste alınacak gibi gerekçelerle Genel Müdürlük’ten sık sık ödenek alınıyordu. Genel Müdürlük’ün yüksek rakamlara rağmen bir soruşturma yapmaması, Genel Müdür Dilligil hakkında da bazı iddiaların ortaya atılmasına neden oldu. 
     
Emin Gümüşkaya      Aklımız sanattan başkasına ermez 
     Bursa Devlet Tiyatrosu Genel Müdürü Emin Gümüşkaya, iddialarla ilgili şöyle konuştu 
     "Bizim işimiz sanattır, bu tip işlerle uğraşmayız. Aklımız ermez zaten. Memurlar gerekli malzemeleri alırlar. Ben imzalarım. Bu faturalar gerçek olmasa, bu işler yapılamazdı. 60 ton boya olmaz ki. Boyalar kutuyla satılır. Gelen görür. Tiyatronun her tarafı boyanmıştır. Ne kadar alınmışsa o kadardır." 
     


 GÜNCEL 





















</TEXT>
</DOC>
