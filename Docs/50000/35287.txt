<DOC>
<DOCNO> 35287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/soneko15.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti İnternet bankacılığında Türkiye'nin en iyisi... 
</HEADLINE>
<TEXT>

     Garanti Bankası, Türkiye'de en iyi internet bankacılık hizmeti veren banka seçildi. 
     Garanti Bankası'ndan yapılan açıklamada, New York'ta yayımlanan Global Finance Dergisi tarafından 36 ülke çapında gerçekleştirilen ''internet bankacılığında en iyiler'' araştırmasında, Garanti Bankası'nın, Türkiye'nin internet üzerinden en iyi hizmet veren bankası seçildiği bildirildi. Endüstri analistleri, danışmanlar, teknoloji uzmanlarının görüşlerine başvuran Global Finance'ın, değerlendirme sırasında, müşterilere sunulan ürün çeşitliliği, internet ürünlerinin müşteriler tarafından kullanılmasını sağlamadaki başarı, web sitelerinin tasarımı ve işlevselliği, başarılı internet ortaklıkları, ulaşılabilecek kanalların çeşitliliği kriterlerini esas aldığı belirtildi. 
     Açıklamada, şubesiz bankacılık alanında öncü bankalardan biri olan Garanti'nin, Haziran ayı itibariyle yüzde 90'ı bireysel müşteri olmak üzere 315 bini aşkın internet bankacılığı müşterisi ile lider konumda olduğu kaydedildi. Müşterilerin, nakit hariç işlemlerinin yüzde 40'ını internet üzerinden yaptığı da bildirildi. 







</TEXT>
</DOC>
