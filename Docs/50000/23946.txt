<DOC>
<DOCNO> 23946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sontur23.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Enerji davasında yine görevsizlik kararı... 
</HEADLINE>
<TEXT>

     Ankara 4. Ağır Ceza Mahkemesi, Ankara 1 No'lu DGM'nin, bazı suçlardan görevsizlik kararı vererek nöbetçi ağır ceza mahkemesine gönderdiği ''Beyaz enerji'' davasında görevsizlik kararı verdi ve dosyayı Yargıtay'a gönderdi. 
     Hem DGM'nin hem de ağır ceza mahkemesinin görevsizlik kararı vermesi nedeniyle ortaya çıkan uyuşmazlığı, Yargıtay 5. Ceza Dairesi çözecek. 
     4. Ağır Ceza Mahkemesi heyeti, Ankara 1 No'lu DGM'nin görevsizlik kararı vererek nöbetçi ağır ceza mahkemesine gönderdiği, DGM Cumhuriyet Savcısı Talat Şalk'ın açtığı ''Beyaz enerji'' davasında incelemesini tamamladı. 
     Mahkeme, davaya bakmakla görevli mahkemenin, Ankara DGM olduğuna kanaat getirerek görevsizlik kararı verdi ve dava dosyasını Yargıtay'a gönderdi. ''Beyaz enerji'' davasında, hem Ankara 1 No'lu DGM'nin, hem de Ankara 4. Ağır Ceza Mahkemesi'nin görevsizlik kararı vermesi nedeniyle ortaya çıkan uyuşmazlığı, Yargıtay 5. Ceza Dairesi çözecek. 
     Ankara 1 No'lu DGM, 9'u tutuklu 15 sanıktan, Muzaffer Selvi, Ünal Peker, Birsel Sönmez, Mustafa Mendilcioğlu, Osman İlhan, Yavuz Gürsoy ve Hasan Hüseyin Çoğalan hakkında Türk Ceza Kanunu'nun TCK ''cürüm işlemek için teşekkül oluşturma'' hükmünü içeren 313 1, Nuri Doğan Karadeniz, Erhan Aygün ve Mehmet Vehbi Bilgin hakkında ise TCK'nın ''çete üyelerine yardım'' fiilini düzenleyen 314. maddelerine muhalefetten dava açmıştı. Sanıklar bu suçlardan dolayı 5 Haziran 2001 tarihinde hakim karşısına çıkacak. Mahkeme, ''rüşvet alma ve verme, ihaleye fesat karıştırma, görevi kötüye kullanma'' suçlarından ise görevsizlik kararı vererek, dosyayı nöbetçi Ankara 3. Ağır Ceza Mahkemesi'ne göndermişti. 







</TEXT>
</DOC>
