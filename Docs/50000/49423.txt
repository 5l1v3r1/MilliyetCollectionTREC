<DOC>
<DOCNO> 49423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/soneko11.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'dan ayrılan Derviş, yarın basın toplantısı düzenleyecek 
</HEADLINE>
<TEXT>

     Devlet Bakanı Kemal Derviş, İtalya'daki temaslarını tamamlayarak Türkiye'ye hareket etti. 
     Geçtiğimiz Perşembe günü Avrupa Yatırım Bankası'nın organize ettiği bir konferans için İtalya'ya gelen Derviş, Türkiye'ye hareketinden önce İtalya Hazine Bakanlığı yetkilileriyle bir görüşme yaptı. 
     Yaklaşık 40 dakika süren görüşme sonrasında Bakan Derviş, her hangi bir açıklama yapılmayacağını, yarın bir basın toplantısı düzenleyeceğini söyledi. 
     Programda İtalya Ekonomi Bakanı Giulio Tremonti ile görüşme yapması beklenen Derviş, İtalyan bakanın Milano'da başka bir toplantıya katılmasından dolayı yardımcılarıyla görüştü. 
     G-7 ülkelerinin dönem başkanlığını İtalya'nın yapması nedeniyle İtalya Hazine Bakanlığı yetkililerine Derviş'in Türkiye'deki son durumu aktardığı ve destek istediği öğrenildi. 
     Bakan Derviş, havaalanında A.A muhabirine verdiği demeçte ''Herhangi bir açıklama yapmak doğru değil, görüşmelerimiz çok titizlikle devam ediyor. Zamansız açıklamalar zarar veriyor'' şeklinde konuştu. 
     ''IMF'den beklenen ek kaynakla ilgili görüşmelerin sonucu ne zaman açıklanacak '' şeklindeki bir soruya da Derviş, ''Yarın bir basın toplantısı düzenleyeceğim. O zamana kadar bir açıklama yok'' dedi. 
     Bakan Derviş, eşi Catherine Derviş ile birlikte Roma'dan İstanbul'a hareket etti. 
     Derviş'in bu akşam İstanbul'da ekonomi yönetimiyle bir toplantı yapacağı belirtildi. 
     






</TEXT>
</DOC>
