<DOC>
<DOCNO> 27114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/ekonomi/eko04.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüklerden küçüklere fon 
</HEADLINE>
<TEXT>

İSO, küçük ve orta boy işletmelerin birleşme ve ihracata teşviği için fon kurmak üzere Dünya Bankası ve özel bankalardan destek arıyor 
     SONGÜL HATISARU 

     İstanbul Sanayi Odası İSO , küçük ve orta boy işletmelerin KOBİ yeniden yapılandırılması ve ihracata teşviği için yatırım fonu kuracak. İSO Danışmanı Atilla Karaosmanoğlu, Dünya Bankası ve bankaya bağlı IFC’nin projeye olumlu yaklaştığını söyledi. 
     Yerli ve yabancı finans kuruluşlarının katılımıyla oluşturulması planlanan fonla ilgili olarak dün İSO binasında banka temsilcilerinin davet edildiği bir toplantı yapıldı. Garanti Bankası, İş Bankası, Yapı Kredi, Akbank ve birçok banka temsilcisinin katıldığı toplantıda projeyle ilgili prensipler tartışıldı. Yatırım fonuna bankaların sıcak bakması ve yabancı fonlarından kaynak sağlanması için aracılık etmeleri bekleniyor. 
     İSO yönetimi Avrupa Yatırım Bankası’yla da görüşecek. İhracat için finansman desteğinin sağlanacağı işletmelerde birleşme eğilimlerinin de güçlenmesi bekleniyor. 
     
     Sermaye ortaklığı modeli 
     İSO’nun planladığı modele göre sermayeye ortaklıktan yana bir eğilim ağır basıyor. Fondan bir yetkilinin işletmenin yönetiminde söz hakkı olacak bu model üzerinde tartışılıyor. Böylece fon finansmanı ile ilgili gelişmeler de birebir takip edilebilecek. 
     Türk sanayisinin dinamiğinin KOBİ’ler olduğuna dikkat çeken İSO KOBİ Bölümü Müdürü Gonca Ündül, İSO’nun bu potansiyeli harekete geçirmek istediğini söyledi. 
     Finansman desteği sağlanan şirketlere Dünya Bankası’nın yardımıyla yönetim danışmanlığı da verilecek. 
     
Kredi için ihracat şartı      Dünya Bankası eski Başkan Yardımcısı Atilla Karaosmanoğlu’nun koordinasyonunda yapılan çalışmalarda, KOBİ’lerin özellikle ihracata yönlendirilmesi amaçlanıyor. 
     Fon oluşturulduktan sonra, bir hareket planı oluşturularak yatırım kredisinin kimlere, ne koşullarda kullandırılacağı belirlenecek. Fonun yapacağı faaliyetlerin, KOBİ’lerin kendilerini daha rekabetçi hale getirecek ve özellikle ihracata yönlendirecek yeniden yapılanmayı sağlayacak bir yatırım kredisi olarak düşünülebileceğini söyleyen İSO KOBİ Bölümü Müdürü Gonca Ündül, kredilendirmenin ihracat taahüdüne bağlanabileceğini söyledi. 
     



 EKONOMİ 






















</TEXT>
</DOC>
