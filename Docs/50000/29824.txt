<DOC>
<DOCNO> 29824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sontur11.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Artık kavgayı bıraktık" 
</HEADLINE>
<TEXT>

     CHP 29. Olağan Kurultayı'nda genel başkanlığına yeniden seçilen Deniz Baykal, ''Artık kavgayı bıraktık, artık düşmanlığı bıraktık. Artık kimse CHP'yi tekrar kendi içinde kavga eder hale sokmaya kalkışmasın'' dedi. 
     Baykal, Genel Başkanlık seçimi sonuçlarının açıklanmasının ardından partililere hitaben teşekkür konuşması yaptı. 
     Konuşmasına ''Sevgili partililerim, can yoldaşlarım'' diyerek başlayan Baykal, kendisine verilen destek ve gösterilen güven için teşekkür etti. Genel Başkan olmaktan ''onur ve gurur'' duyduğunu belirten Baykal, ''Bu seçim zaferi kimseye karşı kazanılmamıştır. Kurultay, seçilen genel başkana görevi başarıyla yapabilmesi için muhtaç olduğu desteğin, güvenin ifadesidir'' dedi. 
     Artık büyük işler yapmak istediklerini söyleyen Baykal, parti içi çekişmeleri, sürtüşmeleri, kavgaları esas alan, dünyası kavgalarla kısıtlı parti olmanın bu kurultayda reddedildiğini kaydetti. Baykal, şöyle devam etti 
     ''CHP, Türkiye'ye açılmayı, kavgadan iktidara geçmeyi karar altına almıştır. Böylesine köklü bir kabuk, siyaset kültürü değişimini bir partinin kendi iradesiyle karar altına alarak demokratik şekilde ortaya koymasının çok fazla örneği yoktur. Şimdi CHP, Türkiye'yi yönetme iddiası kültürüne geçişi onaylamıştır. 
     Bu kurultayda eski klasik siyasi kültürü, klişeleri reddetmiş bulunuyoruz. Artık kavga yerine sevgi istiyoruz. CHP kavgadan kendi iradesiyle sıyrılmıştır.'' 
     
     Bundan sonraki CHP 
     Bundan sonra CHP'nin yepyeni bir parti olacağını belirten Baykal, bir partinin sadece genel başkan değiştirerek değil, siyaset yapma anlayışını yenileyerek değişebileceğini söyledi. 
     Bundan sonra siyaseti yapay gerginliğe sokma çabasında olmayacaklarını dile getiren Baykal, doğruları söyleyerek halkla kucaklaşacaklarını belirtti. 
     Baykal, ''Artık CHP'in özgüveni var, mantığı var, CHP geliyor, CHP geliyor'' dedi. 
     CHP'nin kültür, bilim, sanat alanlarındaki birikimlerinin iktidara taşımaktan alıkoyan engelleri çözmeye başladıklarını kaydeden Baykal, ''Güleryüzlü, tatlıdilli, umutlu, bütün Türkiye'yi kucaklayan Cumhuriyet Halk Partililiği tekrar ayağa kaldırıyoruz'' diye konuştu. 
     Genel başkan olmaktan duyduğu sevincin ötesinde CHP'nin özgür düşünceli, tuzaklara teslim olmamış, saplantılara tutsak olmamış, atılımcı, yenilikçi bir parti olduğunun bu kurultayda kanıtlandığını vurgulayan Baykal, şunları söyledi 
     ''Artık kavgayı bıraktık, artık düşmanlığı bıraktık. Artık kimse bizi, CHP'yi tekrar kendi içinde kavga eder hale sokmaya kalkışmasın. Biz girmiyoruz, girmedik o mücadeleye. Tahriklere boyun eğmedik. Davetlere icabet etmedik, niye etmedik Çünkü CHP'linin sağduyusuna, aklına mantığına güveniyorduk, onun için girmedik. Türkiye'nin böyle bir heyecana ihtiyacı var. Elele vereceğiz ve Türkiye'yi CHP'nin birikiminden yararlandırma, CHP'nin yurtseverliğinden, çağdaş sosyal demokrasinin ilkelerinden, kültürlerinden, ahlakından, yararlanma noktasına taşıyacağız. Beni bu amaçla görevlendirdiniz, öyle anlıyorum. Onun gereğini de evvelallah yapacağım. Artık bütün CHP'lileri dışa dönük mücadele için göreve çağırıyorum. Haydi CHP'liler, hep birlikte iktidara.'' 
     Baykal'ın teşekkür konuşmasının ardından, CHP 29. Olağan Kurultayı, PM ve Yüksek Disiplin Kurulu seçimi hazırlıkları için saat 16.30'a kadar çalışmalarına ara verdi. 
     

</TEXT>
</DOC>
