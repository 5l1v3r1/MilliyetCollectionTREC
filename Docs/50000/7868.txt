<DOC>
<DOCNO> 7868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/soneko08.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Kriz gün içinde çözülmeli" 
</HEADLINE>
<TEXT>

     Türk Sanayici ve İşadamları Derneği TÜSİAD , MGK krizinin gün içinde çözülmesini ve yarın mali piyasaların siyasi istikrarın devam ettiği bir ortamda açılmasını istedi. 
     TÜSİAD’dan yapılan yazılı açıklamada, bugünkü MGK toplantısının cereyan ediş şeklinin, Türkiye’nin iç ve dış kredibilitesine ciddi bir darbe vurduğu kaydedildi. 
     Toplantının basına yansımasının ertesinde, faizlerin önemli oranlarda arttığı, mali sistemden yüksek miktarda döviz çıkışı olduğu ve borsanın olağanüstü boyutlarda düştüğü vurgulanan açıklamada, "Devletin zirvesinde çıkan krizlerin ekonomik faturası çok ağır olmaktadır. Herkes bu bilinç içinde hareket etmeli ve ekonomimizde telafi edilemeyecek zararların oluşmasına neden olacak davranışlardan kaçınmalıdır" dedi. 
     Enflasyonun düştüğü, ekonomik programın olumlu sonuçlarının alınmaya başlandığı ve AB üyelik sürecinin Ulusal Program ile rayına oturmasının beklendiği şu günlerde, hükümetin sorumluluklarının bilincinde olduğunu kamuoyuna göstermesi gerektiği belirtilen açıklamada, şöyle denildi 
     "Kamuoyuna bugün gerekli mesaj verilmediği takdirde, ekonomik programın uygulanması için katlanılmış olan toplumsal fedakarlıklar boşa gitmiş olacaktır. Ayrıca, Hazine’nin bu hafta yapacağı ihale ile geri ödemek zorunda olduğu iç borç miktarı, son yılların en yüksek rakamını ifade etmektedir. Bu ihalenin de uygulanan ekonomik program çerçevesinde makul bir faiz oranıyla sonuçlanabilmesi çok önemlidir. 
     Ulusal çıkarlar herşeyin üzerinde tutulmalı, bu kriz gün içerisinde çözülmeli ve yarın mali piyasalar siyasi istikrarın devam ettiği bir ortamda açılmalıdır." 
     




</TEXT>
</DOC>
