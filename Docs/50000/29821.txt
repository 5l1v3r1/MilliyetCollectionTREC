<DOC>
<DOCNO> 29821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sontur08.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Seçim için gerekli ortam yok" 
</HEADLINE>
<TEXT>

     Başbakan Bülent Ecevit, şu sıralarda seçim için gerekli bir ortamın bulunmadığını ifade ederek, ''Sandığın fazla erken gelmemesi gerekir. Çünkü, Türkiye çok önemli konularda atılımlar başlattı. Bunların sonuçları alınmadan seçime gidilirse, bu Türkiye'ye büyük kötülük olur, büyük zarar verir'' dedi. 
     Ecevit, TRT-1'de canlı olarak yayınlanan ''Pazar Panorama'' programına katılarak, soruları yanıtladı. Bülent Ecevit, bir soru üzerine hiçbir konuda ölçüyü kaçırmamak gerektiğini belirterek, özelleştirmede de ''ölçünün kaçırılmaması gerektiğini'' dile getirdi. 
     Ecevit, IMF Başkanı Kohler ile dün görüştüğünü bildirerek, ''Özellikle faiz konusunda, fikirlerini vurguladı. Faizin yüzde 80'lere çıktığını, bunun çok yüksek olduğunu söyledi. Bizim de bunu bildiğimizi söyledim. Ama bunun çözümünü birlikte aramalıyız dedim. Hassas bir konu'' dedi. 
     Başbakan Ecevit, bir soru üzerine imar affı konusunda herhangi bir gelişme bulunmadığını dile getirdi. Yeni ek vergileri de değerlendiren Ecevit, devletle yapılan işlemlerden 1 milyon lira alınacağını anlattı. Ecevit, ''Devletle işi olan kimse rahatlıkla o bir milyonu verebilir. Bunlar toplandığı zaman biraz devletin işine yarayacak bir şey ortaya çıkıyor'' dedi. 
     Devletin vergi düzeninde büyük adaletsizliklerin bulunduğunu ifade eden Başbakan Ecevit, denetimin yetersiz olduğunu, bunları düzeltmeye çalıştıklarını dile getirerek, yeni teknolojilerin devreye sokulmasıyla denetimin kolaylaşacağını vurguladı. 
     Ülkenin sıkıntılı bir dönemden geçtiğini, bu nedenle bazı rahatsız edici tedbirlerin alınabildiğini anlatan Ecevit, ''Bir milyon almak, vergiyi ödeyene bir yük teşkil etmez. Bankaya para yatıracak kadar durumu elverişli ise o bir milyonu verebilir. Zaten, önemli olan iç kaynakları harekete geçirmemiz. Kaynakları artırabilmemiz'' dedi. Ecevit, bir soru üzerine enflasyon farkının kamu görevlerinin maaşına yansıtılacağını, bu konuda yeni bir düzenlemenin bulunmadığını bildirdi. 
     
     Sandık gelir mi 
     Ecevit, bazı çevrelerin erken seçimden bahsettiği hatırlatılarak, ''Sandık ne zaman gelir '' diye sorulması üzerine de şunları söyledi 
     ''Sandığın fazla erken gelmemesi gerekir. Çünkü, Türkiye çok önemli konularda atılımlar başlattı. Bunların sonuçları alınmadan seçime gidilirse, bu Türkiye'ye büyük kötülük olur, büyük zarar verir.onun için bu reformcu yasama çalışmaları belli bir düzeye varmadan önce erken seçimin lafını etmek bile zihinleri ve piyasaları karıştıracağı için sakıncalı olur diye düşünüyorum. Bir de uyum içinde çalışan bir hükümetimiz var, Meclis'te de yeterli çoğunluğumuz var. Gereken tedbirleri alabiliyoruz. Ama seçim için gerekli bir ortam yok,şu sıralarda.'' 
     FP'nin kapatılmasıyla bağımsız kalan milletvekillerinden bazılarının MHP'ye geçeceğine ilişkin iddiaların anımsatılarak, bunun hükümetin uyumuna etki yapıp yapmayacağı sorusuna da Ecevit, ''Sayın Bahçeli de defalarca söyledi. Koalisyon protokolünde bu belirtiliyor.Milletvekili sayılarında değişiklik olmasının, hükümet düzenlemesini değiştirmeyeceğini protokole koymuştuk'' dedi. 
     
     Makedonya 
     Bir soru üzerine de Makedonya'da yaşanan sıcak gelişmelere değinen Ecevit, bu durumdan kaygılı olduğunu söyledi. Bölgenin yapısı bakımından karmaşık bir ülke olduğunu belirterek, bu etnik gruplarla süratle uzlaşıya gidilmesi gerektiğini dile getirdi. 
     Ecevit, NATO'nun bölgede siyasal nitelikte anlaşma olmadıkça askeri birlik gönderme konusunda isteksiz davrandığını ifade ederek, ''Eğer, Makedonya'da bir anlaşma sağlanırsa, silahların toplanması için kuvvet göndermek gerekirse, Türkiye'den de istendiği takdirde bir birlik gidebilecektir'' diye konuştu. 
     
     Terör örgütü ile mücadele 
     Son günlerde terör örgütü PKK'nın Avrupa'da ''siyasi platformda hareketlendiğinin'' ifade edilmesi üzerine de Ecevit, şu değerlendirmeyi yaptı 
     ''Siyasal alanda hareketlenme süreci başlamıştı. Yalnız, bazı ülkeler bu konuda dikkatli davranıyorlar. Şu sırada sorun denebilecek bir durum yok, benim görüşüme göre. PKK hareketini siyasallaştırma çabası Türkiye'de de var, komşu ülkelerde de var, Avrupa ülkelerinde de var, bu bilinen bir gerçek. Ama bunun, siyasal örgütlenmelerin aslında PKK gerçeğini örtmek için ortaya çıktığı, gitgide daha yaygın ölçüde anlaşılıyor. Fakat çok dikkatli olmamız gerekiyor. Terör büyük ölçüde ortadan kalktı. Ama dikkati elden bırakmamamız gerekiyor. Hala sınır komşumuz ülkelerde binlerce silahlı PKK'lı var. Hareketi siyasallaştırmak için de her türlü çaba gösteriliyor.'' 
     
     Sözde soykırım 
     Ecevit, ''Sözde Ermeni soykırımı konusunda Fransa'dan geçen bir yasa vardı. Bu konu gündemden düştü mü, bir girişim var mı '' sorusuna şu karşılığı verdi 
     ''Bu konuda girişimlerimiz vardır ve devam edecektir. Ama Türkiye'nin tek sorunu da Ermeni iddialarıyla ilgili sorun da değildir. Türkiye'nin pek çok sorunu var. Bu konuya çok fazla kendimizi angaje etmemiz de doğru olmaz diye düşünüyorum. Önemli olan bizim, Ermeni iddiaları konusundaki gerçekleri dünya kamuoyuna etkili biçimde anlatabilmemiz. Bu konuda bir hareketlenme başladı Türkiye'de.Maalesef biz kendimizi tanıtmakta ihmalci davranırız, bu bir eksikliktir çağımızda, önemli olan gerçekleri dünya kamuoyuna anlatmamızdır.'' 
     Ecevit, Türkiye-Yunanistan ilişkileri, Ege ve Kıbrıs konularına değinirken, iki ülke arasında diyalog sürecinin başlamasının önemini vurguladı. Ortamın gelişmesi durumunda Ege ve Kıbrıs sorunlarının iki ülke arasında halledilebileceğini belirten Ecevit, ''Eğer 3. ülkeler bizi yalnız bırakırlarsa aramızdaki sorunları çok daha rahatlıkla aşarız. Türkiye Yunanistan ile ilişkilerinde daima barışçı yöntemler izlemiştir. Onun için kimsenin kaygılanmasına gerek yok'' dedi. 







</TEXT>
</DOC>
