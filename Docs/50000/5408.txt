<DOC>
<DOCNO> 5408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/siyaset/asiy.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Saç saça baş başa 
</HEADLINE>
<TEXT>

Erkek vekillerin ölümle biten kavgası sırasında kadınlar da birbirine girdi 
     ÖMER ERBİL İstanbul 

     TBMM'de DYP'li Fevzi Şıhanlıoğlu'nun ölümüyle sonuçlanan kavga sırasında erkek milletvekilleri birbirini yumruklarken, gözlerden kaçan bir kavga da kadın vekiller arasında yaşandı. FP İstanbul Milletvekili Nazlı Ilıcak'la DSP İzmir Milletvekili Güler Aslan birbirine girdi. 
     TBMM'de erkek milletvekillerinin tekmeli tokatlı kapıştığı sırada DSPli Güler Aslan'ın kendisine omuz attığını savunan Ilıcak, olayı şöyle anlattı 
     "Erkeklerin içine girmeden, kim vurduya gitmeyelim diye köşede kavgayı izliyordum. Miting alışkanlığı, etrafımı daima kollarım. Birden bire biri bana omuz atarak itti, sendeledim. Ne oldu diye döndüğümde, Güler Aslan'ın tanıyamadığım bir milletvekiline 'nasıl yaptım' şeklinde pis pis güldüğünü gördüm. Yanına giderek 'bu yakışıksız kaçıyor' diye fırçalayıp bir fiske attım. Acıtıcı bir tokat değildi." 
     Aslan'ı yanındaki milletvekilinin hemen uzaklaştırdığını söyleyen Ilıcak "Cesareti yok arkadan vuruyor. Bir hanıma bu yakışmaz. Belliki kıskançlık içinde. Diğer DSP'liler gibi parlementer faaliyetleri yapamıyor. Maksat çok kadın milletvekili bulundurmak değil, iş yapan milletvekillerini parlamentoya sokmak. İri kıyım olduğu için görevi bu herhalde" dedi. 
     
Salladı ama ıskaladı      DSP İzmir Milletvekili Güler Aslan ise Nazlı Ilıcak'a şu yanıtı verdi 
     "Bu mizanseni kendi kafasından yazdı. O davranış biçimi benim karakterim değil. Kavgayı izlerken elinin tersiyle bana vurmaya çalıştı, ancak ıskaladı. O kargaşada fırsat bu fırsat diyerek benden öfkesini almak istedi. Merve Kavakçı olayından dolayı bana kızıyor olmalı. 
     Çünkü kendisiyle daha önce hiç husumetim olmadı. Selam bile vermem kendisine. Ancak kullandığı ifadeler çok yakışıksız. İriyarı olmak kabadayılık mı ya Kilolu olmak suç mu Benim üzerimden siyaset yapmasına izin vermeyeceğim. Grup başkanımla konuştum. Pazartesi yarın günü mahkemeye vereceğim." 
     
     GÜLER ASLAN 
Kadınlar askerlik yapsın demişti      Aslan 1947 doğumlu. Ankara Gazi Eğitim Enstitüsü İngilizce Bölümü mezunu. Evli iki çocuk annesi. Emekli öğretmen. DSP İzmir 1. Bölge 4.sıradan meclise giren Güler Aslan, Rahşan Ecevit hayranı. Kamuoyunda bunu sık sık dile getiren Aslan 1993 yılında DSP'ye üye olarak politikaya atıldı. Aslan, kamuoyunda 'kadınlar üç ay askerlik yapsın' şeklindeki konuşmasıyla tanınmış, ancak bu konuşmadan dolayı kendi partisinden de tepki toplamıştı. 
     
     NAZLI ILICAK 
Demokrat sağdan Fazilet Partisi'ne      1944 Ankara doğumlu Nazlı Ilıcak evli ve iki çocuklu. Lozan Üniversitesi Siyaset Bilimi Fakültesi'nden mezun olan Nazlı Ilıcak, İngilizce ve Fransızca biliyor. Tercüman Gazetesi sahibi Kemal Ilıcak ile evlendi. Tercüman ve Bulvar gazetelerinde uzun süre yazdı. Demokrat Parti geleneğini uzun süre savunan Ilıcak Demirel ve Çiller'le arası bozulduktan sonra RP ile yakınlaştı. FP'den İstanbul Milletvekili seçilen Ilıcak, Yeni Şafak Gazetesi'nde de yazıyor. 
     


 SİYASET 

















</TEXT>
</DOC>
