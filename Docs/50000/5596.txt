<DOC>
<DOCNO> 5596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/yazar/tamer.html </URL>
<DATE> 2001/02/05/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Marka ol, 60 dolara hela fırçası sat 
</HEADLINE>
<TEXT>

Yaratıcılıkla ürüne katma değer katmak... Aşkı ve şiiri tuvalet fırçasına sokabilmek... 
     Üreticinin, işadamının, sanayicinin sanata ve şiire, bugün belki de her zamankinden daha fazla ihtiyacı var. Çünkü tasarımına sanatı, şiiri, müziği, aşkı koyarak fark yaratabilen, ürettiği mala da istediği fiyatı koyabiliyor ve hatta fiyat uçuk olsa bile yok satabiliyor. 
     Ya marka ol ya da öl mü yoksa 
     Durum o kadar vahim olmasa da siz bir yolunu bulup rakiplerinize göre fark yaratmaya bakın. 
     Stockholm School of Economics'in sıradışı profesörü Kjell Nordström, geçen ay Eczacıbaşı Kalite Günü vesilesiyle İstanbul'a geldiğinde anlatmıştı. İtalyan Alessi firması, ünlü Fransız tasarımcı Philip Stark imzasını taşıyan hela fırçalarının tanesini 60 dolardan satıyormuş. 
     Hela temizlediğin fırçaya da 60 dolar ödenir mi demeyin. Eğer Stark imzasını taşıyorsa değil 60 dolar, 160 dolar ödeyecek bile bulunur. 
     Vakko'nun Amerikan piyasasına marka olarak girme çabasını alttaki sütunlarda okuyabilirsiniz 
     
Kedi Kadın'a Vakko eşarbı      "İpek eşarp üretmek atla - deve değil. Bir ipek eşarbın kaça mal olduğunu biliyoruz. Hammaddeyi bütün üreticiler Çin'den alıyor. Apresinden ipeğin oranına kadar her şey aynı. Tek fark marka olmak ya da olmamak. 
     Marka olursanız, malınızı dünyanın en büyük mağaza zincirlerinde tanesi 120 dolara satıyorsunuz, olamazsanız 20 - 30 dolara alıcı arıyorsunuz..." 
     Vakko'nun ABD pazarına girmek için Newyork sosyetesinin en iddialı simalarından kedi kadın Jocelyne Wildenstein'le yürüttüğü projenin arka planında bu düşünce yatıyor. 
     Vakko'nun dış ticaretten sorumlu Yönetim Kurulu üyesi Jeff Hakko, "Biz bir Hermes, Jourfegs, Lanvin ya da Ferragano değiliz. Dışarda bizi kimse tanımıyor. Donna Karan gibi büyük üreticilerin de eşarp üretmek için bize ihtiyacı yok. Dolayısıyla göze çarpmak için farkıl bir şey yapmak zorundayız" diyor. 
     Defalarca bıçak altına yatarak estetik ameliyatlarla yüzünü kediye benzeten Wildenstein'la Vakko'nun buluşması ise tamamen tesadüf. Bay Hakko'nun Newyork'ta mal satmak için görüştüğü toptancılardan biri Wildenstein'ı yakından tanıyormuş. Sohbetin bir noktasında toptancı "Moda devlerinin sizinle işi olmaz. Siz en iyisi moda dünyasının dışından, ama Amerika'da tanınan bir simanın ününden yararlanın" demiş. Kedi Kadın'ın ekstantrik imajı da ürüne cuk oturunca bu ilginç proje start almış. 
     Vakko markalı ve vahşi kedi desenli ipek eşarplar, 2001 Noel öncesi başta Newyork'un ünlü 5. Cadde'sindeki lüks mağazalar olmak üzere Amerikan tüketicisinin beğenisine sunulacak. 
     Jeff Hakko, "Büyük mağazalara girdik, şu koleksiyonumuzu sattık demek bizim için önemli bir başarı. Ama fiyatımız mutlaka ünlü markaların yüzde 30 - 40 altında olacaktır. ABD'de ipek eşarp satmak, jean pantolon satmaya benzemez" diye de ekliyor. 
     
Shell'den 61 litrelik depoya 63 lt benzin      61 litre kapasitesi olan bir depoya en fazla ne kadar benzin konabilir 
     Saçma bir soru gibi gelebilir, ama değil. 
     Sirkeci'deki Shell bayii Tekbir Petrol, 61 litrelik depoya 63.06 litre benzin sığdırmayı başardı 
     Olay Cumhuriyet Gazetesi'nde yıllarca birlikte çalıştığımız Doğan Katırcıoğlu'nun başına geldi. Geçtiğimiz yılın son günlerinde Fiat Marea'sının benzin göstergesinin kırmızı ışığı yanan Katırcıoğlu, yolunun üzerindeki Tekbir Petrol'e girdi. Daha önceki deneyimlerinden deponun 54 litre aldığını biliyordu. 7 litre de yedeği vardı. Ancak bu kez pompanın benzin göstergesinde 63.06 litre yazıyordu. 38 milyon liralık faturaya itiraz ettiyse de kimseye dinletemedi. 
     Yılların gazetecisi Katırcıoğlu tabii ki işin peşini bırakmadı ve konuyu üretici firma Tofaş'a iletti. Geçenlerde gelen yanıt onu doğruluyordu. Depo 54 artı 7 litre alıyordu. 
     Arkadaşımız İlkay Özcan'ın sorularını yanıtlayan Tofaş yetkilileri de Marea 1.6 SX 2000 model otomobillerin yakıt deposunun 61 litreden fazla benzin almasının mümkün olmadığını söylediler. Kaldı ki kırmızı ışık yandığında deponun sıfırlanmadığını herkes bilir. 
     Tekbir Petrol'ün sahibi Çelebi Şair ise depoların kapasitelerinden 4 - 5 litre daha fazla benzin aldığını, bu nedenle bir kusurları olamayacağını iddia ediyor. Ancak herhalde burada itibar edilmesi gereken açıklama üretici firma Tofaş'ınki olacaktır. 
     
     





Bir sadrazam 


Öndenetim 


Metin Bey’e saygıyla 


TV ve kadın... 


Depresyon geçirmek ayıp mı 


Tanıdık simalar, zıt kutuplar 


Koçaryan'ın beyanları 


Bush Bush'u yalanlıyor 


Affın başı, ortası, sonu... 


Marka ol, 60 dolara hela fırçası sat 


Dairesi hasar görenler 1 


ABD mi kazanır, Avrupa mı 


Üretim artmadan kimsenin geliri artmaz 


</TEXT>
</DOC>
