<DOC>
<DOCNO> 22160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sontur15.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP 29. İstanbul İl Kongresi başladı 
</HEADLINE>
<TEXT>

     CHP Genel Sekreteri Önder Sav, Genel başkan Deniz Baykal’a kızılabileceğini, hatta cezalandırılabileceğini ifade ederek, "Onun bir zemini ve platformu vardır. CHP’yi cezalandırmaya kalkanları, partililer asla affetmiyecektir" dedi. 
     CHP 29. İstanbul İl Kongresi, Ataköy’deki Ahmet Cömert Spor Salonu’nda, İl Başkanı Ali Topuz’un açış konuşmasıyla başladı. İlçe başkanlarının ortak önerisiyle Divan Başkanlığına Önder Sav, seçildi. Kongrede daha sonra saygı duruşunda bulunuldu ve İstiklal Marşı okundu. 
     Önder Sav yaptığı konuşmada, Atatürk ve silah arkadaşlarının Samsun’da başlattığı "Aydınlanma Yürüyüşü"nün yıldönümünde CHP’nin İstanbul İl Kongresi’ni yaptığını belirtti. 
     Atatürk’ün mirasını onurla taşıdıkları CHP’nin pek çok sıkıntılı ve dalgalı günlerden geçerek, bugünlere geldiğini ifade eden Sav, "Bugünkü durum da, Atatürk’ün içinde bulunduğu ortamdan pek farklı değil" dedi. 
     TOBB’un bir süre önce gazetelere verdiği "Kurtuluş Savaşı" çağrısını da hatırlatan Sav, şunları söyledi 
     "İkinci Kurtuluş Savaşı için halk özveriye, fedakarlığa çağrılıyor. Kimden isteniyor bu Geçimini zor sağlayan işçiden, esnaftan, kısacası dar gelirlilerden isteniyor. Milyarlarca dolar dış borç yapılırken, fedekarlığı akıllarından geçirmeyenler, şimdi sıkılmadan Türk halkından özveri istiyorlar." 
     Partiden ayrılanları da eleştiren Sav, "CHP’de Baykal’a kızabilir, O’nu cezalandırabilirsiniz. Onun bir zemini ve platformu vardır. Ancak CHP’yi cezalandırmaya kalkanları partililer asla affetmiyecektir" şeklinde konuştu. 
     CHP İstanbul İl Başkanı Ali Topuz da, kongrenin cumhuriyetin en ağır iki bunalım sürecinin bir arada yaşandığı dönemde yapıldığını belirterek, ülkeyi bu noktaya kendilerinin getirmediğini kaydetti. 
     







</TEXT>
</DOC>
