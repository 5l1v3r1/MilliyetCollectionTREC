<DOC>
<DOCNO> 16053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/yazar/ozkan.html </URL>
<DATE> 2001/04/13/ </DATE>
<TIME>  </TIME>
<AUTHOR> Tuncay Özkan  </AUTHOR>
<HEADLINE>
THY halka satılacak 
</HEADLINE>
<TEXT>

     Türk Hava Yolları THY blok satış yöntemiyle ihale edildi ama alıcısı çıkmadı. Ben ve benim gibi düşünenler de Türkiye'nin bu en değerli kurumunu halka satın demiştik. Aklın yolu bir çıktı. Dün özelleştirmeden sorumlu Bakan Yüksel Yalova, THY Yönetim Kurulu Başkanı Cem Kozlu, THY Genel Müdürü Yusuf Bolayırlı ve Özelleştirme İdaresi Başkanı Uğur Bayar, Başbakan Yardımcısı Mesut Yılmaz ile bir araya gelerek THY'nin halka arz yoluyla satışı konusunda anlaştılar. 
     Halka arz üç aşamalı bir planla gerçekleşecek. Önce döviz ile alım yapacak olan ve yurtdışında yaşayan vatandaşlara bir kontenjan ve indirim sağlanacak. Daha sonra THY çalışanlarına öncelik ve avantajlar yürürlüğe girecek ve Türk vatandaşlarının alımı konusunda kontenjan yaratılacak. Satış iç, dış ve gurbetçilere arz şeklinde olacak. 
     Bu konuda YPK kararı ilk satış izni noktasında "blok veya halka arz" diye alındığı için ek bir düzenlemeye gidilmesine gerek duyulmuyor. Ama Mesut Yılmaz bu konuyu liderler zirvesine götüreceğini söylemiş dünkü görüşmede. 
     THY'nin hisselerinin satışı konusunda öncelikle Sivil Havacılık Yasası Meclis'ten acil olarak geçirilecek. Sonra THY'nin özerk bir kurum haline dönüşmesini sağlayacak yeni bir yasal düzenleme yapılacak. THY'nin halka arz edilecek hisse tutarının yüzde 20 dolayında olması planlanıyor. Bundan 300 milyon dolarlık bir gelir bekleniyor. 
     THY için acil önlemler de görüşüldü dün Başbakanlık'ta yapılan toplantı sırasında. Buna göre emekliliği gelen 5 bin kadar çalışan öncelikle hemen emekliye sevk edilecek. Ayrıca zarar eden havaalanları kapatılacak. Zarara yol açan uçuş güzergahları iptal edilecek. 
     Ayrıca Ulaştırma Bakanı Enis Öksüz ile Devlet Bakanı Yüksel Yalova arasında tartışmalara yol açan THY uçuş biletlerinin ücretlendirilmesi konusunda da uzlaşmaya varıldı. İki bakan arasındaki anlaşmazlıklar giderildi. Bundan sonra bilet fiyatları konusunda THY karar sahibi olacak. 
     THY'nin halka arz yoluyla satışı Türkiye açısından yeni bir anlayış demek. Bu konuda gerçekleşecek yeni açılım pek çok başka özelleştirmede örnek olabilir. Bugün yüzde 20 olarak gerçekleştirilmesi planlanan olay, yarın daha da artabilir. Ama kurumlar değerinde satılmış olur. Halk yatırım yapar ve kazanır. Özellikle de yurtdışında İslami bankerlerin elinde ıstırap çeken, paraları çarçur edilen gurbetçiler yatırımlarını doğru düzgün bir kuruma yapmış olurlar. 
     
Canan Karaca öldü mü      Kamuoyunun yakından bildiği bir cinayetin faili idi Canan Karaca. Toprak Dede olarak bilinen Hayrettin Karaca'nın oğlu, eski eşi Atay Karaca'yı evinde bir içki alemi sırasında tabancayla vurarak öldürmüştü. Olay sonrasında yargılamalar sürecinde pek çok sansasyonel gelişme oldu. Canan Karaca'nın yanında bulunan ve masada olan sevgilisinin Atay Karaca'yı öldürdüğünden tutun da Canan Karaca'nın olaydan kurtulmasını sağlamak için delillerin değiştirildiği iddialarına kadar. 
     Ama yargılama sonunda Canan Karaca suçlu bulundu. 25 yıl ağır hapis cezası aldı. Canan Karaca mahkum olacağını anlayınca kayıplara karıştı. Gerçi İstanbul'da saklandı hep. Gazetecilere demeçler verdi gizli yerlerde. Ama nedense bir türlü yakalanamadı. 
     Şimdi bu kaçak Canan Karaca'nın öldüğü söyleniyor. Canan Karaca bana ulaşan haberlere göre İstanbul'da geçirdiği bir beyin kanaması sonucu ölmüş. Bu konuyu cinayeti aydınlatmak benim için namus borcu diyen Atay Karaca'nın babası Hayrettin Karaca'ya sordum. 
     Hayrettin bey, " Ben de bunu duydum. ölmüş. Ama olayla artık hiç ilgilenmiyorum" dedi. Canan Karaca'nın avukatı Rahmi Özkan'a da ulaştım. Özkan da bu bilgiyi soruşturdu ama eski müvekkiline bir türlü ulaşamadı. O da yaşıyor mu yoksa ölümü bilemiyor. 
     Canan Karaca'nın öldüğünü, Atay Karaca'nın ilk evliliğinden olan kızı Yeşne Karaca etrafına söylemiş. Aileye yakın herkes Canan Karaca'nın öldüğünü söylüyor. Aile bu bilgiyi nasıl elde ettiğini açıklamıyor. Canan Karaca nerede, nasıl, hangi kimlikle öldü, nereye gömüldü bilinmiyor. Belki öldü numarası yapıp, kaçak yaşamına başka bir yol veremeye çalışıyor. Ama ona ulaşması gerekenler ulaşamıyor ve karşısında bulunanlar öldü diyor. Bulmaca gibi değil mi Bakalım gerçek ne olarak karşımıza çıkacak. 
     
     





Ameliyat... 


Erçel'in bağışı 


'Birlikte gideriz' 


Kaza geliyorum demez ki... 


Hükümetin son şansı, askerin Derviş'e bakışı... 


Nefesler tutuldu. Bekleniyor... 


Artık sınıfta kalma yok 


Özür krizi... 


Doğruları bekliyoruz 


THY halka satılacak 


Bunlar da memleket gerçeği... 


Önce fezleke 


Miras kime kalacak 2 


İşini kaybedenlerin sayısı artıyor 


Bal, Emlakbank’ta 18 milyar liralık yolsuzluk buldu .. 


</TEXT>
</DOC>
