<DOC>
<DOCNO> 16596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sontur10.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk'u ayağa kaldıran sanık Diyarbakır'da yakalandı 
</HEADLINE>
<TEXT>

     Balıkesir'in Susurluk İlçesi'nde, 11 yaşındaki Avşar Çaldıran'ın katil zanlısı olarak aranan Recep İpek'in Diyarbakır'ın Bismil İlçesi'nde yakalandığı bildirildi. 
     Balıkesir Emniyet Müdürü İhsan Yılmaztürk,İpek'in Bismil'in kırsal kesiminde saklanırken ele geçirildiğini söyledi. 
     Kendisine ulaşan bilgilere göre, İpek'in verdiği ilk ifadede, hakkındaki suçlamaları kabul ettiğini belirten Yılmaztürk, halen İstanbul'da çalışmalarını sürdüren özel ekibin, Recep İpek'i almak üzere Bismil'e hareket ettiğini kaydetti. Susurluk'ta evinden ayrıldıktan sonra kendisinden haber alınamayan 11 yaşındaki Avşar Çaldıran, 6 Nisan Cuma günü Recep İpek'in evinde iple boğularak öldürülmüş halde bulunmuştu. Çaldıran'ın öldürülmesine tepki gösteren Susurluklular, iki gün boyunca çeşitli eylemler yapmış ve Balıkesir-Bursa karayolunu aralıklarla trafiğe kapatıp, bazı işyerlerini tahrip etmişlerdi. Olaylar sonrası gözaltına alınan 158 kişiden 22'si tutuklanmıştı. 




</TEXT>
</DOC>
