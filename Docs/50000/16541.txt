<DOC>
<DOCNO> 16541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/soneko01.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, programa destek için finans paketi hazırlıyor... 
</HEADLINE>
<TEXT>

     Türkiye'nin yeni ekonomik programının açıklanmasının ardından Uluslararası Para Fonu IMF'nin, programa destek için finans paketi hazırlıklarına başladığı bildirildi. 
     Türkiye'nin yeni programına IMF'nin ilk resmi tepkisini dün Ankara'da açıklayan IMF Türkiye masası şefi Carlo Cottarelli'nin son cümlesindeki, ''programla ilgili bazı konuların Türk hükümeti ve Fon'un hissedarlarıyla görüşülmesine devam ediliyor'' ifadesi, uzmanlarca hatırlatıldı. 
     Washington'daki uluslararası finans çevreleri ve uzmanlar, bu ifadeyle, IMF'nin, hissedar ülkelerle, Türkiye için finans paketi konusunu ele almaya başladığının kastedildiğini belirttiler. Bu çevreler, IMF'nin Türkiye'nin yeni ekonomik programına desteğinin tam niteliği ve boyutunun, programın son ve resmi hali olan niyet mektubuna dönüşmesiyle birlikte ortaya çıkacağını belirttiler. 
     Türkiye'nin niyet mektubunun, IMF İcra Direktörleri Kurulu'nun Mayıs başlarında yapacağı toplantısında onaylanması bekleniyor. 
     
     
     




</TEXT>
</DOC>
