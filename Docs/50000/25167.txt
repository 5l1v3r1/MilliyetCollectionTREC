<DOC>
<DOCNO> 25167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/soneko11.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC Bakanlar toplantısı Viyana'da başladı 
</HEADLINE>
<TEXT>

     Petrol İhraç Eden Ülkeler Örgütü OPEC Bakanlar toplantısı, Avusturya'nın başkenti Viyana'da bugün başladı. 
     Toplantı öncesi bir açıklama yapan örgütün Genel Sekreteri Ali Rodriguez Araque, Irak'ın petrol ihracatını durdurmasına rağmen günlük üretim miktarını arttırmayı düşünmediklerini açıkladı. 
     Rodriguez Araque, ''dünya petrol piyasasının ihtiyacını rahatlıkla karşılayabildiklerini ve varil başına ortalama 25 dolar civarında seyreden satış fiatının da uygun olduğunu'' kaydetti. 
     OPEC Başkanı ve Cezayir Petrol Bakanı Chabiuk Khelil ise ham petrol fiatlarındaki artışın arz ve talepten değil, ABD'deki rafinerilerin tam kapasite ile çalışamamasından kaynaklandığını söyledi. ABD verilerine göre de rafineriler ancak yüzde 96 kapasiteyle çalışabiliyor. 
     OPEC Genelsekreteri Ali Rodriguez Araque, ABD'ye, kaliteli petrol ürünlerini bizzat üretmek yerine, OPEC üyesi ülkelerden daha uygun fiyatla satın alma önerisinde bulundu. Rodriguez Araque, buna karşılık OPEC üyesi ülkelerin rafineri kapasitelerini artırmak için ABD ile işbirliği yapmak istediklerini söyledi. 
     Irak'ın petrol ihracatını durdurma kararından sonra ortaya çıkan üretim açığının ise üye ülkelerin üretim kotalarında yapılacak bir düzenleme ile kapatılacağı bildirildi. Irak, ihracatı durdurma kararına rağmen komşusu Ürdün ve Türkiye'ye petrol ihracç etmeyi sürdüreceğini açıkladı. 






</TEXT>
</DOC>
