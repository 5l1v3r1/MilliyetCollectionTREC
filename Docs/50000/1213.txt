<DOC>
<DOCNO> 1213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/soneko05.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan’a "iş güvencesi" ziyareti 
</HEADLINE>
<TEXT>

     Türk-İş Genel Başkanı Bayram Meral, Hak-İş Genel Başkanı Salim Uslu ve Disk Genel Başkanı Süleyman Çelebi, Çalışma ve Sosyal Güvenlik Bakanı Yaşar Okuyan’ı ziyaret ederek, iş güvencesine ilişkin tasarısının bir an önce yasalaşmasını istedi. 
     Çalışma ve Sosyal Güvenlik Bakanı Yaşar Okuyan, ziyaretin ardından konfederasyon başkanlarıyla yaptığı ortak açıklamada, üç konfederasyon başkanının iş güvencesi yasa tasarısının bir an önce kanunlaşması için ortaya koydukları görüşleri paylaştığını söyledi. 
     TBMM’ye sevk aşamasında bulunan iş güvencesi yasa tasarısının, sadece işçi kesimini değil, aynı zamanda işveren kesimini de rahatlatacağını belirten Okuyan, bunun yasalaşması ile birlikte işçi ve işverenin "nelerin yapılabileceği, nelerin yapılamayacağını" bir hukuk sistemi içinde çok net görebilme ve ona göre davranma imkanı bulacağını söyledi. 
     Tasarının zaten mutlak iş güvencesini içermediğini anlatan Okuyan, sadece belli konulardaki olumsuzlukların ortadan kaldırılmasını hedef alan bir yasal düzenleme olduğunu vurguladı. Okuyan, bazı işverenlerin bu yasa tasarının gündeme geldiği günden bu yana "kazanılmış hakları" pazarlık konusu yapma ve hatta kıdem ve ihbar tazminatlarını ortadan kaldırmayı amaçlayan bir karşı propagandaya girdiklerine dikkati çekti. "Türkiye’de kıdem ve ihbar tazminatlarını tartışma konusu bile yapmayız" diyen Okuyan, "Kıdem ve ihbar tazminatlarını tartışma konusu yapmak demek, çalışma hayatında bugüne kadar zor bela elde edilmiş olan bir çok hakların da ortadan kaldırılması veya o kapıyı aralamak demektir" diye konuştu. Tasarının içeriği konusunda her kesimden katkı beklediklerini ifade eden Okuyan, bazı kesimlerden gelen talep ve eleştiriler ışığında tasarıya bazı eklemeler yapacaklarını kaydetti. 
     Türk-İş Genel Başkanı Bayram Meral de, hükümetin, "iş güvencesi" yasa tasarısı konusunda verdiği sözler bulunduğunu hatırlatarak, Okuyan’dan bu konu üzerinde ısrarla durmasını istedi. Tasarı konusunda bazı işverenlerin "yersiz, anlamsız bir kuşku duyduklarını" belirten Meral, "İşverenlerimizin yersiz, anlamsız kuşkularına gerek yoktur. ’Bu müessese benimdir, istediğim gibi çalışırım, istediğimi kapı dışarı koyarım’ mantığından uzak durmaları gerekir. AB’ye aday bir ülkenin Avrupa kurallarına mutlaka uyması gerekmektedir" dedi. 
     Bir işçi hırsızlık yapıyorsa, yüz kızartıcı suç işliyorsa, üretimi aksatıyorsa veya müesseseye kasıtlı zarar veriyorsa, bu işçinin yasa gereği işten çıkarılabileceğini ifade eden Meral, ancak dürüst çalışan insanların sadece haklarını aradıkları ya da sendikaya üye oldukları gerekçesiyle işten çıkarılmalarının haksızlık olduğunu söyledi. Meral, bunun iş barışını zedeleyeceğini ve üretimi düşüreceğini vurgulayarak, "Eğer işverenlerimiz üretimden ve iş barışından yanaysalar, orada çalışan insanların hakkına saygı duymak ve oradaki insanların güvence içinde çalışmalarına zemin hazırlamak zorundadırlar" dedi. 
     DİSK Genel Başkanı Süleyman Çelebi de, Türkiye’de binlerce işçinin sadece sendikalı oldukları gerekçesiyle işten atıldığını söyledi. Hükümetin hem millete hem de uluslararası kamuoyuna bazı sözler verdiğine işaret eden Çelebi, "Tasarı hazır, bunun artık bir dakika bile gecikmemesi gerektiğine inanıyorum. Çünkü askıda kaldığı süre içinde de yine işten atılmaların devam ettiğini görüyoruz" dedi. Çelebi, tasarı konusunda muhalefetin ve iktidarın hazır olduğunu hatırlatarak, "İrade de hazırsa, bu yasanın bir an önce yürürlüğe girmesi gerekiyor, çünkü işin sosyal boyutu unutuluyor. Bu yaranın bir an önce kapanması konusunda sizin gayretlerinize ihtiyacımız var" diye konuştu. 
     İşverenlerin, yasa gündeme geldikten sonra özellikle "kazanılmış haklar" konusunda bazı tavizler kopartmak amacıyla itirazlarda bulunduğunu öne süren Çelebi, "Aksi halde özellikle kayıtlı çalışan, vergisini veren, namuslu çalışan bütün işyerleri için bu yasanın zararı yok, faydası var" dedi. 
     




</TEXT>
</DOC>
