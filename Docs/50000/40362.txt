<DOC>
<DOCNO> 40362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/siyaset/asiy.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerekeni yapar’ 
</HEADLINE>
<TEXT>

MHP yönetiminden etkin bir isim, "Koray Aydın partiye zarar vermez. Ne gerekirse anında yapar" derken Bakan Aydın, istifaya karşı çıktı "Yalanlarında boğulacaklar" 
     ÖNDER YILMAZ Ankara 

     Bayındırlık Bakanı Koray Aydın'ın istifa edip etmeyeceği Ankara'da gergin bekleyişe neden oldu. MHP kurmayları, Aydın'ın gereğini yapacağına inandıklarını dile getirirken Aydın "Yalanlarında boğulacaklar" diyerek istifasının söz konusu olmadığını bildirdi. 
     MHP lideri Devlet Bahçeli, operasyonların arkasında siyasi tavır olduğu görüşündeki ısrarını sürdürüyor. Bahçeli'nin Vurgun Operasyonu'nun ulusal güvenlik tartışmaları sırasında toplanan MGK'da Anayasa değişikliği paketi konusunda ANAP Lideri Mesut Yılmaz'la yaşadıkları sürtüşmenin hemen ardından gündeme gelmesine dikkat çektiği belirtildi. 
     
     İstifa yok 
     Güne erken başlayan Bahçeli, sabah kurmaylarıyla tek tek görüştü. Akşam saatlerinde Bakan Aydın'la bir saat görüşen Bahçeli, çıkışta hiçbir açıklama yapmadı. Aydın ise sorulara "Yalanlarında boğulacaklar" yanıtını verdi. Aydın "İstifanız sözkonusu mu " sorusuna "Hayır" yanıtını verirken, savcının aldığı ifadelerde kendisine yönelik ciddi bir suçlamanın bulunduğuna inanmadığını dile getirdi. 
     
     İfadelerin peşindeler 
     MHP, Vurgun operasyonları sırasında gözaltına alınan sanıkların ifadelerinin peşine düştü. Kulislerde MHP'nin ifadelere ulaştığı öne sürüldü. İfadelerde Aydın'ın isminin nasıl geçtiğini saptamaya çalışan MHP yönetimi, bakanın yargılanmasını gerektirecek derecede ithamlar bulunması halinde, istifayı yeniden gündeme getirecek. 
     MHP üst düzey yönetiminden etkili bir isim "Sayın Aydın'ın MHP'ye zarar vermemek için neyi yapması gerekiyorsa onu uygulayacağından eminiz" dedi. 
     
Sorumlu tek parti değil, hükümettir’      ANKARA Milliyet 

     DSP Aydın Milletvekili Sema Pişkinsüt, Vurgun operasyonuyla ilgili olarak şöyle konuştu "Sayın Koray Aydın’ın istifa etmesi gerekirken, bu yapılmamakta ve sorun hükümetin değil, bir partinin sorumluluk alanında gösterilmeye çalışılmaktadır. Oysa bu, bizzat başbakanın sorumluluğunda bir hükümet sorunudur." 
     
Partisi istemeden Aydın istifa etmez’      Eski Enerji ve Tabii Kaynaklar Bakanı Cumhur Ersümer, bir gazetecinin "Koray Aydın'ın istifa etmesi gerekir mi " sorusuna şu yanıtı verdi "İstifa işi, tamamen tek taraflı bir iştir, ama bu makamlardaki siyasi kişiler istifalarına da kendileri karar vermezler. Ben, Beyaz Enerji Operasyonu sırasında, Karar verin, beş saniyede istifa ederim’ dedim. Nitekim de ettim. Aydın’ın da istifası görüşülüyordur." 
     
İhalelerin faturası 1.2 katrilyon lira ’      AYDIN HASAN Ankara 

     DYP Genel Başkan Yardımcısı Hasan Ekinci, Bayındırlık Bakanlığı’ndan ihale alan müteahhitlerin Koray Aydın ve çevresine ait firmalardan inşaat malzemeleri satın almaları için yönlendirildiklerini savundu. Ekinci, Aydın’ın bakan olmasından sonra Bayındırlık Bakanlığı’nda yapılan ihaleler nedeniyle devletin 1.2 katrilyon lira zarara uğratıldığını belirtti. 
     



 SİYASET 










</TEXT>
</DOC>
