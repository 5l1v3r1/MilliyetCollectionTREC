<DOC>
<DOCNO> 47791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/guncel/gun01.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Satanistin ablası canlı bomba cıktı 
</HEADLINE>
<TEXT>

İstanbul’da intihar saldırısına hazırlanan DHKP - C'li iki canlı bomba tutuklandı, üçü aranıyor. Ortaköy’de cinayet işleyen satanistin terörist ablası, hapisten 6 ay önce çıkmış. 
     ERDEM ÖZTÜRK İstanbul 

     İstanbul'da intihar saldırısı hazırlığında oldukları belirtilen DHKP - C'li Şengül Arslan 23 ve Devrim Kalaycı ile dokuz örgüt üyesi tutuklandı. 
     Ortaköy'de üç yıl önce Şehriban Coşkunfırat'ı öldüren 'satanist' gençlerden Engin Arslan'ın ablası olan Şengül Arslan'ın daha önce de Trabzon ve İstanbul'da gözaltına alındığı belirtildi. Polis canlı bomba oldukları tahmin edilen üç militanın daha peşine düştü. Teröristlerin 29 Ekim Cumhuriyet Bayramı törenlerini hedef aldıkları öne sürüldü. 
     Yasadışı DHKP - C örgütü üyesi Uğur Bülbül'ün 10 Eylül günü Taksim’de Çevik Kuvvet ekiplerine düzenlediği intihar saldırısında iki polis memuru şehit olurken, yabancı uyruklu bir kadın da hayatını kaybetmişti. Terörle Mücadele Şube Müdürlüğü ekipleri, örgütle bağlantılı olduğu belirtilen bir dergide 12 Ekim günü yaptığı aramada, dokuz kişiyi gözaltına aldı. 
     Bu kişilerin sorguları ve örgütsel dokümanların incelenmesi sonucu, polis, "canlı bomba" olarak kullanılacağı belirlenen Devrim Kalaycı'yı 21 Ümraniye'de, Şengül Aslan'ı 23 ise Zeytinburnu'nda saklandıkları evlerde yakaladı. Kendilerine yardım ve yataklık ettiği belirtilen dört kişi daha gözaltına alındı. 
     Operasyonlarda, şifreli dokümanlar, örgütsel belgeler ve yasak yayınlar ele geçirildi. Hakkında 2.5 yıl kesinleşmiş hapis cezası bulunan Devrim Kalaycı'nın, Taksim'deki intihar saldırısında parçalanarak ölen Uğur Bülbül'le birlikte Bartın'dan İstanbul'a geldiği anlaşıldı. 
     Ortaköy'de üç yıl önce işlenen satanist cinayeti sanıklarından Engin Aslan'ın ablası olan Şengül Aslan'ın da altı ay önce cezaevinden çıktığı kaydedildi. Eylem talimatlarının, örgütün yurtdışındaki lideri Dursun Karataş tarafından verildiği ihtimali üzerinde duruluyor. 
     
     Üç militan aranıyor 
     Polis, kod isimleri belirlenen üç militanın da canlı bomba olabileceği şüphesiyle operasyonları sıklaştırdı. 
     İstanbul DGM'ye sevk edilen 14 zanlıdan Şengül Arslan, Devrim Kalaycı, Erdoğan Sever, Egemen Seyfettin Kuşçu, İlhami Karakoç, Özgür Hancıoğlu, Alp Yarbaş, Üzeyir Karahasanoğlu, Tayfun Koç, Perihan Demirkıran ve İnan Doğan tutuklandı. İsa Gökoğlu, Aynur Akdağ ve Şadiye Gül ise savcılıkça serbest bırakıldı. 
     



 GÜNCEL 























</TEXT>
</DOC>
