<DOC>
<DOCNO> 32210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/ekonomi/aeko.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Para adresini arıyor 
</HEADLINE>
<TEXT>

Devir hesap devri, bütün yumurtaları aynı sepette, sepeti de evde tutmayın. Piyasanın 20 ünlü para baronunun sepetinden yüzde 30 borsa, yüzde 30 faiz, yüzde 25 likit, yüzde 15 döviz çıktı.... 
     Paramı ne yapayım - 1 
SONGÜL HATISARU 

     Para piyasalarıyla ilişkisi sıfır düzeyde olan insanlar dahi son dönemde ekonomi basınını yakından takip etmeye başladı. 1994 yılından bu yana art arda yaşanan krizler ve yıllardır süren kronik enflasyon gelirleri eritirken, tüketim ihtiyaçları ve 21 yüzyılda eskisine kıyasla çok hızlı gelişen yaşam standartları gerilemedi, aksine arttı. Piyasalardan uzak insanlar dahi Türkiye ortamında ellerinde bulunan paranın piyasalar içinde kullanılmadığı takdirde kendiliğinden eriyeceğini fark etti. 
     Aslında 2000 başından bu yana art arda yaşanan iki finansal kriz ekonomik bilinçlenme çabalarını da beraberinde getirdi. Ancak bunun ironik yönü, bilinçlenmenin sürekli darbelerle dürtüleniyor olması. Depremin acısını yaşadıktan sonra deprem konusunda bilinçlenmemiz ve ağır iki finansal krizin ardından ekonomi konusunda bilinçlenmeye çalışmamız gibi. Depremden sonra sağlam evlerde yaşamayı, son iki krizden sonra parayı güvenli limanlara demirlememiz gerektiğini öğrendik. 
     
     Değerlendirilmeyen para çoğalmaz 
     Üst üste gelen krizlerle bir "ekonomik aklın doğduğu da" görülüyor. Amatör yatırımcı bütün meyvelerin tek sepete konmayacağını, ayrıca sepetin evde saklanmayacağını öğrendi. 
     Bu süreçte kavramların beyinlerimizdeki karşılıkları da değişmeye başladı. Bir önceki kuşağın ailesinden aldığı ekonomi eğitiminin tek bileşini vardı. Bu da ekonomik davranmaya oturtuluyordu. Ancak ekonomik davranış modeli, tasarrufların değerlendirilerek artı bir değer yaratmaktan çok, kemer sıkmaya oturtuluyordu. 
     Tasarrufların ise evde yastık altında ekonominin ve kendisinin büyümesine bir katkısı olmadığı için zaman içinde tek başına kemer sıkmanın bir işe yaramadığı görüldü. Bu noktada ise bu kez daha yanlış bir eğilim gündeme geldi. Bu da, "Kemer sıkma", "Tüket, tükettiğin kadar varsın" yaklaşımıydı. 
     Tasarrufu faydaya dönüştürme yeteneksizliği bu kez de tüketim yönetimi yapamamaya dönüştü. Ancak şubat ayından bu yana ekonominin içine düştüğü, durum "Ne oluyoruz " sorularının sorulmasına neden oldu. Bugüne kadar kendi dışında bir devlet kavramı geliştiren Türk insanı ilk kez devletiyle birlikte kendisinin de ürettiği kadar borçlandığını anladı. 
     
     Döviz tahminleri 1.450-1.600 aralığında 
     Gündeme gelebilecek spekülatif ataklar dışında dövizde yüksek bir artış beklenmiyor. Ancak portföylerde sigorta amacıyla kısıtlı bir miktarda döviz tutmak pek çok yatırım uzmanınca öneriliyor. Yıl sonu beklentileri ise olağanüstü gelişmelerin yaşanmaması durumunda 1.450 - 1.600 aralığında odaklanıyor. Şu anki 1 milyon 300 bin seviyeleri göz önüne alındığındaysa dövizin prim yapma potansiyeli çok yüksek değil. 
     
     Paranın yöneticilerinin hazırladığı kazanç 
     Yatırım kararının karmaşıklaştığı bugünlerde sepette her enstrümandan biraz bulundurulması gerektiği anlaşılıyor. 20 ünlü para baronunun yıl sonuna yönelik bir vadede ideal portföy önerisinde yüzde 30 hisse senedi, yüzde 30 hazine bonosu, yüzde 40’lık ise likit enstrüman bulunuyor. 
     
Faize yat, borsayı gözle, dövizi unutma      Uzmanlar, orta vadeli düşünenler için hisse senedi ve hazine bonosu yatırımlarını ön plana çıkarıyor. Hazine bonosu yıllık bileşikleri şu anda yüzde 100 seviyelerinde. 
     Bu seviye ekonomik programdaki enflasyon tahminiyle yüzde 30’luk, piyasalardaki ortak yıl sonu tahminiyle ise yüzde 15’lik bir reel faizi ifade ediyor. Önümüzdeki dönemde enflasyon oranlarının düşmeye başlamasıyla, iç borçlanma faizlerinde de bir gerileme bekleniyor. Dolayısıyla orta vade için bu seviyelerden hazine bonosu yatırımı cazip görünüyor. Hisse senedi piyasasına baktığımızda ise, 0.60 seviyelerinin cazip olduğu tüm uzmanların ortak görüşü olarak ifade ediliyor. 
     Dolayısıyla kısa vadede risk unsuru taşısa da, orta vadeli dönem için hisse senetleri ciddi getiri vaat eden bir enstrüman. Uzmanların yıl sonu için borsa bileşik endeks tahmini ise 1 - 1.5 Sent aralığında. Bu da yüzde yüzlere varan bir reel getiri anlamına geliyor. 
     
     Yatırım fonları cazip 
Ak Portföy’den Halim Çün 
     Orta vadeli bir portföyde, düşük risk almak isteyen yatırımcılar için yüzde 50 oranında A Tipi Hisse Senedi Fonu, yüzde 25 B Tipi Likit Fon ve yüzde 25 B Tipi Değişken Fon. Nispeten yüksek risk alabilen yatırımcılar için ise yüzde 50 oranında A Tipi Endeks Fon, yüzde 25 B Tipi Likit Fon ve yüzde 25 B Tipi Değişken Fon öneriyoruz. 
     

</TEXT>
</DOC>
