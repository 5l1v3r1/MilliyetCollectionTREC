<DOC>
<DOCNO> 30120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/soneko12.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün'den IMF'ye tepki "Türkiye Muz Cumhuriyeti değil" 
</HEADLINE>
<TEXT>

     Ankara Ticaret Odası ATO Başkanı Sinan Aygün, IMF'nin İcra Direktörleri Toplantısı'nı ertelemesine ilişkin olarak, ''Türkiye, bugüne kadar fedakarca ortaya koyduğu performansa karşın hak etmediği bir muamele ile karşı karşıya bırakılmıştır'' dedi. 
     Aygün, yaptığı yazılı açıklamada, IMF'nin Türkiye ile olan ilişkilerini, ''şantaj ve tehdide dayalı yaptırım platformuna taşımasının'', esef ve kaygı verici olduğunu kaydetti. 
     Türkiye'nin yasalarına kurum ve kuruluşlarına herkesin müdahale edeceği bir ''Muz Cumhuriyeti'' olmadığını da ifade eden Aygün, şunları belirtti 
     ''Bu tavır açıkça ortaya koymuştur ki IMF'ye elini kaptıran kolunu kurtaramaz. Türkiye ekonomisinin kaygan zeminde ayakta durmaya çalıştığı bir dönemde, iç dinamikleri karşı karşıya getirecek davranış ve isteklerde bulunarak, Türkiye'yi bir kaos ortamına sürüklemeye hiç bir kurumun hakkı yoktur. Yönetim kurullarında görev alan kişileri beğenmeme, yerine kendi istedikleri atama taleplerine Türkiye'nin boyun eğmemesi gerekir.'' Aygün, yüksek borçların Türkiye'nin bağımsızlığı için büyük bir tehdit oluşturduğunu, Türkiye'nin bir an önce iç kaynaklara yönelerek, bu borçlardan kurtulması gerektiğini de bildirdi. Aygün, ''IMF ile yaşamak, sürdürülebilir bir ilişki olmaktan çoktan çıkmıştır'' dedi. 







</TEXT>
</DOC>
