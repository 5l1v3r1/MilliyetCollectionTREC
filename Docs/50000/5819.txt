<DOC>
<DOCNO> 5819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/ekonomi/eko03.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Temizel, bürokratını savundu 
</HEADLINE>
<TEXT>

Zekeriya Temizel, Kasırga Operasyonu kapsamında isim isteyen DGM Savcısı Nuh Mete Yüksel’e, Bürokratların suçu yok’ yanıtını verdi 
     GÖKÇER TAHİNCİOĞLU Ankara 

     Ankara DGM Savcısı Nuh Mete Yüksel’in Kasırga Operasyonu kapsamında aradığı bürokratların önemli bir bölümünün Bankacılık Düzenleme ve Denetleme Kurumu’nda BDDK bulunduğu öne sürüldü. Zekeriya Temizel’in başkanı olduğu BDDK ise tek tek isim isteyen Yüksel’e "bürokratların suçu yok" yanıtını verdi. 
     Yüksel, Egebank’ın içinin boşaltıldığı belirlenen raporları adli makamlara geç ileten bürokratlarla ilgili soruşturmaya iki ay önce başladı. Soruşturmanın gerekçesini, "Egebank’ın içinin boşaltılmasına ilişkin geçmiş tarihlerde hazırlanan uyarı niteliğindeki raporların, yetkili mercilere geç iletilmesi ve bazı bürokratların masasının üzerinde bekletilmesi" olarak açıklandı. Yüksel, gecikmelerin bankanın bu duruma gelmesinde önemli rol oynadığını savundu. 
     
     Yüksel isim istedi 
     Bankaların gözetim ve denetiminden sorumlu Banka Kambiyo Genel Müdürlüğü ile el konulmasının ardından yönetimi değişen Egebank Genel Müdürlüğü’ne yazı gönderen Yüksel, "Egebank’ın mali yapısına ilişkin geçmiş tarihlerde hazırlanan raporların kimlerin imzasından geçtiğinin ve son olarak hangi bürokratın elinde toplandığının" isim isim bildirilmesini istedi. 
     Yüksel’in yazısına yanıt, yaklaşık bir ay sonra geldi. Ancak her iki kurum da Egebank’a ilişkin müfettiş raporlarının büyük bölümünün BDDK’ya gönderildiğini, bu nedenle kendilerinin bildireceği isimlerin sağlıklı olmayacağını savundu. 
     Yüksel, çeşitli kaynaklardan, bu raporlarda ismi yer alan bürokratların bazılarının BDDK’da çalıştığını da öğrendi. 
     
     Yeniden başvuracak 
     Bunun üzerine BDDK’dan ilgili isimlerin kendisine bildirilmesini isteyen Yüksel’e verilen yanıtta "bürokratların suçlu olmadıkları" belirtildi. BDDK, bu bürokratların bankayı zarara uğratan isimler hakkında gerekli zamanlarda alacak davaları açtırıp, bu kişilerin mallarına ihtiyati tedbir koydurduklarını ifade etti. 
     Yüksel’in farklı kaynaklardan bürokratların isimlerine ulaşmayı deneyeceği ya da BDDK’dan isimlerin kendisine bildirilmesini bir kez daha talep edeceği öğrenildi. 
     


 EKONOMİ 














</TEXT>
</DOC>
