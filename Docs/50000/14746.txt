<DOC>
<DOCNO> 14746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sondun03.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinli yetkilileri taşıyan araca ateş açıldı 
</HEADLINE>
<TEXT>

     İsrail ordusu, Filistinli güvenlik yetkililerini taşıyan konvoydan ateş açılması üzerine karşılık verildiğini bildirdi. 
     Askeri sözcü Olivier Rafowicz, yapılan araştırmaların, önce konvoya eskortluk eden cipin arka penceresinden Erez kontrol noktasındaki askeri üsse doğru ateş açıldığını gösterdiğini söyledi. 
     Sözcü, bunun üzerine İsrail askerlerinin ateş açılan yöne karşılık verdiğini belirtti. Rafowicz, ''Bilhassa, iki taraf arasında yapılan görüşmeden sonra nedensiz olarak ateş açma niyetimizin kesinlikle olmadığını vurgulamak isterim'' dedi. Filistinli yetkililer, İsrail askerlerinin, konvoya kasten ateş açtığını öne sürmüşlerdi. Olay, İsrail ve Filistin güvenlik yetkililerinin, İsrail'de yeni hükümetin işbaşına gelmesinden sonra ilk kez yaptığı görüşmeler sona erdikten sonra meydana gelmişti. Konvoyda Filistin Kamu Güvenlik Şefi Abdülrezzak El Mecayde, Gazze Şeridi Güvenlik Şefi Muhammed Dahlan ve Haberalma Şefi Emin El Hindi ve korumalar bulunuyordu. 




</TEXT>
</DOC>
