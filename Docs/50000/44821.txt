<DOC>
<DOCNO> 44821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/spor/ygokce.html </URL>
<DATE> 2001/10/03/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Mutlu olmayı bilmek 
</HEADLINE>
<TEXT>

     Önyargılı, acımasız, ayrıntıları önemseyen, ilkelere ve kurallara kulak asmayan bir toplum olma yolunda geri geri ilerliyoruz 
     Mutlu Çelik, bunun en taze örneği. 
     Adam, günler öncesinden "Federasyon’un Tetikçisi" olarak tartışılmaya başlandı. Sabıkalarından, her maçta olay çıkardığından, kuralları kendine göre yorumladığından söz edildi. 
     Beşiktaş - Kocaelispor maçına çıkarken, yanlış yapması için altyapı oluşturuldu. Başlama düdüğünden hemen sonra hayatının belki de en yoğun, en kritik pozisyonları ve kararlarıyla başbaşa kaldı. 
     İki penaltı kararı... Bir kırmızı kart... İki anons ... 
     Hepsi de kuralların ve yönetmeliklerin "gereği" olan düdükler çaldı. 
     Penaltılar tartışılıyor... Dünyanın hiç bir ülkesinde görülmemiş biçimde incik - cincik, kırk yarılan kıllar ve durdur - oynat görüntülerle bir ileri - bir geri yargılanıyor... Gülüyoruz. 
     Tayfur’a gösterilen kırmızı kart "ağır" kararmış... 
     Sevgili dostlar, şu teraziyi gösterin de görelim... Kriterlerinizi anlatın da bilelim. Sizin kişiye göre değişen ölçüleriniz neyse, maçı öyle seyredelim. 
     Beşiktaş’ın kaptanı, Milli Takım’ın deneyimli oyuncusu, sahaların belki de en efendi futbolcusu Tayfur da olsa, Hasan Yiğit’e hakemin gözü önünde vurması kırmızı karttır... Karşılıklı bir itişme değil bu... Tartışma da değil... Doğrudan vuruyor Tayfur... Kırmızı kartın gramajı ne, söyleyin de o vuruşu öyle tartalım .. 
     Mutlu Çelik, küfüre karşı birinci anonsu yaptırdı... Yönetmeliklerin "Yap" dediği biçimde, seyirciyi uyardı. Burada güzel olan bir şey daha var İnönü Stadı’nda Beşiktaş Kulübü adına yapılan iç anons... Hakemin uyarısının hemen ardından Beşiktaşlılar’ı takımlarını desteklemeye çağıran anons... İnanın, son yılların en yararlı sesiydi bu. Seyirci bir anda küfürü terk etti. Takımına sevgi sloganları atmaya başladı. Demek ki yönetmeliğin yararlı yanları da olabiliyormuş. 
     İkinci anonsta Kocaelispor seyircisinin küfür ettiğini ileri süren de var, protestoya küfürsüz espri getirdiğini iddia eden de ... Biz esprinin ikinci anonstan sonra başladığını düşünüyoruz. Bu çok önemli değil. 
     Önemli olan Mutlu Çelik’in görevini ödünsüz yapmış olmasıdır. Bir hafta önce Metin Tokat şişe yağmuru ve küfüre sabır va anlayış gösterdi diye, Mutlu Çelik’ten aynı eyyamcılığı beklemek haksızlık olmuyor mu Elbette hakemlerin tümü standart yönetim anlayışına sahip olmalıdır. Ama standart yokluğunu doğru uygulama yapanın aleyhine "show yaptı" diye dillendirir, hele işi sulandırmaya kalkarsanız ayıp etmiş olursunuz. Yargısız infaz yapmış olursunuz. Bu çelişkiler ve yanlışlar da kimseye mutluluk getirmez. 
     Mutlu Çelik mi Onun mutlu olduğunu sanıyoruz. 
     En azından Metin Tokat’tan daha "huzurlu" olduğunu düşünüyoruz. 
     
     



 SPOR 


























</TEXT>
</DOC>
