<DOC>
<DOCNO> 30114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/soneko06.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mevduat hesaplarında vadeye göre vergi... 
</HEADLINE>
<TEXT>

     Banka mevduat faizlerinden vade yapısına göre farklı oranlarda stopaj alınması planlanıyor. 
     Merkez Bankası ile Bankacılık Düzenleme ve Denetleme Kurumu BDDK bir süre önce Maliye Bakanlığı'na mevduata yönelik vergileme sisteminde değişikliğe gidilmesi önerisinde bulundu. 
     Söz konusu öneride, halen yüzde 16 olarak uygulanan spotajın, mevduatın vade yapısına bağlı olarak farklılaştırılması yer aldı. Bu şekilde, bankaların daha uzun vadeli fon toplayabileceği ve böylece sektörün bir ölçüde rahatlayabileceği ifade edildi. Gelirler Genel Müdürlüğü de bu öneriye, ''Şu aşamada gelir kaybına yolaçılmaması'' kaydıyla sıcak baktığını belirtti ve Hazine Müsteşarlığı'nın da katılımıyla konunun dört kurumun yetkililerinin katılacağı bir toplantıda ele alınması ve yeni oranların belirlenmesi kararlaştırıldı. 
     Geçen hafta yapılması planlanan toplantı, TBMM'de Maliye Bakanlığı'nı ilgilendiren yasaların görüşülmesi nedeniyle ertelendi. Tarafların önümüzdeki günlerde Merkez Bankası'nda konuyla ilgili biraraya gelmeleri ve yeni düzenlemeye son şeklini vermeleri kararlaştırıldı. 
     Bu arada yeni düzenlemeye ilişkin yapılan ön çalışmalarda, bankaların uzun vadeli kaynak ihtiyacının karşılanması için mevduatın stopaj oranlarıyla uzun vadeye yöneltilmesi görüşü benimsendi. Bu çerçevede kısa vadeli mevduattan yüksek, uzun vadeli mevduattan ise düşük oranlı vergi alınması için fikir birliğine varıldı. Yeni sistemde 6 ayın üzerinde vadeye sahip mevduatın yüzde 15, daha kısa vadeli mevduatların ise yüzde 16 ile 17 düzeyinde stopaja tabi tutulması üzerinde duruluyor. 
     Söz konusu çalışmada, mevduat faizinden alınan vergi gelirlerinin düşmemesi için ortalama stopaj oranının da yüzde 16'da tutulması gerektiğine dikkat çekiliyor. Maliye Bakanlığı'ndan bir yetkili, ''Ekonomide yaşanan gelişmelerin ışığında oranın daha yüksek tutulması da sakıncalı. Sistem bunu kaldırmaz. Hatta tersine oranların indirilmesi gerekir ama şu aşamada gelir kaybı da göze alınamaz. Belki ileride oranlarda indirime gidilir. Bu nedenle Günümüzde ortalama oran yüzde 16'da tutulsun dedik. Bu çerçevede oran farklılaştırmasına gidilmesi düşünülüyor'' dedi. Maliye yetkilisi, söz konusu düzenlemenin Bakanlar Kurulu Kararı ile uygulamaya konulacağını da ifade etti. 







</TEXT>
</DOC>
