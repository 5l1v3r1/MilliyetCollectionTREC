<DOC>
<DOCNO> 7432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sontur10.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'da yollar açılıyor 
</HEADLINE>
<TEXT>

     Van, Bitlis, Hakkari ve ilçelerindeki kar yağışı etkisini kaybetti. Bölgede ulaşıma kapanan 611 yerleşim biriminden 225'inde ulaşım sağlandı. 
     2 gün aralıklarla devam eden kar yağışı etkisini kaybetti. Kar yağışının durmasıyla bölgede hava sıcaklığı önemli derecede düştü. Hakkari merkezinde 1 metreye ulaşan kar kalınlığı nedeniyle şehiriçi ulaşım güçlükle sağlanıyor. Van ve Bitlis'te ise ulaşım normale döndü. Van şehir merkezinde biriken karlar da belediye araçlarıyla il dışına taşındı. 
     Karayolları 11. Bölge Müdürlüğü yetkilileri, Çatak-Bahçesaray ve Yüksekova-Dağlıca karayolunun kapalı olduğunu, diğer yolların ise açıldığını söylediler. 
     Yetkililer, Kusgunkıran, Rehva, Kurubaş, Güzeldere ve Haruna geçitlerindeki buzlanmayı önlemek amacıyla sürekli tuzlama çalışması yapıldığını bildirdi. 
     Köy Hizmetleri Bölge Müdürlüğü yetkilileri ise önceki gün Van ve ilçelerinde 232, Bitlis'te 149 ve Hakkari'de 230 olmak üzere 611 yerleşim birimiyle irtibatın kesildiğini kaydederek, ''Başlatılan yoğun çalışma sonucu Van'da 52, Bitlis'te 43, Hakkari'de ise 130 olmak üzere 225 köy ve mezra yolu açıldı. Bölgede halen kapalı olan 386 yerleşim birimine ulaşmak için ekiplerimiz çalışıyor. Yağış ve tipi olmaması halinde bu yollar da iki güne kadar açılacak'' dediler. 




</TEXT>
</DOC>
