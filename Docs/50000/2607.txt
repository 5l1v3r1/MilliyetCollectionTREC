<DOC>
<DOCNO> 2607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sondun16.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu F Tipi cezaevleri için heyet göndermek istiyor 
</HEADLINE>
<TEXT>

     Avrupa Parlamentosu'ndaki AP siyasi gruplar tarafınan hazırlanan ortak bir tavsiye karar tasarısında, AP'den bir parlamenter heyetinin Türkiye'deki F tipi cezaevlerini ziyaret etmesi çağrısında bulunuldu. 
     AP'nin yarın yapacağı ''acil konular'' oturumunda tartışıldıktan sonra oylamaya sunulacak tasarıda, ''mahkumların nakledildiği cezaevlerine, AP'den bir parlamenter heyetinin kabul edilmesi'' isteniyor. 
     Tasarıda, Türk hükümetinin, Avrupa Konseyi bünyesinde faaliyet gösteren İşkenceyi Önleme Komitesi üyelerini cezaevlerini ziyaret etmeye davet etmesinin memnuniyetle karşılandığı bildirildi. Şartla Salıverme ve Erteleme Yasası'nın ''siyasi mahkumları kapsamamasından üzüntü duyulduğu'' kaydedilen tasarıda, cezaevlerinde ölüm oruçları nedeniyle düzenlenen ''Hayata Dönüş Operasyonu''na ayrıntılı biçimde atıfta bulunuldu ve güvenlik güçlerinin bu operasyon sırasında güç kullandıkları öne sürüldü. Türk yetkililerin ''trajik olayları önlemek için şiddet içermeyen önlemler alması'' istenilen tasarıda, cezaevleriyle ilgili reformların insan haklarına saygı, sosyal ve siyasi uzlaşı içinde yapılması çağrısına yer verildi. 




</TEXT>
</DOC>
