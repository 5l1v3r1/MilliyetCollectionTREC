<DOC>
<DOCNO> 17044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sondun04.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mariah Carey ile Janet Jackson plak şirketi yüzünden birbirine düştü 
</HEADLINE>
<TEXT>

     ''Virgin'' plak şirketi, Amerikan pop müziğinin iki ünlü yıldızı Mariah Carey ile Janet Jackson'un birbirine düşmesine sebep oldu. 
     Amerikan magazin basınında çıkan haberlere göre, şimdiye kadar ''Virgin'' plak şirketinin 1 numaralı yıldızı olan Janet Jackson, kendisiyle son plağı için 10 milyon dolara anlaşma yapan firmanın, Mariah Carey'e son plağı için 23 milyon dolar vereceğini öğrenince ''küplere bindi.'' 
     Jackson'un, sadece Carey'e daha fazla para verilmesine kızmakla kalmadığı, şirketin, Carey'in plağının promosyonuna da kendisininkinden çok daha fazla para harcayacağı endişesine kapıldığı belirtiliyor. Jackson'un yeni albümü ''All For You'' gelecek Salı günü piyasaya çıkıyor. Sanatçının, Carey'in yeni albümü ''All That Glitters''in yayımlanmasının en az birkaç ay geciktirilmesini şirket yetkililerinden talep ettiği öğrenildi. Ancak kaynaklar, firma yöneticilerinin, Jackson'un bu isteğini dikkate almadıklarını ve albümü Temmuz ya da Ağustos ayında çıkarmaya hazırlandıklarını ifade ettiler. Bu arada iki sanatçıya yakın çevreler, ''Jackson'un Carey'i kıskanmakta haklı olduğunu, zira kendisi kocası Reno Elizondo'dan ayrılırken, Mariah Carey'in Latin müziğinin en sevilen şarkıcılarından Luis Miguel ile büyük aşk yaşadığını'' ifade ettiler. 




</TEXT>
</DOC>
