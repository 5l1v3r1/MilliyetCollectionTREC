<DOC>
<DOCNO> 43520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/guncel/gun08.html </URL>
<DATE> 2001/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşcinsel evliliğe izin verilmeli mi 
</HEADLINE>
<TEXT>

ÇAPRAZ ATEŞ 
     ELİF KORAP 

     Hollanda, Danimarka, İsveç gibi ülkelerde artık eşcinsellerin evlenmelerine izin veriliyor. Son olarak da 1 Ağustos’ta "Yaşam ve Birliktelik Yasası"nı kabul eden Almanya’da eşcinseller diğer çiftlerle aynı şartlarda evlenme hakkını elde ettiler. Türkiye’de ise Kahramanmaraş’ta yaşayan iki genç kız, birbirlerine aşık olduklarını ve evlenmek istediklerini söyleyerek evden kaçtı. Böylece konu Türkiye gündemine de geldi. Eşcinsellerin evlenmesine izin verilmeli mi Görüşler şöyle 
     
     Selahattin Esmer İHD Gn. Sekreteri 
Saygı gösterilmeli      Uluslararası İnsan Hakları Hukuku, kişilerin cinsel tercihlerine devletler tarafından saygı gösterilmesini benimsemiştir. Geçtiğimiz yıl Fransa’da bu tür ilişkilerde ortak yaşayan kişilerin mallarının nasıl bölüneceği konusunda bir yasa kabul edildi. Yine Hollanda’da eşcinsellere evlilik hakkı tanındı. Avrupa’da birlikte yaşamayı yasallaştırma yönünde girişimler var. Türkiye’de bu genel çizgiye kendini uyarlamalıdır. Cinsel tercihlere saygı gösteren yasalar konusunda ivedi adımlar atılması gerekir. Ne yazık ki son yıllarda eşcinsellerden pek çok şikayet geliyor derneğimize. 
     
     Yücel Döşemeci Avukat 
Evliliğe izin verilmeli      Bu bireysel bir haktır, kamuyu ilgilendirmez. İnsanların evlilik ve cinsel tercih konusunda özgür olması gerektiğini düşünüyorum. Türkiye’de genelevlerde erkeklerin de çalışabileceği konusunda yasa kabul edildi. Aynı cinsten olan insanların ilişkiye girebileceğini kabul ediyoruz ancak, kişilerin cinsiyetini değiştirmesinden sonra evlenmesine izin veriyoruz. Cİnsel ilişki kurabileceklerini yasa koyucu kabul ettiyse, Türk toplumunda insanlar ister evli ister bekar olarak sürdürsün, bu tür ilişkilere izin verilmesi gerekir. Yasaların bu konuda yeniden düzenlenmesi gerekir. Çünkü, hala aile reisi erkektir. İki erkek evlenirse aile reisi kim olacak Bu tür belirsizlikler düzenlenmeli ve insanlara cinsiyetlerine bakmaksızın evlilik hakkı tanınmalı. 
     
     Prof. Zekeriya Beyaz M.Ü İlahiyat Fak 
Bu tür evlilik günah      İslam’a göre evlenme ve çiftleşme karşı cinsler arasında tabii yollarla meşrudur. Bunun dışına çıkmak, eşcinsellik İslam dinince, sapıklık ve günah olarak kabul edilmiştir. Bu tür eşcinselliğin cezaları, önleyici tedbirleri vardır. Bunlara hasta gözüyle bakmak mümkündür. Böyle bir evliliğe asla izin verilemez. Bunlar sanayi toplumunun insanlar üzerinde meydana getirdiği manevi tahribatların sonucudur ve bir yozlaşmadır. Topluluklar kendi dini ve milli kültürlerinden, ahlaki yapılarından uzaklaştıkları ölçüde çok çeşitli sapıklıklara düşebilirler. Aşırı özgürlükler Avrupa toplumlarını sakıncalı ve anormal duruma sokmuştur. Eşcinsellerin bir aile olarak kabul edilmeleri mümkün değildir. 
     
     Yrd. Doç. Dr. Ali Ergur 
Görünmezlik isteniyor      Eşcinsellik her ne kadar ilk bakışta sert bir tepkiyle karşılanabilecek gibi görünse de, özellikle hemcins ilişkilerinin niteliğine ilişkin farklara bağlı görmezden gelinebilmektedir. Ülkemizde, eşcinsellik görünmez olduğu müddetçe, şiddetli bir toplumsal tepkiye neden olmaz. Toplumca görmezden gelinmek için temel koşul, eşcinsel ilişkinin kurulu düzeni tehdit eder boyutta gelişmemesidir. Özel - cinsel alandaki bu aykırılık, kamusal - siyasal boyuta taşındığında, kolayca "vatan haini" etiketi yapıştırılabilen bir konuma taşınır. Bu olayda da genç kızlardan cinsel tercihlerini saklamaları talep edilecektir. Toplum bu tür durumları, gizli olduğu müddetçe görmezden geliyor, ancak tercihlerin açıklanması bir tehdit olarak algılanabilir. 
     



 GÜNCEL 





















</TEXT>
</DOC>
