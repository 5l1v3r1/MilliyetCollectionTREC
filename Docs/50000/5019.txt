<DOC>
<DOCNO> 5019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/sontur08.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Hükümet istifa etsin" 
</HEADLINE>
<TEXT>

     FP Genel Başkanı Recai Kutan, Meclis İçtüzük Değişikliği Teklifine "kan bulaştığını" ifade ederek, iktidarı istifaya çağırdı. 
     Kutan, partisinin grup toplantısında yaptığı konuşmada, İçtüzük değişikliği görüşmeleri sırasında çıkan kavganın ardından DYP’li Fevzi Şıhanlıoğlu’nun kalp krizi sonucu yaşamını yitirdiğini anımsatarak, "olayın müsebbiplerini kınıyorum" dedi. 
     Özellikle DSP ve MHP’lilerin bu olayda "pişkinlikle" muhalefeti suçlayıcı açıklamalar yaptığını söyleyen Kutan, ülkede çok daha önemli konular varken, içtüzükle ilgili teklifin neden gündeme getirilmek istendiğini sordu. Hükümetin, Mecliste oy çoğunluğuna sahip olduğunu, bu nedenle "her istediğimi yaparım" mantığıyla hareket etmeye çalıştığını öne süren Kutan, muhalefetin "yok sayılmak istendiğini" kaydetti. 
     İktidarın, konuşan değil, susturulmuş, bastırılmış, korkutulmuş bir Türkiye istediğini savunan Kutan, hükümetin uygulamalarını, "Nazi Almanyası dönemindeki rejime" benzetti. Türkiye’de böyle bir rejimin oluşmasına kimseminin izin vermeyeceğini ifade eden Kutan, "bunu akıllarından çıkarsınlar" diye konuştu. 
     Şıhanlıoğlu’nun ölümüyle sonuçlanan olayların çıkmasında en büyük hatanın Meclis yönetiminde olduğunu iddia eden Kutan, partisine mensup milletvekillerinin oturumun kapatılması ve gerginliğin düşürülmesi için çaba gösterdiğini anlattı. Bu çabalara rağmen Milli Eğitim Bakanı Metin Bostancıoğlu’nun oturumu yöneten TBMM Başkanvekili Ali Ilıksoy’a bir mesaj gönderdiğini anımsatan Kutan, "bu telkinin kimden geldiğini aziz milletimiz gayet iyi biliyor. Adeta talimat veriliyor. Bakan istifa etmelidir" dedi. 
     Gerginliğin tek sorumlusunun iktidar olduğu görüşünü öne süren Kutan, içtüzük değişikliği teklifine "kan bulaştığını", müzakere edilmesinin "caiz olmadığını" söyledi. 
     Halkın çok daha önemli sıkıntıları olduğunu anlatan Kutan, hükümetin milletten özür dilemesi gerektiğini ifade ederek, iktidarı istifaya çağırdı. 
     




</TEXT>
</DOC>
