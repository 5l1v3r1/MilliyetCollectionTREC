<DOC>
<DOCNO> 35055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/yazar/cetiner.html </URL>
<DATE> 2001/08/02/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Çeşmenin suyu bitince 
</HEADLINE>
<TEXT>

     Hayli zamandır ilk kez Nişantaşı'ndan Rumeli Caddesi'ne doğru yürüdüm, gördüm ki alışveriş yapmanın tam zamanıdır .. Mağazalar bomboş, fiyatlar inanılmayacak kadar aşağıda, bir ay önce etiketleri üzerinde 100 milyon yazılmışsa, bugün inmiş 30 milyona .. Yüzde 40 - 50 indirim her yerde yapılıyor, küçüğüyle büyüğüyle esnaf maksat iş olsun diyor yine de siftahsız açılıp kapananlar pek çok... 
     Bir de taksit sistemi var... Yüzde 70 indirim ayrıca 3 ay taksit. Peki müşteri var mı .. Güzel dekore edilmiş zengin görünümlü mağazalardan birine, işsizlikten, sıcaktan sinek avlayan satıcı güzel genç kızdan aldım cevabı... 
     - Mutlaka ihtiyacı olanlar alışveriş yapıyor... Parası olanlar nedense tereddütte... Aylar var ki böyleyiz, eylülü bekliyoruz .. 
     
     Gima'ya girdim, biraz deterjan aldım, bir miktar da sebze ve meyve ve sonra peynir ile çay... Hesabı göreyim derken kasiyer hanım kız sordu "efendim iki taksit mi istersiniz yoksa bir taksit mi " 
     Eşim söylemişti sistemin böyle olduğunu iki tatsit deyip kredi kartımı uzattım, "iki ay sonra Allah kerim" dedim .. 
     Ünlü Divan Pastaneleri'ne gittim, bir de baktım, ufak dövizler asılı... Bütün alışverişler yüzde 20 indirim... Akşam 18'den sonra yüzde 30 indirim... Az kara razı olmak güzel şey, keşke herkes böyle yapsa fiyatlar aşağıya inse diye düşündüm... 
     Gazetelere bakıyorum alıcı gözüyle... Sıfır kilometre otomobillere 76 aya kadar taksit... Altı yıldan fazla Bu süre içinde kim öle kim kala .. Ne güzel yahu, Amerika'ya döndük, orada da ömür boyu taksit ödeyerek insanlar ev, otomobil sahibi oluyorlar ya .. 
     Koskoca Mercedes faizsiz 16 ay taksitle satılıyor... Biraz sabredelim belki de yanında bir motosiklet verecekler .. 
     Üç ay taksitle uçak biletleri yurtdışına .. Neler oluyor bre dostlar dünya ne kadar değişti şu son üç aydır Bütün bunlar daha önce yapılsaydı ya .. Ama o sıralar tüketiciler yüzde 2.5'luk kredileriyle ayaklarını yorgandan çıkartıp sonra da yorgansız kalmamış mıydı .. Ne derseniz deyiniz üreticisi, memuru, işçisi şikayet ettiğimiz 6 ay öncesini arıyoruz .. Rahmetli Vehbi Koç'un şu sözlerini gelin de hatırlamayın... 
     - Çeşmenin suyu her zaman gürül gürül akmaz, kesiliverir... Ona göre tedbirinizi alın... 
     Tam yazımı noktalarken bizim Celil telefon etti... Kimse kimseye borcunu ödemiyormuş, hatta dev kuruluşlar bile... Ne var, ne oluyor, bir şeyler mi var acaba diye sordu... 
     - Merak etme evladım dedim, bir sarsıntıdır bu geçirdiğimiz, henüz her şey yerli yerine oturmadı .. 
     - Abi dedi vapur iskelesinde bir seyyar turşucu var... Her ay 2 milyar haraç ödüyormuş resmi kişilere... Herhalde kendisi de o kadar kazanıyordur... 
     - İşte o turşucu kayıt dışı ekonomi dedim, alanı da satanı da devlete metelik ödemiyor... 
     Devlette kaydı kuydu olanlar, gücünün yettiği kadar cezalı cezasız, az veya çok vergi ödüyor ama turşucunun benzerleri o kadar çok ki, Nişantaşı bile herkesin gözleri önünde kayda girmemiş ekonomi örnekleriyle dolu... Tahtakale, Eminönü, Aksaray ve bütün İstanbul... 
     Bu beleşçi vatandaşlar diğerlerinin sırtından geçiniyor... Devletin hoşgörüsü mü yoksa aczi mi desem ... Sosyal dengeyi bozanlar işte bunlar. 
     
     







İslam nereye 


Hacının harcı... 


Refah kararı 


ANAP çaresiz’ değişecek 


Çeşmenin suyu bitince 


Sınır anlaşması 


İşte benim müthiş servetim 


Avrupa dağlarına, ağustos karı... 


Siyasal İslama Batı freni 


Hangi banka, kiminle, ne zaman 


Sigortadan para alamayacaksınız 


Ekmek şimdi "aslanın ağzında" 


Arı Hareketi ve Tantan 


</TEXT>
</DOC>
