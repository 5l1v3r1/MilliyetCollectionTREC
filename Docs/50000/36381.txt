<DOC>
<DOCNO> 36381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sondun14.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Romanya eski Kralı hükümetten aile yadigarı kaleyi geri istiyor 
</HEADLINE>
<TEXT>

     Romanya'nın sürgündeki eski Kralı Michael, devletten, 19. yüzyıla ait aile yadigarı kaleyi geri vermesini ya da 20 milyon dolar tazminat ödemesini istedi. 
     Kral Michael'in, Peles kalesini geri alabilmek için dün devlete karşı dava açtığı bildirildi. Hükümet Genel Sekreteri Serban Mihailescu, özel Europa FM radyosuna yaptığı açıklamada, eski Kral ile bozuk olan ilişkilerin yeni düzeldiğine dikkati çekerek, ''Zamanlamasına şaşırdım'' dedi. Bu arada, hükümet sözcüsü Claudiu Lucaciu da, yetkililerin konuyu gelecek hafta tartışacaklarını söyledi. Karpatlar'da bir dağın eteğindeki Peles Kalesi, Michael'ın büyük büyükbabası Carol I'in isteği üzerine 1873'de inşa edilmişti. Başkent Bükreş'in 100 kilometre kuzeyindeki Sinaia'da kurulu kalenin inşaat masraflarını Carol I üstlenmişti. 
     Hohenzollern ailesinin birçok üyesi bu kalede dünyaya gelmişti. İsviçre'de sürgünde yaşayan Kral Michael, sonuncusu komünistler tarafından tahttan inmeye zorlandığı 1940-1947 yılları arasında olmak üzere, Romanya'yı iki kez yönetmişti. Kral Michael, İon İliescu'nun 1990 ile 1996 yılları arasındaki iktidarı sırasında iki kez Romanya'dan sınırdışı edilmişti. Romanya'da geçen yıl yeniden devlet başkanı seçilen İliescu ve solcu hükümeti, geçen Mayıs'ta Michael'ı eski bir devlet başkanı olarak tanımış, hizmetine bir ikametgah, koruma ve araç tahsis etmişti. 







</TEXT>
</DOC>
