<DOC>
<DOCNO> 33043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sondun20.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika fahişeleri değil müşterileri cezalandıracak 
</HEADLINE>
<TEXT>

     Kadın ticaretine karşı önlem arayışında olan Belçika Parlamentosu'na, fahişeleri değil, müşterilerini cezalandırmayı öngören bir yasa tasarısı sunuldu. 
     Koalisyon ortağı sosyalist ve liberaller tarafından gündeme getirilen yeni yasanın hedefinin, ''arz yerine talebin önüne geçmek olduğu'' belirtildi. 
     Fahişelerin çoğunluğunun, kadın ticareti yapan şebekelerin kurbanı olduğunu belirten ve bu şebekelere karşı mücadelenin en etkili yolunun, ''tüketicileri engellemek'' olduğu görüşünü savunan parlamenterler, ''İsveç modelinin'' benimsenmesini istediler. İsveç, 1999 başından beri, fahişeleri değil, müşterilerini cezalandıran dünyanın tek ülkesi olarak tanınıyor. İsveç'te, fahişelerle yakalanan erkeklere 6 aya kadar hapis ve ağır para cezaları öngörülüyor. Belçika'da sunulan yasa tasarısının, yıl sonundan önce oylanarak yürürlüğe girmesi bekleniyor. 






</TEXT>
</DOC>
