<DOC>
<DOCNO> 33871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/guncel/agun.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Adıyaman ve Malatya Nemrut Dağı yüzünden birbirine düştü 
</HEADLINE>
<TEXT>
Nemrut bizimdir bizim kalacak 
Malatyalılar, Nemrut Dağı'na kendi yollarını yapıp, turizm gelirinin yarısını ele geçirince, Adıyamanlılar "silahlarını alıp dağa çıkmayı" konuşur oldu... 
     ELİF KORAP İstanbul 

     Bugüne kadar kendi malları gözüyle baktıkları Nemrut Dağı'na Malatyalılar da ortak çıkınca Adıyamanlılar ayaklandı. Malatyalıların dağa kendi taraflarından yol açmasına sinirlenen 22 sivil toplum örgütü, Adıyamanlılar Vakfı önderliğinde yürüme kararı aldı. İstanbul'da gerçekleşecek yürüyüşe 10 bin Adıyamanlının katılması bekleniyor. Vakıf Başkanı Nevzat Bayhan, sokağa inmeyi kendilerinin de istemediğini, ancak başka çareleri kalmadığını belirterek şöyle konuşuyor 
     
'En az 10 bin kişi yürür'      "Nemrut Adıyaman'ındır. Adıyaman'ın buradan gelecek gelire ihtiyacı var. Ancak Malatyalılar dağa yaptıkları turlarla, Adıyaman'ın turizm gelirini yüzde 50 düşürdüler. Köylerde 'Nemrut Malatya'ya bırakılırsa silahımı alır dağa çıkarım' diyenler var. Adıyaman'da insanların elindeki tek geliri almaya kimsenin hakkı yok." Bayhan, "Bunun için sokağa inip yürüyeceğiz. Yürüyüşe en az 10 bin kişi katılır" dedi. Yapılan stabilize yol ile Malatya'dan gelenlerin zirveye kadar çıkabildiklerini ifade eden Bayhan, "Oysaki tarihi bütünlük açısından dağa, Adıyaman tarafındaki diğer tarihi bölgeleri görmeden çıkılmamalı. Malatya'ya gelen yalnız dağı görüp gidiyor" diye konuştu. Bayhan, bu sorunun Malatya'nın bürokraside çok güçlü olmasıyla ilgili olduğunu öne sürerek, "İstedikleri kararları çıkartıyorlar" dedi. 
     
'Bizi de destekleyen var'      Kendilerini destekleyenler de olduğu kaydeden Bayhan, şöyle konuştu "Her yeni hükümet bir umut olarak görüldü, ama bir çare bulunamadı. Malatyalılar bürokraside çok güçlüler. Gittiğiniz her noktada tıkanıyorsunuz. Bizi destekleyen bürokratlarımız da var. Valimiz Halil Işık, Adıyaman Ticaret Odası Başkanı Zafer Ersoy, milletvekillerimiz Mahmut Göksu, Mehmet Özyol, Mahmut Bozkurt... Şimdi sivil örgütlerin desteğiyle, mücadelemizi vereceğiz." 
     



 GÜNCEL 













</TEXT>
</DOC>
