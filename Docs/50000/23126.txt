<DOC>
<DOCNO> 23126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/yazar/sazak.html </URL>
<DATE> 2001/05/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Antep rüzgarı 
</HEADLINE>
<TEXT>

     Kemal Derviş'in "siyasete ısınma turları"nın ilk durağı Gaziantep'te esnaftan ve halktan gördüğü ilgiyi CHP'li Belediye Başkanı Celal Doğan nasıl yorumluyor 
     Dünkü söyleşimizde izlenimlerini anlattı 
     "Sayın Derviş klasik politikacı gibi değil popülizm yapmıyor, konuşmaktan çok dinlemeyi seviyor. Eşi de dünya tatlısı bir insan. Gaziantep'te sıcak izler bıraktılar. 1.5 ay önce 7 milletvekilini organize sanayi bölgesine sokmadılar. Esnafın Derviş'e ilgisini gördünüz. Vatandaş siyasette yeni yüzler görmek istiyor. Merkez sağda ve solda yeni oluşumlar var. Değişim bekleniyor. Derviş'in şansı, ekonomik programın başarısı konusunda kendisine güvenilmesidir. Türkiye bıçak sırtında, kriz sona ermedi, hükümette engellenmezse ekonomi yönetiminde üstlendiği rol gibi siyasette de bir anda yükselişe geçer." 
     Celal Doğan yılların politikacısı... Siyasette "zamanlama"nın önemini bilir. Derviş iktisatçı, meslek yaşamını ABD'de geçirmiş bir teknokrat ama kimilerinin sandığı kadar Türkiye gerçeklerine yabancı değil Yeni Demokrasi Hareketi'nin kuruluşunda Cem Boyner'in aceleciliğinin ve radikal söyleminin partiyi seçimde nasıl sıfırladığını bilecek ölçüde deneyimli. Mümkün olduğunca temkinli gidecektir. 
     IMF ile yaptığı programı yüzüstü bırakıp siyasete soyunması da akıldışı olur. Ayrıca Derviş'in bu aşamada parti kurmasına falan da gerek yok. Onu hükümetin "dördüncü ortağı" ilan eden koalisyonun MHP kanadı değil mi 
     Ecevit hükümeti, krizden sonra istifa etmeyip, IMF ile yeniden masaya oturmakla Derviş'in önüne "kırmızı halı" serdi. "Derviş babamızla Kathy yengemiz" şimdi o halıya basarak Anadolu'yu tanıyorlar 
     Koalisyon liderlerinin canları sıkılsa da, Derviş'in tatlı sert uyarılarını sineye çekip yola devam etmek zorundalar. Çünkü IMF'ye gönderdikleri 3'lü mektup bağlayıcı ve Derviş'in başarısızlığı hükümetin de sonu olacak. Siyaseten çekip gitmeyi göze almadıkça sabretmekten başka çareleri yok. Ancak Kemal Bey'in de Ankara'da kurulacak tuzakları hafife almaması gerekiyor. 
     Örneğin, "çok üzerime gelinirse, çekilir parti kurarım, gelecek yıl seçim kaçınılmaz" hesabı tarihi bir yanlış olur. 
     Ecevit böyle bir hatayı Kıbrıs harekatı sonrasında CHP - MSP koalisyonunu bozarak yapmış, ancak seçim yerine ülkeyi Demirel'in MC hükümetine terk etmişti. DSP liderine "duygusal bağlılığı" Derviş'i aynı yola sapmaktan alıkoyacaktır 
     Derviş, Gaziantep'te 15 bin dolara anahtar teslimi un fabrikası, halı fabrikası gördü. 
     Anahtar teslimi parti fiyatıyla ilgilenmeden Ankara'ya döndü 
     
     







Borazancılar 


Enerjide beyaz sayfa 


Kurdun yasası düşeni yemektir 


Erdal İnönü'nün yenilenme projesi, Derviş... 


Değişim paketi 


Öğrenci kurultayı 


"Acıtan" barış savaştan iyi... 


Buharlaşan para... 


Türkiye miyop, tedavisi belli 


TÜSİAD demokrasisi... 


Antep rüzgarı 


Dünya liginde Türkiye nerede 


Krizlerden ders almıyoruz 2 


Bayrampaşa toptancıları "dertli" 


Kimin ortaklığı var Gazın fiyatı nedir 


</TEXT>
</DOC>
