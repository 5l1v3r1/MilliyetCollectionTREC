<DOC>
<DOCNO> 40499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sontur22.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltındaki kadınların kanları mezarlıktaki kanla uyuşmadı 
</HEADLINE>
<TEXT>

     İstanbul Emniyet Müdürlüğü, işadamı Üzeyir Garih'in öldürüldüğü yerde tespit edilen kan ile şüphe üzerine gözlem altına alınan 5 bayanın kanlarının uyuşmadığını bildirdi. 
     Basın Protokol ve Halkla İlişkiler Şube Müdürlüğü'nden yapılan yazılı açıklamada, 25 Ağustos 2001 günü saat 13.48 sıralarında ''155 Polis İmdat'' telefonuna gelen bir ihbar üzerine işadamı Üzeyir Garih'in, bıçaklanarak öldürülmüş şekilde Eyüp Mezarlığı'nda bulunduğu hatırlatıldı. 
     Olay yerindeki merdiven yolundan, Seniha Başar mezar taşı ve Mareşal Fevzi Çakmak mezar taşı ucundan ve maktulün cesedinin yanındaki Ayşe Şahver'e ait mezar duvarından transfer edilen kan lekelerinin bir bayana ait olduğunun belirlendiği kaydedilen açıklamada, şöyle denildi 
     ''Olayın faili olduğu düşünülen er Yener Yermez'in yanında olay sırasında bir bayanın olabileceği değerlendirilerek, olayın meydana geldiği yer ve civarında, evden kaçmış ve parklarda yatıp kalkan bayanların tespiti çalışmalarına başlanılmış, Gamze takma adlı bir bayanın, firari er Yener Yermez ile Eyüp Sultan Camii yakınındaki otopark civarında görüldüğü haberi alınmış, bu yönde yapılan çalışmalarda Gamze takma adını kullanan bayan ile 4 bayan arkadaşı, Gaziosmanpaşa Cemre Çay Bahçesi'nde 29 Ağustos 2001 günü saat 23.15 sıralarında şüpheli olarak gözlem altına alınmıştır.'' 
     Şişli Etfal Hastanesi'ne gönderilen bu 5 bayanın kan numunelerinin aldırılarak, olay yerinde elde edilen kan numuneleriyle uygunluk gösterip göstermediğinin tespiti için Kriminal Polis Laboratuvar Müdürlüğü'ne gönderildiği ifade edilen açıklamada, biyolojik çalışmaların zaman alacağı konusunda Eyüp Cumhuriyet Başsavcılığı'nın yazılı olarak bilgilendirildiği ve talep üzerine bu kişilerin gözetim sürelerinin 4 gün uzatıldığı hatırlatıldı. 
     Uygunluk göstermedi 
     Açıklamada, gözaltındaki bayanların on parmak basım izleri ile olay yerinde elde edilen parmak izlerinin karşılaştırma işlemlerinin tamamlandığı ve bir benzerlik göstermediğinin ortaya çıktığı bildirildi. 
     Eyüp Cumhuriyet Başsavcılığı'ndan alınan 4 günlük gözetim süresi içinde Kriminal Polis Laboratuvar Müdürlüğü'nde yapılan çalışmaların sonuçlanmaması nedeniyle, savcılığa bilgi verilerek Eyüp 2. Sulh Ceza Mahkemesi'nden 3 gün daha ek süre alındığı belirtilen açıklamada, ''5 bayanın sıvı kan numuneleri ile olay yerinden tespit edilen 1 bayan şahsa ait kan numunesi üzerinde Kriminal Polis Laboratuvar Müdürlüğü'nde yürütülen çalışmaların ön bilgisi alınmış, şüpheli 5 bayanın sıvı kan numuneleri ile olay yerinden tespit edilen 1 bayan şahsa ait kan numunesinin uygunluk göstermediği anlaşılmıştır'' denildi. 
     Parmak izi mukayese işlemleri ve kan analiz sonuçları neticesinde,gözetim altındaki bayanlardan 4'ünün üzerindeki şüphenin kalkması sonucu, 3'ünün ifade sahibi olarak beyanlarının alındığı, birinin yaşının 18'den küçük olması nedeniyle İstanbul Barosu'ndan davet edilen avukat huzurunda kimlik tespitinin yapıldığı vurgulanan açıklamada, 4 bayanın haklarında düzenlenen soruşturma evrakı ile Eyüp Cumhuriyet Başsavcılığı'na sevk edildiği ve buradan serbest kaldıkları hatırlatıldı. 
     
     






</TEXT>
</DOC>
