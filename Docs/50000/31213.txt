<DOC>
<DOCNO> 31213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/ekonomi/eko08.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF kredi kaybediyor 
</HEADLINE>
<TEXT>

Nobel ödüllü iktisatçı Mundell, IMF ve Dünya Bankası’na çattı. Her iki kurumun da kredibilitesini tükettiğini savunan Mundell, IMF, dış sermayenin çıkarlarına dönük politikalar izliyor’ dedi 
     EKONOMİ SERVİSİ 

     İtalyan Corriere della Sera gazetesinde yayımlanan röportajında, IMF ve Dünya Bankası’na sert eleştiriler yönelten Nobel ödüllü iktisatçı Robert Mundell, her iki kurumun borçlu ülkelere dayattığı politikaların, problemleri çözmekte çok eksik kaldığını ve kredibilitelerini yitirdiklerini savundu. 
     Mundell, "IMF ve Dünya Bankası’nın kredibilitesi, özellikle borçlu ülkelere yardım etmekten ziyade yatırımcıları gözeten politikalar izlemeleri nedeniyle azalmıştır" dedi. 
     G - 8 ülkelerinin dünya problemleri üzerinde çözüm üretecek bir ortak araştırma merkezi kurmaları gerektiğini savunan Mundell, "İlerlemenin ve gelişmenin sorumluluğu Amerika, Avrupa ve Japonya’nın başını çekmekte olduğu zengin ülkelerin omuzlarındadır. Bu da onlara küreselleşme konusunda, liderlik vasfı yüklemektedir" dedi. 
     Mundell, küresel sermaye hareketlerinin şeffaflaştırılması ve döviz oranlarının koordinasyonunda ilerleme kaydedilmesi gerektiğini söyledi. 
     
1999’da Nobel aldı      Columbia Üniversitesi ekonomi profesörü Robert Mundell, bir dönem IMF’de ve birçok uluslararası organizasyonda çalıştı. AB, Para Komitesi’ndeki dokuz üyeden biriydi ve parasal entegrasyonla ilgili bir de rapor hazırladı. 1999’da Ekonomi Bilimi dalında Nobel aldı. Mundell’ın birçok üniversiteden onur ödülleri bulunuyor. 
     



 EKONOMİ 
























</TEXT>
</DOC>
