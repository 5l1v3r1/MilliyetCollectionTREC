<DOC>
<DOCNO> 5285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/spor/spo03.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray’da para oyunu 
</HEADLINE>
<TEXT>

Yönetimin "kriz bitti" açıklamalarının gerçek olmadığı ortaya çıktı 
     ERHAN TELLİ 

     Sadece 600 bin dolar 
     GALATASARAY’da, Trabzonspor maçı öncesinde futbolculara yapılan jet ödemenin miktarı yönetim tarafından iki milyon 250 bin dolar olarak açıklanmasına rağmen, gerçek rakamın 600 bin dolar dolayında olduğu belirlendi. Bitmek bilmeyen maddi krizin devam ettiği ve futbolculara "mayısa kadar para yok" tebligatının yapıldığı öğrenildi. Yönetimin, futbolcuların gittikçe büyüyen isyanını bastırmak için devletten gelen ödülün ikinci kısmının küçük bir bölümünü oyunculara verdiği bildirildi. 
     
     33 maçın alacağı kaldı 
     DEVLETTEN alınan ödülün birinci yarısına Vakıfbank’ın el koymasından sonra zora düşen yönetim, paranın yaklaşık 600 bin dolarlık küçük bir bölümünü salı günü oyunculara nakit olarak dağıtarak "sus payı" verdi. Ancak paranın miktarı abartılarak basına "Kriz bitti. Futbolculara borcumuz kalmadı" şeklinde açıklamalarda bulunuldu. Buna rağmen yöneticilerin sadece altı maçlık Şampiyonlar Ligi birinci tur maçlarının primlerini verdiği, 33 maçlık maç başı transfer ücretlerinin ise yine ödenmediği ortaya çıktı. 
     
     "Anlayış bekliyoruz" 
     ANA paralarını alamayan futbolcuların, yöneticilere, "Maç başına anlaştığımız paralar nerede " diye sordukları, yöneticilerin ise "Sizlerden mayıs ayına kadar anlayış bekliyoruz" karşılığını verdikleri belirtildi. Takım içindeki bu gelişmelerden etkilenmeyen iki oyuncu ise Hagi ve Jardel oldu. Hagi’nin geçtiğimiz sezon yaşadığı sıkıntı nedeniyle bu sezon başında maç başına anlaşma yapmayıp, parasını peşin aldığı bilinirken, Jardel’in de parasının büyük bir bölümünü gizlice tahsil ettiği ifade edildi. 
     
KAVGA      Kaptan Bülent ile Balint yolculuk yüzünden kapıştı 
     HAVA şartları yüzünden Erzurum yerine Trabzon’a giden Galatasaray’da kaptan Bülent ile Lucescu’nun yardımcısı Balint yolculuk yüzünden kavga etti. Yabancı futbolcular geceyi Trabzon’da geçirmek isterken, diğer oyuncular Erzurum’a gitmek istedi. Bu nedenle kaptan Bülent ile Balint arasında tartışma çıktı. Tartışma daha sonra küfürlü kavgaya dönüştü. Ancak araya girenler olayı büyümeden engelledi ve takım otobüs ile Erzurum’a hareket etti. 
     YILLAR önce geçirdiği kaza nedeniyle kara yolculuğundan korkan Hagi, Erzurum’a gitmedi ve Trabzon’da kaldı. Bülent’le kapışan Balint’te Rumen yıldıza eşlik etti. Maça yetişememe riski alan Hagi’nin bu kararına yöneticiler tepki gösterdi. Hagi ve Balint’in bu sabah özel bir uçakla Erzurum’a gideceği öğrenildi. 
     
Cim - Bom perişan      Trabzon’a indiler 
     GALATASARAY, Erzurum yolunda perişan oldu. Sarı - Kırmızılılar dün öğleden sonra İstanbul’dan Erzurum’a giderken hava şartları nedeniyle Trabzon’a inmek zorunda kaldı. Cim - Bom’u taşıyan uçak pistte meydana gelen aşırı buzlanma nedeniyle Erzurum üzerinde altı tur attı ve iniş izni alamayınca Trabzon’a yöneldi. 
     
     Otobüsle Erzurum’a gittiler 
     ZORUNLU olarak Trabzon’a giden Galatasaray kafilesi daha sonra akşam geç saatlerde otobüs ile Erzurum’a hareket etti. Sarı - Kırmızılı kafile altı saat süren otobüs yolculuğundan sonra sabaha karşı 03.00 sularında Erzurum’a geldi. Hemen dinlenmeye çekilen Sarı - Kırmızılı oyuncuların yorgun bir halde oldukları gözlendi. 
     
Okan ve Emre’den yönetime rest      GALATASARAY’ın iki yıldızı Okan ve Emre bugüne kadar verdikleri teklifleri değerlendirmeyen ve iç transferi donduran yönetime rest çekti. Okan ve Emre, "Önerdiğimiz hiç bir fiyatı kabul etmediler. Net bir açıklamada da bulunmadılar. Biz de sezon sonuna kadar yönetimle masaya oturmayacağız. Lig bitene kadar da sözleşme imzalamayacağız" diye konuştular. 
     
Suat şoku      Üç eksik daha 
     GALATASARAY’ın dünkü antrenmanını belindeki ağrılar artan Suat yarıda bıraktı. Kulüp doktoru Serhan Kurtulmuş’la görüşen Lucescu, bu oyuncuyu kadrodan çıkartarak, İstanbul’da bırakmak zorunda kaldı. Sağ baldırındaki sakatlığı süren Capone, soğuk algınlığı geçiren Ahmet Yıldırım ve formsuz olan Marcio Erzurum kadrosuna alınmadı. 
     
     Transfer dondu 
     GALATASARAY Futbol Şubesi Genel Koordinatörü Cüneyt Tanman, iç transfer görüşmelerini dondurduklarını açıkladı. Emre, Okan ve Fatih ile yapılan görüşmeleri bir süre için durdurduklarını belirten Tanman, görüşmelerin ne zaman başlayacağı konusunda bilgi vermedi. 
     
Erzurum - Galatasaray      STAT Cemal Gürsel 
     SAAT 17.00 
     HAKEM Sebahattin Bitirim 
     ERZURUMSPOR Koraç - Hasan, Yvos, Okan, Mehmet İpek - Zeki, Zafer, Ergin, Soner - Volkan Tuncay , Grobaç 
     GALATASARAY Taffarel - Fatih, Popescu, Bülent, Hakan - Okan, Emre, Hagi, Ergün - Jardel, Hasan Şaş 
     SAKAT Kovaçevic Erzurum , Suat, Capone, Ahmet Galatasaray 
     TV DigiTürk Naklen 
     


 SPOR 






























</TEXT>
</DOC>
