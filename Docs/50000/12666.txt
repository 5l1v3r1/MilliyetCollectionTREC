<DOC>
<DOCNO> 12666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/yasam/ayas.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Göklerin prensesi Ata'sına kavuştu 
</HEADLINE>
<TEXT>

Atatürk'ün manevi kızı, Türkiye'nin ilk kadın pilotu Sabiha Gökçen, doğum gününden 1 gün sonra hayata veda etti 
     ANKARA Milliyet 

     Kadın ve pilot sözcükleri yan yana geldiğinde ilk akla düşen isimdi Sabiha Gökçen... Ulu önder Atatürk'ün manevi kızı, çağdaş Türk kadınının simgesiydi. Her alanda 'biz de varız' demek isteyen kadınların gururu ve örneğiydi... Ancak Sabiha Gökçen, dün sabah saat 08.15'te, 3 Mart'tan bu yana tedavi gördüğü Gülhane Askeri Tıp Akademisi GATA Komutanlığı'nda yaşamını yitirdi. 
     Doğum gününden bir gün sonra, kalp ve solunum durması sonucu ölen Gökçen, 88 yaşındaydı. 
     
     Başarısıyla sivrildi 
     Atatürk'ün 1925'te manevi evlat edindiği Gökçen, Çankaya İlkokulu ve İstanbul Üsküdar Kız Koleji'nde öğrenim gördü. 1935'te Türk Hava Kurumu'nun Türk Kuşu Sivil Havacılık Okulu'na girdi, Ankara'da Yüksek Planörcülük brövelerini aldı. Gökçen, 7 erkek öğrenciyle birlikte Rusya'ya gönderilerek yüksek planörcülük eğitimini tamamladı. 
     1936'da Askeri Hava Okulu'na girdi, burada gördüğü özel eğitimden sonra askeri pilot oldu. Eskişehir'de I. Tayyare alayında bir süre staj yaptı, avcı ve bombardıman uçaklarıyla uçtu. 1937'deki Trakya ve Ege manevralarıyla Dersim harekatına katıldı. 
     1938'de Balkan devletlerinin davetlisi olarak, uçağıyla Balkan turu yapan Gökçen, daha sonra Türk Hava Kurumu Türkkuşu'na başöğretmen tayin edildi. 1955'e kadar bu görevini başarıyla sürdürdü. 
     Gökçen'in adı, İstanbul Kurtköy'de yapılan ve bu yıl açılan havaalanına verildi. 
     
     Törenle toprağa veriliyor 
     Başarılarla geçen, 88 yıllık bir koca ömür sona erdi... Türkiye'nin ilk kadın pilotu, dünyanın da ilk kadın savaş uçağı pilotu Gökçen için bugün 13.30'da Türk Hava Kurumu Genel Müdürlüğü önünde bir tören yapılacak. Gökçen'in naaşı Kocatepe Camii'nde kılınacak ikindi namazının ardından Cebeci Şehitliği'nde toprağa verilecek. 
     
     Son arzusu, Türkiye turuydu 
     Sabiha Gökçen, son demecini birkaç gün önce Japonya'nın önde gelen gazetelerinden Mainiçi Şimbun'a vermişti. Yoşiaki İto'un röportajında Gökçen, Atatürk'ü ve devrimlerini anlatmış, rahatsızlığı nedeniyle uzun süredir dışarıya çıkamadığını belirterek, son arzusunu şöyle dile getirmişti 
     "İyileştiğimde, ülke içinde seyahate çıkmak, Türk toplumunun, Atatürk'ün gösterdiği yönde ilerlediğini ve özellikle gençlerdeki değişimi görmek istiyorum." 
     Mustafa Kemal Atatürk, İsmet İnönü ile Sabiha Gökçen'in pilotluk yıllarına ait 3 ayrı fotoğrafa da yer verilen yazıda, Gökçen'in yaşam öyküsü de yayınlanmıştı. 
     


 YAŞAM 






























</TEXT>
</DOC>
