<DOC>
<DOCNO> 13311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sonspo05.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri'yi Türkiye Kupası final heyecanı sardı 
</HEADLINE>
<TEXT>

     Kayseri, 11 Nisan günü Fenerbahçe ile Gençlerbirliği arasında yapılacak Türkiye Kupası final maçına ev sahipliği yapmanın heyecanını yaşıyor. 
     Gençlik ve Spor Genel Müdürlüğü'nden bu sezon Kayseri Atatürk Stadı'nı 49 yıllığına kiralayan Kayserisporlu yöneticiler, bu önemli karşılaşmada kusursuz hizmet verebilmek için yoğun bir çalışma ortamına girdi. 
     Kayserispor Kulübü Başkanı Ahmet Demircioğlu, tarihinde ilk kez Türkiye Kupası finaline ev sahipliği yapacak Kayseri'nin bu karşılaşmadan ''alnının akıyla'' çıkacağını bildirdi. Final maçında Anadolu insanının konukseverliğini en belirgin biçimde göstereceklerini belirten Demircioğlu, ''Bu önemli karşılaşma için maç komitesi kurduk. Komitede, reklam işlerinden karşılama ve uğurlamaya kadar kendi aramızda görev dağılımı yaptık. Stadda önemli eksiğimiz yok. Yalnızca bakım gerektiren bazı bölümlere birkaç gün içinde rütuş yapacağız'' dedi. 
     Demircioğlu, 35 bin kapasiteli Atatürk Stadı'nın yoğunluk durumunda 40 bin kişiye maç izleme olanağı sunabileceğini de ifade ederek, maç günü 40 bin kişiye hizmet verecekmiş gibi hazırlandıklarını da söyledi. 
     Kayseri Ticaret Odası Başkan Vekili Asaf Mehmetbeyoğlu da Fenerbahçe-Gençlerbirliği arasındaki Türkiye Kupası finalinin, Kayseri'nin çevre illeri ile İstanbul ve Ankara'dan onbinlerce kişiyi kendine çekeceğini bildirdi. Mehmetbeyoğlu, ''Bu karşılaşma, gerek il ekonomisi gerekse orta Anadolu'da futbola olan ilginin artması açısından büyük önem taşıyor. Türkiye Kupası'na ev sahipliği yapmamız, Orta Anadolu için gurur kaynağıdır'' dedi. 
     Kayseri Esnaf ve Sanatkarlar Odaları Birliği Başkanı ve Hacılar Erciyesspor Kulübü İkinci Başkanı Mustafa Alan da Türkiye Kupası finalinin, sıkıntılı bir dönem içinde bulunan Kayseri esnafına moral vereceğini kaydetti. 
     




</TEXT>
</DOC>
