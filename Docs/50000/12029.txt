<DOC>
<DOCNO> 12029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/spor/spo02.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne sevgi 
</HEADLINE>
<TEXT>

Fenerbahçe taraftarı, Rize’den bir puanla dönmelerine rağmen, kafileyi 01.00’de şampiyon olmuşçasına karşıladı 
     HÜSEYİN YAVUZ 

     Çiçek yağmuru 
     SARI - Lacivertli takım, Rizespor engeline takılıp, haftalar sonra puan kaybetmesine karşın taraftarlar, karşılaşmadan gece yarısı 01.00’de dönen kafileyi, Pendik Kurtköy Havalimanı’nda coşkuyla karşıladı. Mustafa Denizli’yi bağırlarına basan taraftarlar, "Sizlere güveniyoruz. Şampiyon yap bizi" diye bağırdılar. Denizli de, "Onlar takımlarına güveniyorlar, biz de gideceğimiz yeri biliyoruz" ifadesini kullandı. 
     
     Yönetim unutulmadı 
     FENERLİST organizasyonunun, günlerdir planladığı karşılama töreninde, Başkan Aziz Yıldırım ve yöneticiler de sevgi gösterilerinden nasibini aldı. Marşlar söyleyen taraftarlar, Atatürk’ün "Ben Sporcunun Zeki, Çevik ve Ahlaklısını Severim" özdeyişi yazılı olan pankartı açtılar, takımı Samandıra Tesisleri’ne kadar konvoy halinde takip edip, onlara şampiyon olmuş gibi tezahürat yaptılar. 
     
Kutsal ittifak      YUSUF KOBAL 

     SARI - Lacivertli yöneticiler, Siirt Jetpa - Galatasaray maçında hakemin verdiği penaltıya büyük tepki gösterdi. Asbaşkanlar Murat Özaydınlı ile Hamdi Akın, hakemlerin etki altında bırakıldığını iddia etti. Özaydınlı, "Asıl kutsal ittifak, Siirt maçında ortaya çıkmıştır" diye konuştu. 
     HAMDİ Akın ise Rize maçının hakemi Metin Tokat’ın tedirgin olduğunu söyledi, "Sürekli hata yaparım diye rahatsızdı. Üzerinde baskı vardı" dedi. Akın, hakemlerin pasifize edilmeye çalışıldığını kaydetti, "Mesut Yılmaz da tribünde. Hakem nasıl düdük çalsın" ifadelerini kullandı. 
     GALATASARAY’a yine uydurma bir penaltı verildiğini belirten Hamdi Akın, "İşin gerçeği şudur. Fenerbahçe daha iyi oynuyor. Ligde sekiz puan öne geçiyor. Avrupa’da oynayan Galatasaray da liderliği kapamıyor" dedi. Akın, Sarı - Kırmızılı yöneticilerin açıkça yardım istediklerini iddia etti. 
     
Abdullah’a beş milyar lira ceza      FENERBAHÇE’NİN, Rize deplasmanında kırmızı kart gören Abdullah, "Samandıra Fonu’’na yatırılmak üzere 5 milyar lira ceza verecek. Denizli, bu parayı fonda tutup, zamanı gelince Samandıra çalışanlarına dağıtacak. Bu arada Yusuf bugün bileğinden ameliyat olacak. 
     


 SPOR 



























</TEXT>
</DOC>
