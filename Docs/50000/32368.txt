<DOC>
<DOCNO> 32368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur17.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalnız dağcının cesedi Ağrı'nın zirvesinden indiriliyor 
</HEADLINE>
<TEXT>

     Ağrı Dağı'na tek başına tırmanış yapan ve zirveye ulaştıktan sonra dönüş yolunda donarak ölen Sertaç Tümerdem'in cesedi, AKUT Başkanı Nasuh Mahruki'nin de aralarında bulunduğu 18 kişilik ekip tarafından sedyeyle Ağrı Dağı'ndan indiriliyor. 
     Iğdır Valisi Mustafa Tamer, yaptığı açıklamada, AKUT Başkanı Mahruki ve beraberindeki 7 kişinin, dün akşam Tümerdem'in cesedini Ağrı Dağı'nın 4 bin 500 metresinde bırakarak, 4 bin 200 metrede bulunan kampta geceyi geçirdiklerini söyledi. 
     Dağcılık Federasyonu'na bağlı 6 kişilik ekip ile 4 kişilik sivil savunma ekibinin de, AKUT'çuların bulunduğu 4 bin 200 metreye çıktıklarını belirten Vali Tamer, buradaki ekiplerin birlikte Tümerdem'in cesedinin bulunduğu 4 bin 500 metreye ulaştıklarını ifade etti. 
     Vali Tamer, toplam 18 kişilik ekibin Tümerdem'in cesedini sedyeye yerleştirerek, 4 bin 200 metreden aşağı inişe geçtiklerini, ancak hava koşulları olumsuz olduğu için yavaş yavaş indiklerini kaydetti. Ekiplerin helikopter talebinde bulunduklarını ifade eden Vali Tamer, 9. Kolordu Komutanlığı ile görüştüğünü ve helikopterin de tahsis edildiğini söyledi. 
     Vali Tamer, 4 bin metreden sonra cesedi helikopterle alarak Iğdır'a getirmeyi planladıklarını, Tümerdem'in cesedinin yapılacak otopsiden sonra, ailesinin isteği üzerine memleketi Diyarbakır'a gönderileceğini kaydetti. 
     
     







</TEXT>
</DOC>
