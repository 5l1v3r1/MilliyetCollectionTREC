<DOC>
<DOCNO> 24090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/soneko06.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Ziraat Bankası'nda yeniden yapılanma planı... 
</HEADLINE>
<TEXT>

     Ziraat Bankası'nda, yeniden yapılanma çerçevesinde, personelin sözleşmeli statüye geçirilmsi çalışmaları devam ediyor. 
     Bankada bu amaçla, sözleşmeli statüye geçmek isteyen personel için dilekçe hazırlandı. 
     Personel için hazırlanan dilekçelerde, özel hukuk hükümlerine göre çalıştırılmak üzere, sözleşmeli statüye geçmek isteyenlerin, 15 Haziran 2001 tarihine kadar başvuruda bulunması istenirken, ''özel hukuk hükümlerine göre çalıştırılmak üzere, sözleşmeli statüye geçişte aynı veya denk unvana veya görev yerine atayıp, atamamak konusunda takdir hakkının'' Yönetim Kurulu'na ait olduğu ibaresi de yer alıyor. 
     Dilekçede, Yönetim Kurulu tarafından özel hukuk hükümlerine göre çalıştırılmak üzere, sözleşmeli statüye geçirilmesi uygun görülen personele, ücretleri de belirtilmek suretiyle, düzenlenecek hizmet sözleşmelerinin imzalanmak üzere ayrıca gönderileceği de belirtiliyor. 
     Personelin imzalayarak, görev yaptığı Daire Başkanlığı'na gönderilmesi istenen dilekçenin başvuru örneğinde, ''özel hukuk hükümlerine-1475 sayılı İş Kanunu'na göre çalıştırılmak ve T.C Emekli Sandığı Kanunu ile bağlantım devam etmek üzere sözleşmeli statüye geçmek istiyorum'' deniliyor. 
     Konuya ilişkin Ziraat Bankası yetkilileri, bankada sözleşmeli sistem ile ilgili çalışmaların devam ettiğini belirttiler. 
     Yetkililer, bankada yeniden yapılanma sürecinin sürdüğünü, bu çerçevede çalışmaların yapıldığını ve bunun sonucunun çalışanlara tebliğ edileceğini söylediler. 
     Yetkililer, sözleşmeli statüye geçilip-geçilmemesi konusunda personele hiç bir şekilde baskı yapılmadığını da kaydettiler. 
     
     
     






</TEXT>
</DOC>
