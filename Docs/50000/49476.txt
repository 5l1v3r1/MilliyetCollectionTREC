<DOC>
<DOCNO> 49476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sontur21.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü blues starı "Arkadaşlarım Türkiye'ye gelmeme karşı çıktı" 
</HEADLINE>
<TEXT>

     Efes Pilsen Blues Festivali 12'nin son konseri için İzmir'e gelen ünlü blues sanatçısı Michael Hill, ABD'deki arkadaşlarının Türkiye'ye gelmesine karşı çıktıklarını, ancak onları dinlemeyerek geldiğini söyledi. 
     Hill, Hilton Otel'de düzenlediği basın toplantısında, 11 Eylül'de ABD'de gerçekleştirilen terörist saldırı nedeniyle özellikle Müslüman ülkelere karşı bir antipati oluştuğunu ifade ederek şöyle konuştu 
     ''ABD'de 10 arkadaşımdan 8'i Türkiye'ye gitme dedi. Ancak onları dinlemedim ve geldim. Endişelerimiz oldu. Ama sonuçta biz buraya müzik yapmak için geldik.'' Hill, blues müziğinin, hüznün eğlenceli bir dışa vurumu olduğunu, bütün üzüntü ve sıkıntıların müzikle aşılabileceğini ifade ederek şunları söyledi 
     ''Türkiye'deki seyirciyi, beklediğimizden çok daha dinamik ve heyecanlı bulduk. Buraya tekrar gelmek istiyoruz. Değişik düşüncede insanlar olduğu gibi, değişik korkulara sahip insanlar da var. Ama benim ve grubum için asıl önemli olan, böyle bir zamanda burada olup, birtakım şeyleri paylaşmak ve yaşatmaktır.'' Festivale katılan diğer blues ustaları Eddie King, Otis Taylor ve Shirley Jonhson da Türkiye'de bulunmaktan ve müziklerini buradaki insanlarla paylaşmaktan büyük mutluluk duyduklarını belirttiler. 
     






</TEXT>
</DOC>
