<DOC>
<DOCNO> 42188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sontur01.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Enerji'de 7 kişi serbest... 
</HEADLINE>
<TEXT>

     Ankara DGM Yedek Hakimliği, Beyaz Enerji Soruşturması'nın TEAŞ ve TEDAŞ'tan sonra üçüncü ayağını oluşturan Başkent Elektrik Dağıtım A.Ş BEDAŞ operasyonu kapsamında gözaltına alındıktan sonra savcılıkça yedek hakimliğe sevk edilen 7 kişiyi serbest bıraktı. 
     Nöbetçi Ankara 2 Nolu DGM Yedek Hakimliği'ne sevk edilen 7 kişinin ifadelerini, Hakim Ramazan Aksan aldı. Aksan, sevk edilen BEDAŞ Genel Müdür Yardımcısı Hanifi Develioğlu ile BEDAŞ yönetici ve çalışanları Necdet Yemişçi, İbrahim Adil Ertuğrul, Alaattin Çetiner, Sedat Balcı, Sadık Gökoğlu ve Aydın Aydoğan'ı serbest bıraktı. 
     'Beyaz Enerji'' soruşturmasını yürüten DGM Cumhuriyet Savcısı Talat Şalk ise savcılık sorgularının ardından BEDAŞ Genel Müdürü Ferit Baydar ve BEDAŞ çalışanları Yaşar Avşar, Metin Sakarya, Semih Binak, Şaban Kavlak ile Beyhan Nazlı'yı serbest bırakmıştı. Zanlıların serbest bırakılmasının ardından DGM önünde bekleyen yakınları, bu durumu alkışlayarak ve birbirlerine sarılarak kutladılar. Bu arada, serbest kalanlardan birinin ''Yaşasın Türk adaleti'' diye bağırdığı duyuldu, başka bir kişinin ise yakınının kendisine sarılmak istemesi üzerine, ''Çok kirliyim, terliyim. Lütfen sarılmayın'' demesi dikkati çekti. 







</TEXT>
</DOC>
