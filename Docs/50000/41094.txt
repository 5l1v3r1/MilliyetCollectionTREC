<DOC>
<DOCNO> 41094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/spor/ybayatli.html </URL>
<DATE> 2001/09/08/ </DATE>
<TIME>  </TIME>
<AUTHOR> TOGAY BAYATLI  </AUTHOR>
<HEADLINE>
Tunus'tan sevgilerle 
</HEADLINE>
<TEXT>

     Biliyoruz, Türkiye'de sporda hareketli günler yaşanıyor. Bir taraftan futbol takımımızın şanssız yenilgisi, diğer yanda basketbol takımımızın başarılı sonuçları Dünya'da da ses getirdi. Tunus'ta da duyduk. Ancak şu bir gerçek ki, Akdeniz Oyunları'nda beklemediğimiz başarılı sonuçlar alıyoruz. Özellikle halter, boks, güreşte elde edilen madalyalar büyük mutluluk yarattı hepimizde. İlkay Dikmen'in yüzmede aldığı madalyalar ise Türkiye'de bu spora karşı duyulan ilginin sonuçları... Dileriz sakatlığı geçen Derya Büyükuncu da İlkay Dikmen gibi madalyaya elini uzatır. 
     Boksta bugün heyecanlı günler yaşanacak. Çünkü boks takımımız dört sporcuyla finalde yarışacak. Serbest güreşlerden de iyi neticeler bekliyoruz. Sonra da sıra atletizme geliyor. Atletizmde sadece maratonda değil, diğer branşlarda da madalya alacağımızı ümit ediyorum. 
     Şimdi dönelim olimpiyatları yapamayacağımızı söyleyenlere... Görüldüğü gibi Akdeniz Oyunları'nda birçok branşta madalya kazandık. Bu sporumuzdaki büyük gelişmenin devamını olimpiyatlar sağlayacaktır. Bunun yanıtları ise Kore'de ve İspanya'da görüldü. Avustralya ise Sidney'den sonra aşamalarına devam ediyor. Bu nedenle olimpiyat yapmamız bir lüks değil, bir gereksinimdir. Akdeniz Oyunları'nda futbol takımızın ilk maçta Yunanistan'ı yenmesi de çok olumlu bir görünüm yarattı. Hazırlıksız bir ekiple gitmemize rağmen başarılı sonuçlar almamız kafilenin disiplini ve profesyonel anlayışından gelmektedir. Futbol Federasyonu'nu da bu konuda kutlarız. Zaten burada her bakımdan olumlu ve anlayışlı, ahenk içinde yaşayan bir kafileyiz. Herkes bize gıpta ile bakıyor. Sporcularımız disiplinli ve saygılı. Yöneticilerimiz arı gibi çalışıyorlar. Bundan da büyük gurur duyduğumu söyleyebilirim. 
     Evet, yarınlara ümitle bakıyoruz. Başarılarımızın devam edeceğine inanıyoruz. Akdeniz Oyunları'nda birçok branşta gençlerle yer almamıza rağmen aldığımız sonuçlar bize gelecek adına büyük moral verdi. Herkesi kutluyoruz. 
     



 SPOR 






















</TEXT>
</DOC>
