<DOC>
<DOCNO> 21222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sontur11.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'nin sözlü savunmasını Mustafa Kamalak yapacak 
</HEADLINE>
<TEXT>

     Fazilet Partisi Genel Başkan Yardımcısı Temel Karamollaoğlu, bu kritik dönemde iktidar partisi mensuplarının bir çöküşün içine girdiklerinin farkında olduklarını öne sürerek, ''Kendileri çöküyorlar, kendileriyle birlikte memleketi de çökertiyorlar'' dedi. 
     Karamollaoğlu, parti Genel Merkezi'nde düzenlediği basın toplantısında, son siyasi gelişmeleri değerlendirdi. 
     Hükümetin sonunun yaklaştığını görmeye başladığını ve suçu ortaklarının üstüne attığını öne süren Karamollaoğlu, MHP'nin Telekom'un özelleştirilmesinde gösterdiği direncin bunu işareti olduğunu söyledi. 
     Kapatılma istemiyle açılanan davanın, FP'nin üzerinde ''Demokles'in kılıcı'' gibi sallandığını belirten Karamollaoğlu, partinin son savunması olan sözlü savunmanın yarın Kahramanmaraş milletvekili Mustafa Kamalak tarafından yapılacağını bildirdi. Hukuki olarak partinin kapatılmayacağını söylemenin mümkün olduğunu, ancak siyaset içinde ne olacağını zamanın göstereceğini kaydeden Karamollaoğlu, ''Parti kapatma davaları hukuki olmaktan daha çok maalesef biraz siyasi içerik kazanıyor. Bunu da bekleyip göreceğiz'' diye konuştu. 
     Karamollaoğlu, bir gazetecinin Cumhurbaşkanı Ahmet Necdet Sezer'in Telekom Yasası'nı onaylayıp onaylamayacağı yolundaki görüşünü sorması üzerine, geçmişte Telekom'un özelleştirilmesiyle ilgili bir kanunun iptal gerekçesinde Ahmet Necdet Sezer'in imzası bulunduğunu hatırlattı. Karamollaoğlu, şöyle devam etti 
     "Türkiye'nin güvenliğini ilgilendiren bir konuda özellikle de tekel olan bir konuda özelleştirmeye gitmenin ülke menfaatleriyle bağdaşmayacağını ifade ediyor Sayın Cumhurbaşkanı... Şimdi atacağı adımı göreceğiz. Bugün ülke menfaatleri farklı bir şeyler mi gerektiriyor, onu önümüzdeki günlerde göreceğiz. 
     Ancak sayın Cumhurbaşkanı'nın aradan bir gün geçmesine rağmen bunu imzalamaması, bu konuda acele karar vermek istemediğini, bir bakıma bir tereddüdünün olduğunu gösteriyor. Bundan dolayı farklı bir yaklaşım sergileyebilir. 







</TEXT>
</DOC>
