<DOC>
<DOCNO> 8408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sonspo03.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim "Kulüp bana Floransa'da kalıp kalmayacağımı sormadı" 
</HEADLINE>
<TEXT>

     İtalya'nın Fiorentina takımının teknik direktörü Fatih Terim, ''Kulüpten bana şimdilik Floransa'da kalıp kalmayacağımla ilgili bir soru yöneltmediler. Sorduklarında cevabını veririm'' dedi. 
     Fiorentina Kulübü Genel Menajeri Giancarlo Antognoni'nin, ''Program yapmadan önce teknik direktör problemini çözmeliyiz. Terim devam edecek mi veya başka bir teknik direktör mü gelecek Biz, Terim'in de bir şeyler demesini bekliyoruz. Ve bu Mart ayı içinde olmalı'' şeklinde açıklamalarına karşılık veren Terim, şöyle devam etti 
     'Hiç kimse bana böyle bir soru sormadı. Eğer sorarlarsa cevabını veririm. Kulüp yöneticileriyle hergün görüşüyorum. Sconcerti ile çok iyi bir ilişkimiz var. Futboldan ve başka şeylerden bol bol konuşuyoruz.'' 
     La Gazzetta dello Sport gazetesine demeç veren Terim, cumartesi günü oynayacakları Brescia maçında sadece 16 oyuncuya sahip bulunduğunu, sakat olan Cois, Amoroso, Tarozzi, Mijatoviç ile kart cezalısı Torricelli ve Repka'nın olmayacağını söyledi. Yazın futbolcu alınması konusunda yaptığı istekleri anımsatan Fiorentina Teknik Direktörü Terim, ''Temmuz'dan Ocak'a kadar kulüp hiçbir oyuncu almadı. Şimdi ihtiyacım olanı ben o zamanlardan söylemiştim. Ocak'ta maksimum bir oyuncu alınabilirdi. Ama bir oyuncu neyi değiştirir Morfeo ve Firicano daha fazla oynayabilmek için başka takımlara gitmek istediler. Onlara izin vermek doğruydu. Ne olursa olsun acınmıyorum. Cumartesi günü Brescia'yı yenmek zorundayız'' dedi. Terim, Brescia karşısında 4-3-1-2'den 3-4-1-2 sistemine geçeceğini de ifade etti. 




</TEXT>
</DOC>
