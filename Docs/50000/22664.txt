<DOC>
<DOCNO> 22664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/dunya/dun02.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’den Habur tazminatı 
</HEADLINE>
<TEXT>

     YASEMİN ÇONGAR Washington 

     ABD, Irak’tan kaçak mazot alımını durdurmaları ve sınır ticaretinin denetlenmesine izin vermeleri karşılığında, Türkiye ve Ürdün gibi ülkelere özel finansman desteği sağlanmasını önerdi. 
     ABD ve İngiltere’nin Irak’a karşı mevcut yaptırımlar rejimi yerine, sivil amaçlı ticaretin serbest bırakılacağı, kaçak mazot ve askeri malzeme satışının ise engelleneceği yeni bir sistem getirme çabası kapsamındaki bu öneri, "gizli" bir belge halinde Birleşmiş Milletler BM Güvenlik Konseyi’ne sunuldu. 
     
Denetimsiz ticaret duracak      Öneri, Irak’a yönelik "akıllı yaptırım" uygulamasına geçilebilmesi için, komşu ülkeler üzerinden "denetimsiz" ticaretin engellenmesi gerektiğini vurguluyor. Ancak bu denetimin Türkiye, Ürdün ve diğer bazı komşu ülkeler için "maddi kayıp" anlamına geleceğini kaydeden ABD, bunun bir BM kararıyla telafisini istiyor. 
     Öneri ayrıca, Bağdat yönetiminin, komşu ülkeleri "ambargo" ile tehdit etmesini önlemek için bir "sigorta fonu" oluşturulmasını da öngörüyor. ABD’nin isteği, BM kararıyla Irak’ın petrol gelirlerinin belli bir yüzdesinin bu fona aktarılması. Böylece fonun, Irak’la kaçak ticareti durdurmaları karşılığında alacakları maddi riske karşı, Ürdün ve Türkiye için bir güvence oluşturması hedeflenecek. 
     



 DÜNYA 












</TEXT>
</DOC>
