<DOC>
<DOCNO> 31543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sonspo11.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimi Raikkonen'in tek hayali, bir gün Ferrari pilotu olmak... 
</HEADLINE>
<TEXT>

     Formula 1'de, geleceği parlak pilotlar arasında gösterilen Sauber'in 21 yaşındaki Finli pilotu Kimi Raikkonen'in tek hayali, bir gün Ferrari pilotu olabilmek. 
     İngiltere'de yayınlanan Motorsport News Dergisi'ne açıklamalarda bulunan genç pilot, ''Birgün Ferrari için yarışacağım. Biraz daha tecrübe kazandıktan sonra bunu başaracağıma inanıyorum'' dedi. 
     Formula 1'de yarışan tüm pilotların, Ferrari takımına katılmak gibi bir idealinin olduğunu vurgulayan Raikkonen, ''Ferrari takımının pilotu olmayı, dünya şampiyonluğu unvanını almak kadar çok istiyorum'' diye konuştu. Genç pilotun Sauber takımıyla üç yıllık anlaşması bulunuyor. Finli pilot, Formula 1 Dünya Şampiyonası'nda halen sürücüler klasmanında, Kanadalı şampiyon pilot Jacques Villeneuve ile birlikte 9. sırada bulunuyor. Ferrari takımının, şampiyon pilotu Alman Michael Schumacher ile 2004 yılına kadar sözleşmesi bulunuyor. Ancak, takımın ikinci pilotu Brezilyalı Rubens Barrichello'nun sözleşmesi, gelecek sezon sona erecek. 







</TEXT>
</DOC>
