<DOC>
<DOCNO> 33221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/sondun16.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenova'da yine çatışma...67 gösterici gözaltında 
</HEADLINE>
<TEXT>

     İtalya'nın Cenova kentinde yapılan G-8zirvesini protesto eden küreselleşme karşıtlarıyla güvenlik güçleri arasında yine çatışma çıktı. 
     Küreselleşme karşıtları arasında siyah giysileriyle yer alan anarşistlerden 10-15 kişinin Cenova sokaklarında polisle çatıştığı bildirildi. 
     Çatışmaların özellikle, cezaevinin bulunduğu Quarto mahallesinde yoğunlaştığı ve bölgedeki mağazaların vitrinlerinin kırıldığı belirtiliyor. Göstericilerin başlarında bulunan kişilerin ellerinde, demir ve kalın sopalar bulunduğu kaydedildi. 
     Bu arada, kentte bugün düzenlenmesi beklenen gösteri yürüyüşünün de başladığı, polis güçlerinin yürüyüş yapan göstericilerin önündeki gruba gözyaşartıcı bomba fırlattığı bildirildi. 
     Göstericilerin ''Katiller, Katiller'' sloganları attığı belirtiliyor. Gösteriye 100-150 bin kişinin katılması bekleniyor. 
     Öte yandan polis yetkililerinin açıklamasına göre, dün çıkan olaylarda 49 İtalyan, 6 Fransız, 4 Alman, 4 İspanyol, 2 İsveçli, 1 Yunan ve 1 Amerikalı gözaltına alındı. 
     
     Jandarmaya dava 
     Küreselleşme karşıtı Cenova Sosyal Forum sözcüsü Vittorio Agnoletto, jandarmanın, dünkü çatışmada ölen İtalyan gence 2 kez ateş ettiğini ileri sürererk, jandarma hakkında dava açacağını bildirdi. 
     Agnoletto, düzenlediği basın toplantısında, ''Carlo yerde olduğu zaman jandarma iki kez ateş etti. Gerekli belgeleri savcılığa teslim edeceğiz'' dedi. 
     23 yaşında İtalyan gencin otopsi raporu henüz resmi makamlar tarafından açıklanmadı. 
     Öte yandan gencin ailesi, Ansa haber ajansına gönderdiği yazılı açıklamada, ''Şiddetin durmasını, barışı istiyoruz'' dedi. 
     Açıklamada, ''Hiçbir şey bir gencin hayatından daha önemli olamaz.Barış, hoşgörü, dayanışma duygularının gelişmesini istiyoruz. Çünkü Carlo'nun ölümünden daha saçma ve hiçbir faydası olmayan bir şey yok''ifadesi kullanıldı. 
     Ansa'nın haberinde, savcılık tarafından soruşturulan jandarma görevlisinin, ''Ateş ettiğimi hatırlamıyorum'' dediği belirtildi. 
     

</TEXT>
</DOC>
