<DOC>
<DOCNO> 24550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sontur25.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Okuyan "Niyet mektubu bütünü itibariyle hükümeti bağlar" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, IMF ve Dünya Bankası ile yapılan görüşmelerde ortaya konulan niyet mektubunun, bütünü itibariyle hükümeti bağladığını belirterek, ''Hiçbir bakan, bunun dışında bir görüşü paylaşmaz, paylaşması da mümkün değildir'' dedi. 
     Okuyan, partisinin İstanbul İl Başkanlığı'nda, yeniden il başkanı seçilen İbrahim Taşkın ile yönetim kurulu üyelerine nezaket ziyaretinde bulundu. 
     Ziyaret sırasında ''Yüksel Yalova'nın istifası'' ile ilgili sorularla karşılaşan Okuyan, Türkiye'nin, bakanların daha dikkatli konuşması gereken bir dönemden geçtiğini söyledi. 
     Ekonominin çok zor bir süreçten geçtiğine, bu dönemde bir kelimenin fazlalığı ya da eksikliğinin spekülasyona meydan verebileceğine dikkat çeken Okuyan, şöyle konuştu 
     ''Hükümetin ortaya koyduğu ekonomik program ve program çerçevesinde IMF ve Dünya Bankası ile yapılan görüşmelerde ortaya konmuş niyet mektubu, bütünü itibariyle hükümeti bağlar. Hepimizin arkasında olduğu bir konudur. Hiçbir bakan, bunun dışında bir görüşü paylaşmaz, paylaşması da mümkün değildir. Genel başkanların imza attığı bir hususta bize düşen görev, aynı şekilde sahip çıkmaktır.'' 







</TEXT>
</DOC>
