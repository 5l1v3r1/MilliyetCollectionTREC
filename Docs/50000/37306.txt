<DOC>
<DOCNO> 37306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sontur24.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Köpeği kışkırtarak cinayet işlenir mi Yanıtını mahkeme verecek 
</HEADLINE>
<TEXT>

     Fatih'te, Trabzonspor eski futbolcusu Mustafa Başkan'ın ölümüne neden olduğu gerekçesiyle Alman Rotweiller cinsi köpeğin sahibi Aydın Mısırlı hakkında, ''Kışkırtma sonucu köpeğin ısırmasına bağlı ölüme sebebiyet vermek'' suçundan 8 yıldan az olmamak üzere ağır hapis cezası istemiyle dava açıldı. 
     İstanbul Cumhuriyet Savcılığı'nca hazırlanan iddianamede, tehlikeli olmaları nedeniyle dünyada ağızlık takılarak gezdirilmelerine izin verilen Rotweiller cinsi köpeğin, sahibi sanık Aydın Mısırlı tarafından olay günü bu tedbir alınmadan geziye çıkarıldığı belirtildi. 
     Vedat ve Birol Ertan adlı iki kardeşin, Simtel'in Fındıkzade Bayii Mustafa Başkan'ın sahibi olduğu işyerine gireceği sırada köpeği kovaladığı anlatılan iddianamede, köpeğin sahibi Mısırlı ile Başkan arasında bu nedenle tartışma başladığı kaydedildi. 
     Sanık Aydın Mısırlı'nın, tartışma sırasında 3 yaşında olduğu öğrenilen ''Cango'' adlı köpeğine "Tut" talimatını verdiği vurgulanan iddianamede, ardından da köpeğin Mustafa Başkan'ın sağ bacağını ısırıp pantolonunun paçasını yırttığı ifade edildi. 
     İddianamede, 48 yaşındaki Başkan'ın, bu olaydan sonra, tehlikeli olan köpeğin saldırması ile ısırmasına bağlı olarak korku ve psikolojik stres sonucu hayatını kaybettiği bildirildi. 
     Gözlem altına alındıktan sonra çıkarıldığı Fatih Adliyesi'nde tutuklanarak Bayrampaşa Cezaevi'ne konulan Aydın Mısırlı'nın, ''Kışkırtma sonucu köpeğin ısırmasına bağlı ölüme sebebiyet vermek'' suçunu işlediği belirtilen iddianamede, bu nedenle sanığın 8 yıldan az olmamak üzere ağır hapis cezasına çarptırılması istendi. 
     Aydın Mısırlı'nın yargılanmasına önümüzdeki günlerde İstanbul Adliyesi'nde başlanacak. 
     
     






</TEXT>
</DOC>
