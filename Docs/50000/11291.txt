<DOC>
<DOCNO> 11291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/spor/ygskol.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tur rahatlığı 
</HEADLINE>
<TEXT>

     DOĞAN KOLOĞLU 

     PARİS Saint Germain Galatasaray’ı iyi etüt etmiş. Kanatları çok iyi kullandılar. Oyunu sıkıştırmadılar. Galatasaray’ın orta alandaki kademeli pres blokunu bozdular. Bu taktikle Galatasaray defansının ortada kümelenmesini engelleyip, ağır defans adamları arasından boş alan üretip depar yolları açtılar. İki çabuk adamları Christian ile Leroy ısrarla defansın arkasına düşürülen toplara depar atarak gole gittiler. Ayrıca bu ikili birbirlerine destek veren yakınlaşmalarda da başarılıydılar. Galatasaray özellikle Christian’ı durduramadı. Onun yer değiştirmelerinde de belirli bir kovalayan olmadığı için oldukça rahattı. Attığı iki golden başka ilk yarı iki fırsatı da kullanamadı. Galatasaray’ın alıştığımız presi ve top kapan orta alanı dün tatildeydi. Oyuna imza atamadılar. PSG için "O kadar çok yıldız oyuncuları var ki, kolektif futbol oynayamıyorlar" yorumu ilk 35 dakika adeta terse düştü. Antrenör Fernandez de 2-0’dan sonra rahatladı ve oyuna Benarbia’yı alarak takıma kolektif futbol ustası bir ayak ekledi. 
     Dün Galatasaray bu gruptan başarıyla çıkmanın ve formalite maçı yapmanın rahatlığı içinde özellikle alıştığımız kolay paslaşma olanağını bulamadı. Galatasaray ilk yarı boşu boşuna Serkan - Jardel ikilisinden beceri bekledi. İlk yarı gol fırsatını sadece Emre yakaladı. O da kullanamdı. İkinci yarı Ümit ve Serkan mutlak birer fırsatı harcadı. Hele Serkan’ın boş kaleye kaçırdığı gol inanılır gibi değildi. Maç öncesi Lucescu, "Dostluk maçı yapacağız" diyerek adeta havayı yumuşatmak isterken, Fernandez "Biz her maçı kazanmaya çıkarız" sözleriyle oyuna hırs kattı. Nitekim Galatasaray ilk yarı bir fırsat bulurken rakip beş tane üretti. Galatasaray yüzde 58 topa hakim oynadığı zaman daha çok gole yönelen PSG idi. Çünkü gole çabuk gitme ilkesi ile vakitten çalmadılar. Galatasaray’ın yanlış top zamanlaması daha ilk yarı rekor sayılabilecek 15 faul yaparken, rakip yedi fauldeydi. Galatasaray’da en iyi oyuncu Taffarel idi. Hakem, ikinci yarı Serkan’ın düşürülmesine penaltı verebilirdi. 
     Maçta bir de politik olaylar oldu. Acaba bunlar Fransız toplumunun şımarttığı akımlardan mı kaynaklanıyordu Kimden yüz bulunarak bu olaylara soyunuldu Fransız radyosu maç süresince tribünlerde Türk bayrakları oluşunu ırkçılık gibi gösterdi. Ancak Fransızlar’ın "Ultras Tigris - Mystic Paris", "Boulogne Boys", Titi - Fos gibi ırkçı pankartları vardı. Ayrıca Ermeni bayrağı da bulunuyordu. FIFA önümüzdeki yıl en çok bu ırkçı hareketlerle mücadele etme kararı aldı. Tribünlerdeki bu pankartlar olduğu gibi suçtur. Önümüzdeki yıl FIFA bunları suç olarak değerlendirecektir. O nedenle radyonun, Türkiye’yi hedef göstermesi hatalı bir yorumdur. 


 SPOR 






















</TEXT>
</DOC>
