<DOC>
<DOCNO> 8923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/ekonomi/eko05a.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Türkiye’ye kredi akıtacak 
</HEADLINE>
<TEXT>

Dünya Bankası bankacılık kredisi 2 milyar dolara çıkıyor. Japonya da kredisini 2 milyar dolara yükseltecek. IMF’nin 7.5 milyar dolarlık ek rezerv kredisi iki kat artırılacak IMF devreye girecek, Türk Eximbank’a 2 milyar kredi açılacak 
     ZÜLFİKAR DOĞAN Ankara 

     Dalgalı kur sistemine geçilmesi yönündeki kararla birlikte, stand by anlaşmasının ve niyet mektubunun ciddi revizyona uğraması ve yeniden yazılması gündeme gelirken, mali sektör rehabilitasyonu ile bankacılık reformu öne çekiliyor. 
     IMF ve Dünya Bankası uzmanlarından oluşan "ortak bankacılık heyeti" dünden itibaren müzakereler için Ankara’da temaslara başladı. Kamu bankalarının yeniden yapılandırılmasının hızlandırılması çerçevesinde, Dünya Bankası’nın sağladığı 780 milyon dolarlık reform kredisin yaklaşık üç kat artırılarak 2 milyar dolar düzeyine çekilmesi gündeme geldi. 
     Ayrıca, daha önce de olduğu gibi Japonya’nın da aynı tutarda "co - finansman" katkısı sağlaması da konuşuldu. 
     Kamu bankalarının ana sözleşme tadili ve özerkleşme genel kurullarının bugün tamamlanmasının ardından yasada üçbuçuk yıl ve gerekirse bakanlar kurulu kararıyla beş yıla kadar uzayabilecek yeniden yapılanma sürecinin öne çekilmesi koşuluyla verilecek ek mali reform kredisinin kısa sürede kullanıma sokulacağı belirtiliyor. 
     
     Rezerv desteğine ek 
     Bu arada, Merkez Bankası’nın bugünden itibaren bankacılık kesimini likidite açısından rahatlatmaya yönelik önlemlerinin uygulamaya konulması ile birlikte, benzer sıkıntıların tekrar yaşanmaması için en az aralıkta sağlanan "rezerv desteği" kredisi tutarı kadar ya da bu tutarın üzerinde, yeni bir kredinin daha IMF icra direktörleri kuruluna önerilmesi gündeme geldi. Ayrıca mevcut 18 aylık vadenen usatılması planlanıyor. 
     IMF icra direktörleri kuruluna sunulması beklenen "rezerv desteği kredisinin, Hazine ve Bütçe ihtiyaçları için de gerektiğinde ve zorunlu hallerde kullanımı" konusununda yeni niyet mektubunda yer alması bekleniyor. 
     
     Reel sektöre destek 
     Bu arada, dalgalı kurun reel sektör, sanayi ve ihracat kesimi üzerindeki olumsuz etkilerine de önlem aranıyor. Bu çerçevede daha önce gündeme getirilen "rehabilitasyon fonu" tartışmaya açılırken, IMF heyetinin kuruluşun, bu alanda doğrudan bir destek sağlamasının bu aşamada mümkün görülmediğini bildirdiği öğrenildi. Fon, başta ABD Eximbank olmak üzere, Alman Hermes, Fransız Cofas, Kanada ve Japon Eximbank’ları ile İtalyan Sace’nin devreye sokulması, İspanyol Eximbank’ı ve diğer uluslararası kuruluşların Türk Eximbank’a düşük maliyetli, uzun vadeli fon akışı için devreye gireceğini, kısa sürede önemli bir kaynağın 1.5 - 2 milyar dolar düzeyinde bir tutarın, temin edilebileceği görüşünü ilettiği öğrenildi. 
     Elektrik Piyasası Kanununun yürürlüğe girmesiyle "lisans" satışlarından ve işletme hakkı devirlerinden 2 - 2.5 milyar doların üzerinde ek gelir sağlanacağı belirtiliyor. Bu arada RTÜK’ün TV ve radyo frekans tahsisi ihalelerinin de en geç mayıs ayı içerisinde yapılmasıyla, 13 ulusal TV istasyonu ile yüzlerce radyoya frekans tahsisi - lisans satışından önemli tutarda yeni gelir, programa konuluyor. 
     


 EKONOMİ 





















</TEXT>
</DOC>
