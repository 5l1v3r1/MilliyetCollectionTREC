<DOC>
<DOCNO> 24947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sondun22.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Arabasıyla dereye uçan 86 yaşındaki kadın, 48 saat sonra kurtarıldı 
</HEADLINE>
<TEXT>

     ABD'de 86 yaşındaki bir kadın, havaalanından evine dönerken dereye düşen otomobilinden yaklaşık 48 saat sonra kurtarıldı. 
     Oklahoma eyaletinin Achille kentinde yaşayan Wanda Irene McKinnis, geçen Perşembe, havaalanında eşini karşılamak için 90 kilometre güneydeki Teksas eyaletinin Dallas kentine gitti, ancak eşini bulamayınca evine dönmek üzere yola çıktı. 
     Dönüşte yolunu kaybeden McKinnis'in 1987 model Pontiac Firebird marka otomobili dereye yuvarlandı. McKinnis, derede ters halde duran otomobilinde bir hava boşluğu sayesinde hayatta kalmayı başardı. 
     Cumartesi gecesi civardan geçenler tarafından fark edilerek, durumun yetkililere bildirilmesiyle kurtarılan McKinnis, ''etrafımda böceklerin dolaştığı, yabani otların bulunduğu bir alanda oturuyordum. Böcekleri kovmaya çalışıyordum, böcekleri seven biri değilim'' dedi. 
     Love ilçesindeki Mercy Hastanesi'nde görevli bir hemşire, McKinnis'in kurtulmasının mucize olduğunu, vücudunda hiç yara bulunmadığını, sadece saçlarının çamur içinde kaldığını söyledi. 
     
     






</TEXT>
</DOC>
