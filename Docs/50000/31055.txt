<DOC>
<DOCNO> 31055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/ekonomi/eko05.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya da krizle boğuşuyor 
</HEADLINE>
<TEXT>

İşsizlik, borç, kriz gibi sözler sadece Türkiye’ye özgü değil. Bu yıl ABD ve Japonya gibi gelişmiş ekonomiler de, gelişmekte olan ülkeler de krizden başını kaldıramıyor 
Japonya      Ya acı çekilecek ya iflas edilecek 
     Dünyanın ikinci büyük ekonomisi olan Japonya, iç ve dış borçlarından, iflasın eşiğindeki bankacılık sisteminden ötürü zor durumda. 
     Ülkenin çiçeği burnunda Başbakanı Junichiro Koizumi, halkın, ekonominin düzelebilmesi için gerekli olan "acı ilacı" yutmak zorunda olduğunu, bu reformların yapılamaması halinde Japonya’nın iflasını ilan edeceğini söyledi. 
     Koizumi, dün bir TV kanalında yaptığı açıklamada, gerekli yapısal reformların bir an önce yapılmaması halinde Japon halkını çok sıkıntılı günlerin beklediğini ifade etti. 
     Japonya’da işsizlik Mayıs ayında yüzde 4.9 oranına yükselerek, tarihi rekorunu kırdı. Ülkenin önünde duran hayati sorunlardan biri toplam 30 trilyon yeni 242 milyar dolar bulan borçların nasıl ödeneceği. 
     
ABD      İşsizlik tehdidi çığ gibi büyüyor 
     ABD, Başkan Clinton döneminden bu yana ilk kez ciddi bir işsizlik tehdidiyle karşı karşıya kaldı. Son resmi rakamlara göre ABD’deki işsizlik oranı yüzde 4.5 gibi rekor bir seviyeye yükseldi. Ekonomistler, bu rakamın yıl sonuna doğru yüzde 5’e tırmanacağını tahmin ediyor. 
     İmalat sektöründeki ağır işçi çıkarmalar ve hizmet sektörüne olan talebin son 10 aydır sürekli düşüş göstermesi, Haziran ayında toplam 114 bin kişinin işini kaybetmesine neden oldu. 
     İşten çıkarmaların büyük bölümü imalat sektöründen geldi. Özellikle elektronik firmaları ve sanayii ekipmanları üreticileri büyük oranda işçi çıkardılar. Hizmetler sektörü de ekonomideki durgunluktan nasibini aldı. Sektördeki iş kaybı 15 bini buldu. 
     Amerikan Merkez Bankası’nın faiz indirimine ve hükümetin vergi indirme kararına rağmen ülkedeki ekonomik durgunluk hala sürüyor. 
     Ekonomistlerin en büyük korkusu ise işsizliğin, talebi erteleme etkisi yaratarak durgunluğu körüklemesi. 
     
Brezilya      Real yüzde 30 değer kaybetti 
     Ekonomik krizlerden bir türlü kurtulamayan Brezilya, şimdi de "Real Krizi" ile uğraşıyor. Brezilya’nın para birimi Real, geçtiğimiz hafta dolar karşısında rekor derecede değer kaybederek 2.50 seviyesine düştü. Real’in, yılbaşından bu yana ABD doları karşısındaki değer kaybı da yüzde 30’a ulaştı. 
     Analistler, geçen hafta yaşanan bu keskin düşüşün, yatırımcıların ekonomiye olan güvensizliğinden ve yine benzer bir ekonomi olan Arjantin’de yaşanan politik belirsizlikten kaynaklandığını belirtiyorlar. 
     Bununla birlikte, Brezilya Merkez Bankası da "Real Krizi"nden sorumlu tutuluyor. Banka, dolara olan talebi karşılayabilmek için 6 milyar dolarlık fon ayırdığını, yıl sonuna kadar piyasaya günde 50 milyon dolara kadar döviz enjekte edebileceğini açıkladı. 
     Merkez Bankası’nın yeni döviz politikası, finans çevreleri tarafından şiddetle eleştiriliyor. Ekonomistler, bankanın "kendisini bağladığını ve spekülatörlere kucak açtığını" iddia ediyorlar. 
     
Arjantin      Cavallo istifa mı edecek 
     Arjantin borsasından geçen hafta yaşanan tarihi düşüş, ülkeyi ekonomik ve politik açıdan yeni bir kaosa sürükledi. Borsa, 1999’dan bu yana en büyük değer kaybını yaşarken, Ekonomi Bakanı Domingo Cavallo’nun istifa edeceği söylentisi krizi daha da körükledi. 
     Yabancı yatırımcılar ise uzun süredir, dış borçlarını düzenlemeye, devalüasyon riskini yok etmeye çalışan Arjantin’den hızla uzaklaşmaktan geri durmadılar. 
     Ülkede birdenbire ortaya çıkan ekonomik ve politik belirsizlik, Latin Amerika’daki diğer borsaları da birbirine kattı. Başta Brezilya olmak üzere Meksika ve Peru borsaları geçen hafta büyük düşüşler kaydettiler. 
     Analistler geçtiğimiz hafta Arjantin ve Türkiye’de yaşanan krizlerin, gelişmekte olan piyasaları olumsuz etkilediğini belirtiyorlar. 
     



 EKONOMİ 
















</TEXT>
</DOC>
