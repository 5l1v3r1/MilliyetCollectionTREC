<DOC>
<DOCNO> 19035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sontur16.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Son Mesihimiz" Hasan Mezarcı, mahkemede şov yaptı 
</HEADLINE>
<TEXT>

     Eski milletvekili Hasan Mezarcı'nın, ''Hükümetin manevi şahsiyeti, devletin askeri ve emniyet kuvvetlerini tahkir ve tezyif etmek ile Cumhurbaşkanı'na hakaret etmek'' suçlarından hakkında açılan davada 12 yıla kadar hapis istemiyle yargılanmasına devam edildi. 
     Ankara 2. Ağır Ceza Mahkemesi'nde görülen davanın bugünkü duruşmasına, Bandırma Cezaevi'nde tutuklu bulunan Hasan Mezarcı ile avukatı Hüseyin Ayan katıldı. Kendisini ''mesih'' olarak ilan ettiği Almanya'da bulunduğu süre içerisinde uzun saçları ile dikkat çeken Mezarcı'nın, saçlarının kesildiği, ancak sakalının kesilmediği görüldü. 
     Mezarcı, Mahkeme Başkanı Nuri Yılmaz'ın talimatı ile gazeteciler görüntü alırken, eliyle zafer işareti yaptı ve ''Akşam yine benim için deli yazarsınız'' dedi. 
     Sanık Mezarcı, savunmasında, milletvekili olduğu dönemde hakkında ''deli kampanyası'' başlatıldığını ve bu kampanyaya dönemin iktidarı ile muhalefetinin de katıldığını ifade ederek, ''Şimdi ikinci defa hakkımda deli kampanyası var. Onun nedeni de mesih olduğumu ilan etmem'' dedi. 
     Mezarcı, mahkemenin ifadesini almakla kendisine akıllı muamelesi yaptığını söyledi. 
     Bunun üzerine Mahkeme Başkanı Nuri Yılmaz, ''Akıllısınız efendim. Savunmanızı yapıyorsunuz'' dedi. 
     Hakkında 100'e yakın soruşturma ve dava açıldığını ifade eden Mezarcı, konulduğu cezaevlerinde can güvenliğinin sağlanması için bir çok kez müracaatlarda bulunduğunu kaydetti. Mezarcı, her seferinde daha kötü cezaevlerine konulduğunu iddia ederek, şöyle konuştu 
     ''Oysa benimle aynı durumda bulunan milletvekilleri, Recep Tayyip Erdoğan, Bekir Yıldız gibi kişiler güvenlik gerekçesiyle çok iyi şartlardaki ya da istedikleri cezaevlerinde kaldılar." 
     Mezarcı'nın avukatı Hüseyin Ayan, müvekkili hakkında Ankara 6. Ağır Ceza Mahkemesi'nde açılan bir davanın, 4616 sayılı şartla salıverilmeye ilişkin yasa uyarınca ertelediğini anımsatarak, bu davanın da söz konusu yasa uyarınca ertelenmesini ve tahliye edilmesini istedi. 
     Mahkeme Başkanı Yılmaz, savcının talebi doğrultusunda, sanık avukatının talebinin reddine, Mezarcı'nın tutukluluk halinin devamına ve dosyanın esas hakkındaki mütalaasını hazırlaması için savcılığa iletilmesine karar verildiğini açıkladı. Başkan Yılmaz, Bandırma Cezaevi'nde bulunan Hasan Mezarcı'nın gelecek duruşmada hazır edilmesi için savcılığa müzekkere yazılmasına da karar verdi. 







</TEXT>
</DOC>
