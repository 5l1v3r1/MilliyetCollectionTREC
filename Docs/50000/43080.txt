<DOC>
<DOCNO> 43080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur20.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'a şantaj davasında mahkeme fotoğrafları istiyor 
</HEADLINE>
<TEXT>

     Pop müzik sanatçısı Tarkan Tevetoğlu'nu, erkek arkadaşlarıyla çekilmiş fotoğraflarını basına sızdırmakla tehdit ettiği öne sürülen Süleyman Şahin'in yargılandığı davada, söz konusu fotoğrafların dosyaya konulmak üzere istenmesi kararlaştırıldı. 
     İstanbul 4. Asliye Ceza Mahkemesi'ndeki duruşmaya, ilk duruşmada tahliye edilen sanık Süleyman Şahin ile müşteki Tarkan Tevetoğlu katılmadı. Duruşmada tanık olarak dinlenen Tevetoğlu'nun menajerlerinden Uygur Ataş ile yine sanatçıyla çalışan Sahir Toz, sanatçının erkek arkadaşlarıyla çekilmiş fotoğrafları elinde bulundurduğunu söyleyen ve basına vereceğini bildiren sanık Süleyman Şahin ile Gayrettepe'de bir restoranda görüşme yapıldığını anlattılar. 
     Fotoğrafların basına verilmemesi karşılığında Süleyman Şahin'in sanatçıdan para istediğini belirten Ataş ve Toz, Tarkan Tevetoğlu'nun parayı vermeyi kabul etmediğini bildirdiler. Hakim, özel bir televizyon kanalında bulunduğu belirtilen dava konusu fotoğrafların celp edilerek, dosyaya konulması için İstanbul Cumhuriyet Başsavcılığı'na yazı yazılmasını kararlaştırdı. Hakim, yurtdışında olduğu gerekçesiyle bu celseye katılmayan Tarkan Tevetoğlu'nun gelecek celse hazır bulundurulmasını da öngörerek duruşmayı erteledi. İstanbul Cumhuriyet Başsavcılığı'nca hazırlanan iddianamede, Süleyman Şahin'in ''Tehdit ederek çıkar sağlamak'' suçundan 1 ile 3 yıl arasında hapis cezasına çarptırılması isteniyor. 







</TEXT>
</DOC>
