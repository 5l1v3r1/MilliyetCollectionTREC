<DOC>
<DOCNO> 36896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sonspo11.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Anlaştığımız Alman kaleci Heinen İstanbul'a gelecek" 
</HEADLINE>
<TEXT>

     Beşiktaş Teknik Direktörü Christoph Daum, anlaştıkları Alman kaleci Heinen'in İstanbul'a geleceğini söyledi. 
     Daum, Fulya Tesisleri'nde yapılan antrenman öncesinde basın mensuplarıyla yaptığı sohbette, Eintracht Frankfurt'ta forma giyen Heinen konusunda açıklamalarda bulundu. 
     Alman teknik adam, basın mensuplarının, ''Heinen'ın, takımında 2. kaleci olması konusunda ne düşünüyorsunuz '' sorusunu ise, ''Heinen'in takımında ikinci kaleci durumuna düşmesi başka nedenlerden oldu. Kendisinin BV Borussia Mönchengladbach'a transferi sözkonusuydu. Eski takımında ise onun gidişiyle Nikolov hem kaptan, hem de birinci kaleci oldu. Ancak Heinen, Mönchengladbach ile anlaşamayınca geri döndü. Eintracht Frankfurt teknik direktörü de sorun çıkmasın diye kaptan yaptığı kalecinin durumunu değiştirmedi. Heinen bu nedenle ikinci kaleci oldu. Ayrıca Heinen'in aldığı ücret çok yüksek, kulübü de bu nedenle kendisini satmak istiyor'' şeklinde yanıtladı. 
     Anlaşmak için İstanbul'a getirilen, ancak daha sonra İngiltere'nin Tottenham Hotspur takımıyla anlaşan ABD'li kaleci Kasey Keller konusunda da açıklamalarda bulunan Daum, menajerlerden yakındı. Daum, menajerlerin alacakları komisyonu düşünerek sürekli fiyat artırdıklarını vurgulayarak, ''Keller'in menajeri de Beşiktaş'ı kullanarak, Tottenham Hotspur ile daha yüksek bir fiyata anlaşma yaptı. Menajerler alacakları komisyonu artırmak için oyuncuların fiyatını sürekli artırıyorlar'' dedi. Bu arada Christoph Daum, basın mensuplarından da transfer konusunda yapacakları haberlere dikkat etmelerini istedi. 







</TEXT>
</DOC>
