<DOC>
<DOCNO> 4870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sontur28.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'li 6 milletvekili Şıhanlıoğlu'nun ölümüyle ilgili soruşturmada ifade verdi 
</HEADLINE>
<TEXT>

     DYP'li 6 milletvekili, Ankara Cumhuriyet Başsavcılığı'nın DYP Şanlıurfa Milletvekili Fevzi Şıhanlıoğlu'nun ölümüyle ilgili olarak başlattığı soruşturma kapsamında tanık olarak ifade verdi. 
     DYP Antalya milletvekilleri Salih Çelen ve Mehmet Baysarı, Burdur Milletvekili Mustafa Örs, Bitlis Milletvekili Yahya Çevik, Hakkari Milletvekili Hakkı Töre ve Ağrı Milletvekili Musa Konyar, öğleden sonra Ankara Adliye Sarayı'na gelerek, soruşturmayı yürüten Başsavcı Vekili Bekir Selçuk'a, yaklaşık 2.5 saat süreyle ifade verdiler. 
     Milletvekilleri, Başsavcı Vekili Bekir Selçuk'un makamında bulunduğu sırada, Ankara Cumhuriyet Başsavcısı Melih Tarı gelerek, DYP'li milletvekillerine başsağlığı diledi. 
     Milletvekilleri, daha sonra Şıhanlıoğlu'nun ölümüyle sonuçlanan olayla ilgili tanık olarak ifade verdiler. Antalya Milletvekili Çelen, Selçuk'un makamından ayrılırken, DYP Genel Başkanı Tansu Çiller'in konuya ilişkin açıklama yaptığını, yeni bir şey söylemeyeceğini kaydetti. Çok üzüntülü olduklarını ifade eden Çelen, ''Çok değerli arkadaşımız Şıhanlıoğlu, rahmetli olmuştur. Vatan aşkıyla dolu, hizmet aşkıyla dolu bir arkadaşımız rahmetli olmuştur'' dedi. Bir gazetecinin, ''Herhangi bir talebiniz oldu mu '' sorusuna Çelen, ''Bizim bir isteğimiz yok. Ölüm olayıyla ilgili bilgi ve görüşümüze başvuruldu. Başsavcılığın daveti üzerine geldik'' karşılığını verdi. DYP milletvekilleri, daha sonra Adliye Sarayı'ndan ayrıldı. Bu arada, soruşturma kapsamında Keçi"ren Adli Tıp Kurumu'ndan istenen otopsi raporunun, henüz Ankara Cumhuriyet Başsavcılığı'na ulaşmadığı öğrenildi. 




</TEXT>
</DOC>
