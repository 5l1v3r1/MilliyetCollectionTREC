<DOC>
<DOCNO> 26758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/spor/aspo.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Karan Galatasaray'da 
</HEADLINE>
<TEXT>

G.Birliği’nin golcüsü Ümit Karan dün menajeri ile birlikte, Mehmet Cansun’la pazarlık masasına oturdu, anlaşma sağlayarak dört yıllık sözleşmeye imza attı 
     ERHAN TELLİ 

     GALATASARAY, Gençlerbirliği’nin forvet oyuncusu Ümit Karan’la dün sözleşme imzaladı. Golcü futbolcu, menajeri Harun Aslan’la birlikte İkinci Başkan Mehmet Cansun’un Harbiye’deki ofisine gelerek, yaklaşık bir saat pazarlık yaptı. Taraflar her konuda anlaşma sağlarken, Ümit Karan dört yıllık ön anlaşmaya imza attı. Karan, "Galatasaray’da forma giyeceğim için çok mutluyum. Çok büyük bir camiaya geldim" diye konuştu. 
     KULÜPLERİN de anlaşmasını beklediğini ifade eden Karan, "Artık Gençlerbirliği defteri kapandı. Galatasaray’ın başarısı için ter dökeceğim. Kulüpler anlaşmazsa, FIFA yoluyla transfer çözülecektir" dedi. Öte yandan Beşiktaşlı Ayhan ile de anlaşan yönetim, imza için çalışmalarını hızlandırdı. Ahmet Yıldırım’ın ardından yöneticiler Malatya’da kiralık oynayan Mehmet Aksu ile görüşüp, takas için ikna etmeye çalıştı. 
     YÖNETİCİLER, Arif’in gitmek istememesi üzerine, dün Mehmet Aksu ile görüşüp, ikna ettiler. Ahmet Yıldırım da ikna edilirse, bugün Ayhan’la üç yıllık sözleşme yapılacak. Öte yandan Popescu verilen rakamı kabul etmezse, yerine Sparta Praglı 30 yaşındaki Novotny alınacak. Aynı takımdan Nornat ise Fatih Akyel’in yerine sağ kanatta düşünülüyor. Bu arada Lucescu kondisyoner getirmek için dün İtalya’ya gitti. 
     



 SPOR 























</TEXT>
</DOC>
