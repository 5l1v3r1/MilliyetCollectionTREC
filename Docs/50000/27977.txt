<DOC>
<DOCNO> 27977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/siyaset/siy02.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazilet davası 25 aydır sürüyor, siyasiler yeni farkına vardı 
</HEADLINE>
<TEXT>
Günaydın Ankara 
TBMM’nin toplam birkaç saatte gerçekleştirebileceği Anayasa değişikliği h l gündeme getirilemedi. Dava sürecindeki ihmaller, yargı kararına saatler kala giderilmeye çalışılıyor 
     SALİHA ÇOLAK Ankara 

     FP hakkında 7 Mayıs 1999 tarihinde kapatma davası açılmasıyla Türkiye, "Çağdaş demokrasilerde parti kapatılabilir mi " sorusunun yanıtını aramaya başladı. Ancak 25 aya yayılan dava sürecindeki ihmaller, yargı kararına saatler kala giderilmeye çalışılıyor. 
     Geçen 25 ayda TBMM’nin toplam birkaç saatte gerçekleştirebileceği iki oturumunda yapılabilecek Anayasa değişikliği h l Meclis gündemine getirilemedi. FP hakkında "Laiklik karşıtı eylemlerin odağı ve RP’nin devamı olduğu" gerekçesiyle 7 Mayıs 1999’da kapatma davası açıldı. Davanın hemen ardından, başta liderler olmak üzere, bütün taraflar "parti kapatma kararlarının AB yolunda engel oluşturduğu" görüşünü savunmaya başladı. RP davasından farklı olarak bu kez daha geniş kitleler "parti kapatma çağdaş demokrasiyle bağdaşmıyor" tepkisini seslendirdiler. 
     
Paket geldi gitti      AB yolundaki demokratikleşme talepleri doğrultusunda Anayasa değişikliği üzerinde 20. dönemde başlayan çalışma 21. dönemde de sürdü. Bu arada 9. Cumhurbaşkanı Süleyman Demirel’in yeniden seçilmesinin yolunu açmak amacıyla hazırlanan 3 maddelik "5 5" formüllü değişiklik paketine 69. madde de alınarak parti kapatmanın zorlaştırılması öngörüldü. Ancak değişiklik paketinin reddedileceği anlaşılınca, ikinci görüşme tamamlanmadan paket Anayasa Komisyonu’na geri çekildi. Paket, dava sürerken hükümet tarafından yeniden gündeme getirildi. 
     Anayasa Mahkemesi Başkanı Mustafa Bumin’in Başbakan’a bazı düzenlemelere karşı olduklarını iletmesiyle, değişiklik yeniden askıya alındı. Mahkemenin karar aşamasına geldiği günlerde, bu kez parlamentodaki partilerin temsilcilerinden oluşan Uzlaşma Komisyonu, demokratikleşme talepleri doğrultusunda paketi netleştirdi ve liderlere sundu. Bu arada, Türkiye’nin AB üyeliği yolunda gerçekleştireceği icraatı içeren Ulusal Program’da, parti kapatmalarının zorlaştırılacağı taahhüdü "orta vadeli" hedefler arasında sayıldı. 
     
Yılmaz kapatmaya karşı      Kapatma davasında, karar oturumlarına geçildiği şu günlerde, Ecevit, "Mahkemenin kararı ertelemesinin iyi olacağını", Yılmaz "Parti kapatmanın Avrupa’ya izah edilemeyeceğini", Bahçeli de "Değişikliklerin tarihi adımlar olacağını" belirterek, parti kapatmaya karşı tavırlarını açıkladı. FP ise resmen Anayasa Mahkemesi’ne başvurarak, karar için Anayasa değişikliklerinin beklenmesini istedi. 



 SİYASET 
















</TEXT>
</DOC>
