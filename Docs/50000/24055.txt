<DOC>
<DOCNO> 24055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sondun04.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Oklahoma bombacısı Timothy McVeigh idamını erteletmeye çalışıyor 
</HEADLINE>
<TEXT>

     Federal Soruşturma Bürosu FBI'ın ortaya çıkardığı kanıtlar sayesinde idamı daha önce bir ay ertelenen Oklahoma bombacısı Timothy McVeigh'in, 11 Haziran'daki idamını yeniden erteletmeye çalışacağı bildirildi. 
     Oklahoma'da 1995 yılında bir federal hükümet binasını bombalayarak, 168 kişinin ölümüne yol açan McVeigh, daha önce suçunu itiraf ederek, mahkemede, ''beni idam edin'' demişti. 
     McVeigh'in avukatlarından Rob Nigh, gazetecilere açıklamasında, ''McVeigh, elimize geçen son kanıtların, tekrar yargı önüne çıkmaya değer nitelikte olduğunu düşünüyor. Bu hafta içinde McVeigh ile tekrar biraraya geleceğiz ve bize bu kez idamı erteletmek için yeniden dava açma konusunda yetki vereceğinden umutluyuz'' dedi. 
     FBI'ın, 11 Mayıs tarihinde bir depoda unutulduğu anlaşılan çeşitli görüşmelerden elde edilen bant kayıtlarının yanı sıra 4000 sayfalık raporu ortaya çıkarması, Oklahoma bombacısının 16 Mayıs'ta gerçekleşmesi öngörülen idamının bir ay ertelenmesini sağlamıştı. Adalet Bakanı John Ashcroft, bombalama kurbanlarının ailelerinin tepkilerine karşılık, McVeigh'in idam tarihinin, ikinci bir kez ertelenmeyeceğini duyurmuştu. Ashcroft, bir aylık sürenin, McVeigh'in avukatları için, yeni belgeleri değerlendirmede yeterli olacağını düşündüğünü söylemişti. 
     McVeigh, daha önce idamını temyiz için açılan davaları geri çekmişti ancak idam tarihi yaklaşırken, önündeki bütün seçenekleri değerlendirmeye çalışıyor. 
     Temyiz başvurusu yapılmadığı takdirde Oklahoma bombacısı, Indiana'da bulunduğu hapishanede zehirli iğneyle idam edilecek. 







</TEXT>
</DOC>
