<DOC>
<DOCNO> 40988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sonspo06.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın efsane kadrosu dağıldı 
</HEADLINE>
<TEXT>

     UEFA Kupası'nı 1999-2000 sezonunda kazanarak Türk futboluna adını altın harflerle yazdıran Galatasaray'ın efsanevi kadrosu, büyük ölçüde dağıldı. 
     İngiltere'nin Arsenal takımıyla 17 Mayıs 2000'de yaptığı final maçını, penaltı atışları sonucu kazanarak UEFA Kupası'nın sahibi olan sarı-kırmızılı ekipte forma giyen futbolcular, Avrupa kulüplerinin de gözdeleri oldu. Kupayı havaya kaldıran ekipte yer alan futbolcularla birlikte teknik kadro da birer birer Avrupa'nın çeşitli takımlarına transfer oldu. 
     Aradan geçen yaklaşık 14 ayda, gelen cazip transfer önerilerine ''Hayır'' diyemeyen futbolculardan önce Hakan Şükür, ardından Okan Buruk ve Emre Belözoğlu İtalya'nın FC Inter, kaleci Taffarel, AC Parma, Popescu ise Lecce takımına transfer oldu. Fatih, İspanya'nın Real Mallorca takımının transfer önerisine ''Evet'' derken, Brezilyalı Marcio, futbol yaşamını Portekiz'de sürdürüyor. Ahmet Yıldırım ise Beşiktaş'a transfer oldu. 
     Bu arada takımın Rumen yıldızı Hagi de futbolu bıraktı. Galatasaray'ın son futbolcu kaybı ise Ümit Davala oldu. Ümit, 2 kulüp arasındaki görüşmelerin olumlu sonuçlanmasıyla İtalya'nın AC Milan takımına transfer oldu ve iş imzaya kaldı. 
     Teknik direktörü de gözde 
     Galatasaray'ı başarıdan başarıya koşturan ve UEFA Kupası'nı kazanmasında büyük payı olan teknik direktör Fatih Terim de bu başarının ardından kendini İtalya'da buldu. 
     Terim, UEFA Kupası'nı kazanan takımın teknik direktörü olarak İtalya'nın AC Fiorentina takımının önerisini kabul etti ve yardımcısı Müfit Erkasap ile birlikte ''Çizme''nin yolunu tuttu. 
     AC Fiorentina'da görevini sezon ortasında bırakan Terim, kariyerinde bir basamak daha çıkarak, bu sezon İtalya'nın dünyaca ünlü AC Milan takımının teknik patronluğunu üstlendi. 
     
     







</TEXT>
</DOC>
