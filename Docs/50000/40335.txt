<DOC>
<DOCNO> 40335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/ekonomi/eko02.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çözüm iç kaynaklarda’ 
</HEADLINE>
<TEXT>

Döviz tüketen değil, üreten toplum olmalıyız’ diyen Başbakan Bülent Ecevit, yurtdışına kaçan girişimcilerin, Türkiye’de yatırım yapmalarının önündeki engellerin kaldırılması gerektiğini söyledi 
     ANKARA Milliyet 

     Başbakan Bülent Ecevit, Türk Lirası’na işlerlik kazandırmanın yeterli olmadığını belirterek, "Döviz tüketen değil, üreten toplum olmalıyız" dedi. 
     TL’ye itibar kazandırma hareketi başlatan Ankara Ticaret Odası ATO Başkanı Sinan Aygün’ü kabul eden Ecevit, yatırım ve üretimin önündeki engellerin kaldırılması için dıştan çok iç kaynak gerektiğini kaydetti. Ecevit, iç kaynakların başında "girişimci ve deneyimli insan gücünün’’ geldiğini ve yurtdışında yatırım yapan bu gücün yurtiçinde de yatırıma yönlendirilmesi için bazı engellerin kaldırılması gerektiğini söyledi. 
     
     30 milyon kişiden destek 
     ATO’nun dile getirdiği bedelli askerlik ücretlerinin TL’ye çevrilmesi önerisine ise sıcak bakmayan Ecevit, "Bedelli askerlik ülkeye döviz getiriyor, acele karar vermemeliyiz" dedi. Aygün de TL kampanyasına destek veren sivil toplum örgütü sayısının 451’e, kişi sayısının da 30 milyona çıktığını kaydetti. Ecevit’e, Ankara’da asacakları pankartları hediye eden Aygün, pankartların Başbakanlığa dağıtılmasını da istedi. 
     
     Tarkan da destek verdi 
     Aygün, sanatçıların da kampanyayı desteklediğini belirterek, "İbrahim Tatlıses, Tarkan, Gülben Ergen, İzel ve MÜYAP üyeleri dövizle çalışmayacak" dedi. Üzerlerine düşen görevi yaptıklarını söyleyen Aygün, Ecevit’e, "Artık sıra sizde" dedi. Ecevit de "Taleplerinizi en kısa zamanda gündemimize alacağız" diye konuştu. 
     
     Derviş, Aygün’e gidiyor 
     Devlet Bakanı Kemal Derviş ile Aygün arasındaki buzlar da TL kampanyası sayesinde eriyor. Derviş, bugün saat 14.00’te Sinan Aygün’ü ziyaret edecek. Aygün, Derviş’ten TL’ye hareketine destek isteyecek. 
     
Hareket sahaya indi      ATO Başkanı Sinan Aygün, TL’ye itibar hareketi çerçevesinde hazırlanan afişleri Kızılay’daki mağazaların vitrinlerine astı. ATO’nun kampanya çerçevesinde devletten de şu uygulamalarda TL’ye dönülmesini istedi Yurtdışı çıkışlarında alınan 50 dolar harç, bedelli askerlik, üniversite ücretleri, kiralar, dövize endeksli ihalelere son verilmesi, KİT mevduatlarının TL’ye dönmesi, özelleştirmenin TL ile yapılması, Telekom uydu kiralarında, TRT’nin maç yayınlarında TL kullanılması, spekülasyon yaratan kurum ve kuruluşların açıklanması, kamuda dövize endeksli fiyat politikasının terk edilmesi. Fotoğraf Altan Burgucu 
     



 EKONOMİ 


















</TEXT>
</DOC>
