<DOC>
<DOCNO> 6473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/son/sontur13.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayolları "Mecbur olmadıkça köprüyü kullanmayın" 
</HEADLINE>
<TEXT>

     Karayolları 17. Bölge Müdür Vekili Asım Öztürk, sürücülerin mecbur kalmadıkça asfalt onarım çalışması devam eden Fatih Sultan Mehmet Köprüsü'nü kullanmamalarını istedi. 
     Konuya ilişkin soruları yanıtlayan Öztürk, köprü üzerinde yapılması gereken onarımın bu hafta sonu gerçekleştirilmesinin planlandığını vurguladı. Dün yapılan basın duyurusunda, ''Onarımın 10 Şubat Cumartesi akşamıbaşlayacağı'' yönündeki ifadenin yanlışlıkla yer aldığını belirten Öztürk, dün akşam başlatılan onarımın 12 Şubat Pazartesi sabahı saat 06.00'da sona ermesinin planlandığını anlattı. 
     Köprünün İstanbul-Ankara istikametinde güney yolda tek şeritte çalışma yapıldığını, ikinci bir şeridin de emniyet işaretlemesi nedeniyle trafiğe kapatıldığını belirten Asım Öztürk, kuzey yoldan bir şeridin Avrupa'dan Anadolu'ya geçişe ayrıldığını, böylece geliş-gidiş 4'er şeritli olan köprünün 3'er şerit olarak hizmet verdiğini ifade etti. 
     Asfalt onarım çalışmasının zorunlu olduğunu ve vatandaşlardan sabır beklediklerini söyleyen Öztürk, ''Sürücüler, mecbur kalmadıkça bu köprüyü kullanmasınlar'' dedi. 




</TEXT>
</DOC>
