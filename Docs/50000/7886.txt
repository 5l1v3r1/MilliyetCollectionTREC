<DOC>
<DOCNO> 7886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sontur06.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Türk "Bir Bakana sert çıkmak kimsenin haddi değildir" 
</HEADLINE>
<TEXT>

     Adalet Bakanı Hikmet Sami Türk, Jandarma Genel Komutanlığı Harekat Başkanı Tümgeneral Osman Özbek'in kendisine yaptığı ziyaret sırasında, ''Beyaz enerji'' soruşturmasında, bilirkişilerin başlangıçtan beri bu görevi yürüttüklerini, bir değişikliğin bu görevin aksamasına yol açabileceğini söylediğini kaydetti. Türk, ''Ama bir bakana sert çıkış yapmak hiç kimsenin haddi değildir. Böyle bir şey de söz konusu değildir'' dedi. 
     Bakan Türk, Yargı Mensupları Eşleri Dayanışma Derneği'nin katkılarıyla Ankara Adliye Sarayı Sergi Salonu'nda düzenlenen Ankara Çocuk Islahevi El Sanatları Sergisi'nin açılışını yaptı. 
     Türk, açılıştan sonra gazetecilerin sorularını yanıtladı. 
     ''Jandarma Genel Komutanlığı Harekat Başkanı Osman Özbek'in, 'beyaz enerji' soruşturması bilirkişi heyetinde yapmak istediğiniz bazı değişikliklere sert bir şekilde karşı çıktığı belirtiliyor. Böyle bir görüşme oldu mu '' sorusu üzerine Adalet Bakanı Türk, şunları söyledi 
     'Beyaz enerji operasyonu jandarmaya yapılan bir ihbarla başlamıştır. Dolayısıyla olayın başlangıçta ortaya çıkarılması jandarma tarafından gerçekleştirilmiş. Ama yürürlükteki kanunlara göre güvenlik güçleri bir olaya el koyduklarında durumu derhal yetkili cumhuriyet savcılığına bildirirler. Ve ondan sonra da cumhuriyet savcısının emri çerçevesinde görev yaparlar. O bakımdan bu soruşturma, cumhuriyet savcısının emrinde ve jandarmanın işbirliği ile yürütülmektedir. Enerji konusu DGM için yeni bir konudur. Daha önce DGM'ler sadece güvenlik ile ilgili, özellikle terör olaylarına bakarlardı. Ama şimdi 4422 sayılı Çıkar Amaçlı Suç Örgütleriyle 
     Mücadele Kanunu çerçevesinde DGM'lere klasik anlamda güvenlik konularının dışında olaylar da gelmeye başlamıştır. O nedenle hazırlık soruşturması sırasında da cumhuriyet savcıları bazen bilirkişiye başvurma gereği duymaktadırlar. Ancak bilirkişilerin hem kendilerine verilen görevde uzman, hem de tarafsız olması gerekir. 
     Bilindiği gibi usul kanunlarımıza göre, bir konuda daha önce görüş açıklamış olmak hakimler için ret sebebidir. Bilirkişiler de hakimlerin reddi sebepleri ile reddedilebilir.'' 
     Bakan Türk, Ankara DGM Savcısı Talat Şalk'ın, ''Beyaz Enerji'' soruşturması hakkında kendisine bilgi verdiğinde, Şalk'a, bazı bilirkişiler hakkında daha önce olayla ilgili görüş açıkladıkları, o nedenle tarafsız sayılamayacakları yolunda duyumlar aldıklarını, bu konuyu değerlendirmelerinin uygun olacağını söylediğini kaydetti. 
     Tümgeneral Özbek'in de kendisine yaptığı ziyaret sırasında, bilirkişilerin başlangıçtan beri bu görevi yürüttüklerini, bir değişikliğin bu görevin aksamasına yol açabileceğini söylediğini ifade eden Türk, ''Ama sizin sorunuzda söylediğiniz gibi bir bakana sert çıkış yapmak hiç kimsenin haddi değildir. Böyle bir şey de söz konusu değildir'' dedi. 
     Hikmet Sami Türk, kendisi ile Tümgeneral Özbek ya da Savcı Şalk arasında geçen görüşmelerin abartılı bir şekilde basında yer aldığını belirterek, ''Bunun nedenini bilebilecek durumda değilim. Ama iki kişi arasında geçen bir görüşmenin, yetkisiz kişilere anlatılması ve onlar tarafından da basına aktarılması gibi bir durumla karşı karşıya bulunduğumuz anlaşılıyor'' diye konuştu. 
     'Tamamen iki kişi arasında geçen bir görüşmenin, yetkisiz kişilere anlatılmasının bütün kamu görevlilerinin sahip olmaları gereken sorumluluk duygusu ile bağdaşmayacağı açıktır'' diyen Türk, bu çeşit soruşturmalarda cumhuriyet savcıları ile güvenlik güçlerinin ilişkisinin, güvenlik güçlerinin cumhuriyet savcılarının emrinde bulunması şeklinde olduğunu, hiç kimsenin de bunun tersini düşünmemesigerektiğini söyledi. 
     Bilirkişi heyeti konusunda kendilerinin bir müdahalesi olmadığını ifade eden Bakan Türk, ''Konuyu Başbakan Bülent Ecevit'e ilettiniz mi '' sorusuna ''Evet'' yanıtını verdi. 
     Adalet Bakanı Türk, ''Talat Şalk'ın '1991-1995 döneminde yaptığımız çalışmalarla darbeyi önledik' şeklinde açıklaması var. Nasıl değerlendiriyorsunuz '' sorusunu, ''Bu konuda hiç bir şey söyleyecek durumda değilim. Sayın Şalk'ın da böyle bir şey söylediği konusunda doğrudan doğruya bilgi sahibi değilim. Bazı olaylar, bazı konuşmalar basında değişik bir biçimde abartmalı bir şekilde yer almaktadır'' diye yanıtladı. 
     'Bakanları suçlayan bir raporun Başbakan Bülent Ecevit'e iletildiği belirtiliyor'' şeklindeki hatırlatma üzerine Türk, ''Benim bu konuda bir bilgim yok. Bana intikal etmiş bir bilgi yok'' dedi. 
     Adalet Bakanı Türk, ''kaybolan iki HADEP yöneticisinin ardından yapılan çelişkili açıklamaları değerlendirmesinin'' istenmesi üzerine de, ''Ülkemizde maalesef zaman zaman bu çeşit olaylar cereyan etmektedir. Bunun en kısa zamanda aydınlığa kavuşturulması ve kaybolanların bulunması için gerekli çalışmaların titizlikle yürütülmesi şarttır'' diye konuştu. 
     



</TEXT>
</DOC>
