<DOC>
<DOCNO> 23799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/siyaset/siy10.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyetle 22 kilo verdi 
</HEADLINE>
<TEXT>

Hergün semizotu yedi 
     DSP İzmir Milletvekili Güler Aslan, sıkı bir beslenme diyetinden sonra "manken gibi" oldu. Dokuz ayda 22 kilo veren Aslan, "İdeal kiloma kavuştum. Kendimi çok daha enerjik ve sağlıklı hissediyorum" dedi. İki yıl önce 80 kiloyla gittiği TBMM’de gece gündüz çalışmanın getirdiği stresle kendisine dikkat edemeyen ve 94 kiloya kadar yükselen Aslan, sonunda fazla kilolara "dur" dedi. İzmir’in bu alandaki uzman kuruluşlarından Park Sima Estetik ve Güzellik Merkezi’nin yolunu tutarak kendisi için hazırlanan diyete titizlikle uyan Aslan, spora da ağırlık verdi. Her gün 07.00’de başlayıp iki saat süren yürüyüşünü 45 dakika sporla tamamlayan Aslan, "Beslenmeme çok dikkat ettim. Öğle yemekleri genelde semizotu, akşam da balık veya tavuktan oluştu. Sonuç başarılı oldu" dedi. Park Sima’nın sahibi Gülşen Altın da, Aslan’ın irade olarak diyete çok uygun olduğunu belirterek, "Son derece disiplinli bir program uyguladı. Şu anda 72 kilo. İdeal kilosu olan 70’de kalmayı hedefliyoruz" diye konuştu. 



 SİYASET 















</TEXT>
</DOC>
