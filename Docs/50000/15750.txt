<DOC>
<DOCNO> 15750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sonspo14.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Kupası finalinden notlar... 
</HEADLINE>
<TEXT>

     - Türkiye Kupası finaline evsahipliği yapan 5'inci il olan Kayseri'ye, bu önemli maçı izlemek için İstanbul, Ankara ile çevre illerden binlerce futbolsever akın etti. 
     - Kayseri Atatürk Stadı'nda Gençlerbirliği ile Fenerbahçe arasında yapılacak final maçı öncesi bin 650 polis ile 100 jandarma görev aldı. 
     - Maraton tribünü ile kapalı tribünün sol bölümü Fenerbahçeli taraftarlara ayrılırken, Erciyes bölümü kale arkası ile kapalı tribünün sağ bölümü Gençlerbirliği taraftarları için tahsis edildi. Her iki takımın taraftarı olmayan futbolseverler ise kent tarafındaki kale arkası tribünlerine alındı. 
     - Final maçını izlemek için sabah erken saatlerden itibaren binlercefutbolsever, İstanbul, Ankara ve çevre illerden Kayseri'ye geldi. Günboyu özellikle pastırma-sucuk satıcıları önünde yoğunluğa yol açan futbolseverler, maç saatine dek il merkezinde gezme olanağı buldu. 
     - Kayseri polisi, kent merkezi girişinde bayraklı ve ''06'', ''34'' palakalı otomobil ile otobüsleri durdurarak, kuşkulanılan araçları didik didik aradı. 
     - Kapalı tribün ücretinin 30 milyon, maraton tribünü 15 milyon, kalearkalarının ise 10 milyon lira olarak belirlendiği büyük final öncesi futbolseverler, Atatürk Stadı önünde uzun kuyruklar oluşturdu. 
     - Maç öncesi Duran Aslan adlı fanatik bir Fenerbahçe taraftarı, Fenerbahçe Kulübü Başkanı Aziz Yıldırım'dan, geçen sezon Türkiye Kupası'nda takımının Pendikspor'a elenmesine sinirlenerek, evindeki televizyon ve teybini kırdığını, bunun ücretini ödemesini istedi. Araya giren Fenerbahçe Kulübü Asbaşkanı Uğur Dündar, ''Herkesin kırılan televizyonunu ödeyeceksek işimiz var'' dedi. 
     - Günlerden beri Türkiye Kupası finalinde oynayıp, oynayamayacağı tartışılan Fenerbahçe'nin deneyimli milli file bekçisi Rüştü, ilk 11'de yer aldı. 
     - Büyük finali, Fenerbahçe Kulübü Başkanı Aziz Yıldırım ile yönetim kurulu tam kadro izlerken, Gençlerbirliği Kulübü Başkanı İlhan Cavcav ile çok sayıda Gençlerbirliği yöneticisi de tribünde yer aldı. 
     - Galatasaray ile İstanbulspor arasında oynanan maçın, 5-3 Galatasaray'ın galibiyetiyle sona ermesi, stattaki Fenerbahçeli yöneticiler ve taraftarları memnun etmedi. 
     - Maç öncesi maraton tribününden atlayarak sahanın ortasına Fenerbahçe bayrağı dikmek isteyen bir taraftar, polis tarafından amacına ulaşamadan yakalanarak etkisiz duruma getirildi. 
     - Bu arada, karaborsa maç bileti sattığı belirlenen 5 kişi, polis tarafından yakalanarak gözaltına alındı. 
     - Türkiye Kupası finalini, Futbol Federasyonu Başkanı Haluk Ulusoy ile yönetim kurulu üyeleri de izledi. 
     - Gençlerbirliği Kulübü Başkanı İlhan Cavcav, kulüplerine tahsis edilen ve her biri 10 milyon lira olan kale arkası tribün biletlerinden bin tanesini, taraftar derneklerine vererek, giriş kapısı önünde 5'er milyon liraya sattırdı. 
     - Ankara Büyükşehir Belediyesi'ne ait 20 otobüsle Kayseri'ye gelen Gençlerbirliği taraftarlarının yanı sıra, Ankaragücü taraftarlarının da bu önemli maçta Gençlerbirliği'ne destek verdikleri gözlendi. 
     - Futbol Federasyonu Başkanı Haluk Ulusoy, karşılaşma öncesi Kayserispor Kulübü Başkanı Ahmet Demircioğlu'na plaket verdi. 
     - Karşılaşmanın başlamasına 3 saat kala sağanak yağışın olması, 35 bin kişilik Kayseri Atatürk Statı'nda kupa finaline karşın yer yer boşlukların olmasına neden oldu. 




</TEXT>
</DOC>
