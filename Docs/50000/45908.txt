<DOC>
<DOCNO> 45908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/yazar/tamer.html </URL>
<DATE> 2001/10/09/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Türkiye’nin savaşı IMF ile 
</HEADLINE>
<TEXT>

     Dün piyasalar yine allak - bullaktı. Dünyada da, Türkiye’de de... 
     Ama TV kanalları arasında biraz dolaşıp, birkaç telefon görüşmesi de yaptığınızda anlıyordunuz ki bizim piyasaların tepetaklak gidişinde, ABD’nin Afganistan’ı vurmasından çok, Türkiye’nin IMF’yle yaşadığı son sorun ön planda. 
     Biliyorsunuz ekonomiden sorumlu Devlet Bakanımız Kemal Derviş, Amerika’dan eli boş döndü. Gerçi ABD Başkan Yardımcısı Dick Cheney, Afganistan’a operasyonun son hazırlıklarının yapıldığı en hararetli günlerde bile Derviş’i kabul edip görüşmek suretiyle ABD yönetiminin iyi niyetini gösterdi. Ama iş, kesenin ağzını açmaya gelince ABD Hazine Bakanı Paul O’Neill topu hafta sonu toplanan G - 7 maliye bakanlarına, G - 7’ler ise IMF’ye attı. 
     Zaten yeni bir IMF heyeti de Ankara’ya gelmek üzere yola çıkmış bulunuyor ve sorunun odak noktalarından birini oluşturan bizim 2002 bütçesi, son şeklini alıp da TBMM’ye sevk edilinceye kadar da Ankara’da kalacaklar. 
     Türkiye’ye bu ay verilmesi gereken 3 milyar dolarlık kredi dilimini, 1 Kamu harcamalarını yeterince kısamadınız ve 2 Bankacılık sektörünün reformunda gerekli adımları atmakta yetersiz kaldınız gibi 2 ana gerekçeyle erteleyen IMF, karamsar yorumlara göre bizim son programdan da umudunu kesmek üzere. Kara deliklerde öğütülüp yok olma ihtimali yüksek paralar için de kimse elini cebine atmak istemiyor, herkes topu birbirine atıyor. 11 Eylül’deki terörist saldırı sonrasında dünyada değişen ekonomik konjonktürün, bizim ekonomik programımızı iyice rayından çıkardığını telaffuz edenler çoğalıyor. 
     21 yıldır 12 Eylül’ümüz mevcut. Umarız buna bir de 11 Eylül eklenmez. Temenni edelim ki koalisyon hükümeti, zoru başararak devlette küçülmeyi Bakanlar Kurulu’ndan başlatabilecek basireti göstersin ve bu arada ABD operasyonunun Afganistan’dan sonraki ikinci ayağı Irak olmasın. 
     Dün bir bankacı dostum, "Felaketlerden felaket beğen. Her türlüsü mevcut" diyordu telefonda. Konuşmamız bitip de televizyonu açtığımda bir SAS uçağının Milano’da yandığını ve 100 kişinin öldüğünü öğrendim. 
     Gerçekten felaketin her çeşidi mevcut. Ama beterin de beteri var. Ve felaketlerin Türkiye açısından dört başı mamur hale gelebilmesi için, şu 3 koşulun da gerçekleşmesi gerek 

</TEXT>
</DOC>
