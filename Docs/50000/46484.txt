<DOC>
<DOCNO> 46484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/yazar/zbirand.html </URL>
<DATE> 2001/10/12/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Türkiye tarafsız davranamaz... 
</HEADLINE>
<TEXT>

     WASHINGTON 
     azı çevreler sık sık, Türkiye’nin Amerika’ya destek vermesine karşı çıkıyorlar. Örnek olarak, Körfez krizini gösteriyor ve "Özal bizi Körfez Savaşı’na bulaştırdı, bakın ne duruma düştük. 30 milyar dolar zarar ettik. Irak ile ticaretimiz yok oldu. Şimdi de aynı durumla karşı karşıya kalacağız" diyorlar. Hele Afganistan’a asker yollanmasına kesinlikle karşı çıkıyorlar... 
     Bazı doğruları, doğru şekilde ortaya koyarsak daha iyi olur sanıyorum. 
     1. Türkiye’nin çok övündüğü ve sık sık kullandığı "stratejik önem" tek yönlü kesen bir bıçak değildir. Bazen, stratejik önem ülkelere sorun da yaratır. 
     Bunun en tipik örneği Körfez Savaşı’dır. 
     Türkiye, Körfez krizinde Amerika ile birlikte koalisyonun içinde yer almak zorundaydı. Eğer tarafsız kalmaya kalksa, bütün dünya üstüne yürür katılmaya zorlarlardı. Zira Türkiye, Körfez krizinde kilit ülkeydi. Türkiye’siz Körfez Savaş’ı zor olurdu. 
     Özal bu gerçeği gördü ve Türkiye’yi kazanan cepheye soktu. Tarafsız kalınsa, Türkiye yine zarar görecekti. Petrol hattı yine kapatılacaktı. Ticaret yine kesilecekti. 
     2. Türkiye’nin Körfez Savaşı’nda 30 milyar dolar zarara uğradığı da, tamamen abartıldı. Resmi yetkililer inanılmaz bir hesaplamayla bu rakamı şişirmişlerdir. Buna karşılık, Türkiye tarafsız kalmadığı için, savaş fonundan 5 milyar dolar almış, bu sayede Kuzey Irak Kürtleri’nin göçü, Amerikan-İngiliz yardımıyla durdurulabilmiş, Kürt terörüyle mücadelede destek bulabilmiş ve yine bu sayede Abdullah Öcalan’ın tutuklanıp Türkiye’ye getirilmesi sağlanmıştır. 
     
Afganistan olayı da hiç farklı değil...      Körfez Savaşı ne ise, Afganistan Savaşı Amerika açısından çok daha önemli, çok daha hayati, çok daha duyarlı ve duygulu olduğu bir olaydır. Dolayısıyla Körfez Savaşı’ndaki Türkiye’nin katılım kuralları işleyecektir. Türk kamuoyu tasvip etmese dahi, Türkiye bu savaşta "tarafsız" kalamayacaktır. Zira Türkiye, Amerika açısından "kilit" ülkelerden biri olarak görülüyor. Türkiye’siz hareket edebilir ancak, Türkiye, kurulan Amerikan cephesinde yer alırsa, Washington rahatlayacaktır. 
     Rahatlığı oranında da, Türkiye’ye destek verecektir. 
     Türkiye, ABD’den 9 milyar dolar devletten devlete borç almak istiyor... 
     Türkiye, Kıbrıs konusunda AB’nin üstüne gelmemesi talebinde bulunuyor... 
     Türkiye, Bakü-Ceyhan petrol hattından başlayıp Avrupa Ordusu’na, AB ile katılma müzakerelerine biran önce başlatma konusundan IMF anlaşmasının esnekleştirilmesine kadar upuzun bir liste ile Beyaz Saray’ın kapısını çalıyor. 

</TEXT>
</DOC>
