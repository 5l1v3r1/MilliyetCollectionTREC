<DOC>
<DOCNO> 49934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/spor/yfbtur.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hak etmek yetmiyor 
</HEADLINE>
<TEXT>

     YALÇIN TÜRK 

     Fenerbahçe, Şampiyonlar Ligi’nde belki de en iyi ve en mücadeleci maçlarından birisini Barcelona karşısında oynadı. Mustafa Denizli, geride kalan beş maçın aksine katı adam markajı anlayışından uzak bir taktikle oyuncularını sahaya sürdü. Bunun yanı sıra savunmayı da orta sahaya yakın kurdurarak, Barcelonalı oyuncuların hareket alanlarını kapattı. Johnson’u, Rivaldo ile bire bir oynatan Mustafa Denizli, bu düşüncesinde de başarılı oldu. 
     Sarı - Lacivertli futbolcular, orta sahayı iyi kontrol ederek, rakibin organize olmasını önledi. Barcelona, zaman zaman yaptığı ayağa paslarla Fenerbahçe kalesinde tehlikeli oldu. Ancak Mert Meriç, Ümit ve Mustafa Doğan’dan oluşan savunma uyumlu bir görüntü verirken, pek fazla pozisyon hatasına düşmedi ve yardımlaşmayı en iyi şekilde 90 dakikaya yansıttı. 
     Barcelona önünde Fenerbahçe’nin aksayan tek yönü hücum organizasyonları oldu. Bunun nedeni de Rapajiç ve Serhat’ın iyi gününde olmaması, orta alandan da yeterli sayıda gol pasının çıkmamasıydı. Mustafa Denizli’nin oyun kurgusu uzatma dakikalarına kadar başarıyla sergilendi. Sarı - Lacivertliler, "bir puanı aldık, gidiyoruz" düşüncesindeyken, İspanyol ekibinin yıldızı Rivaldo’nun şık golüyle puan hayallerini Nou Camp’a gömdüler. Puanı hak ettikleri maçtan boynu bükük ayrılarak, Şampiyonlar Ligi’ni tamamladılar. 
     



 SPOR 




























</TEXT>
</DOC>
