<DOC>
<DOCNO> 34243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/spor/spo02.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Oktay'a nasihat 
</HEADLINE>
<TEXT>

Sarı - Lacivertli yöneticilerin, sözleşmeden önce golcü futbolcunun dikkatini çektiği ve "Artık sorunlarından arın. Verdiğimiz şansı iyi kullan" dediği bildirildi 
     YUSUF KOBAL 

     Öğütler yağdı 
     FENERBAHÇE’nin yeniden renklerine kattığı golcü futbolcu Oktay’a transfer görüşmeleri yapılırken nasihat üzerine nasihat yağdı. Yönetim, güçlükle transfer ettiği milli oyuncuya geçmişine bir sünger çekmesini, aklını başına toplamasını öğütledi. Başkan Aziz Yıldırım dahil tüm yöneticiler, Oktay’a Fenerbahçe formasının kendisi için son şans olduğunu hatırlattılar. 
     
     Konuşma yasağı 
     YÖNETİCİLER, golcü oyuncuya ayrıca, "Geçmişi unut. Sorunlarından arın. Herşeyi kendine dert etme ve sadece futbolunu oyna. O zaman Fenerbahçe’de unutulmazlar arasına girersin. Senden çok şeyler bekliyoruz" uyarısında bulundular. Oktay’a ayrıca konuşma yasağı da gelirken, milli futbolcu dün ilk kez Samandıra Tesisleri’nde yeni takımıyla antrenmana çıktı. 
     
     Başkanın şerefine 
     FENERBAHÇE Almanya kampı sonrası dün akşam yaptığı ilk antrenmanını çalışmayı izlemeye gelen Başkan Aziz Yıldırım ve yönetici arkadaşlarının şerefine uzun tuttu. Antrenmanı baştan sona izleyen başkan Yıldırım, Mustafa Denizli ile futbolcuların büyük hırsına tanık oldu. 1 saat 55 dakika süren çalışmada Denizli, talimatlarıyla Samandıra’da yeri göğü inletti. Fenerbahçe’nin mükemmele yakın kalitede geçen çalışması havanın kararması nedeniyle sona erdi. Çalışmaya yeni transfer Oktay da katıldı. 
     
     FENERBAHÇE sıcaktan kaçıyor 
     ALMANYA kampını bitirerek İstanbul’a dönen Sarı - Lacivertliler, Glasgow Rangers ile deplasmanda oynayacakları karşılaşma öncesi yeni bir hazırlık dönemi için harekete geçti. Teknik Direktör Mustafa Denizli, İskoçya’daki hava koşulları nedeniyle takımı üç gün önceden bu ülkeye götürmeyi planlarken, Real Socieded maçı sonrası yeni bir kamp yeri için arayışa geçti. 
     İSTANBUL’DAKİ aşırı sıcakların ve nem oranındaki yüksekliğin takımın performansını olumsuz yönde etkileceğini gözönünde bulunduran Denizli, bu düşüncesini yönetime de iletti. Olumlu yanıt alan tecrübeli hoca, arayışlara hemen başlarken, Sarı - Lacivertil takımın önümüzdeki hafta çalışmalarına yine yurt dışında devam edebileceği belirtildi. 
     



 SPOR 




















</TEXT>
</DOC>
