<DOC>
<DOCNO> 28365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/guncel/gun01.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesir depremi Geliyorum’ dedi 
</HEADLINE>
<TEXT>

Yaklaşık 10 gün önce Cunda da üç alev topu görüldü. Dr. Üstündağ'ın deprem tahmin cihazı o saatlerde bir anomali tespit etti. Önceki gün "deprem işareti"denilen Güneş tutulması olayı oldu. Deprem cihazı da aynı gün sinyal verdi ve dün Balıkesir sallandı 
     İHSAN YILMAZ İstanbul 

     Ege Bölgesi dün öğleden sonra Richter ölçeğine göre 5 büyüklüğünde depremle sallandı. Tüm Ege ve Marmara'da da hissedilen depremde can kaybı olmadı. Sarsıntının ardından 3 büyüklüğünde bir artçı şok meydana geldi. İstanbul Teknik Üniversitesi tarafından yürütülen Deprem Tahmin Projesi, Balıkesir Savaştepe'de meydana gelen depremi bir gün önce bildi. 
     
     'İsabetli bir kayıt' 
     Depremin öncesinde de yine Balıkesir'deki cihazlardan farklı veriler alındı. Projeyi yürüten Dr. Berk Üstündağ, Balıkesir'deki istasyonda önceki akşam basamak şeklinde anomali belirlediğini söyledi. Dün de sabah saatlerinden itibaren alınan anomalinin yakın vadeli bir sarsıntının habercisi olduğunu belirten Üstündağ, deprem anını da cihaz tespit etti, "Balıkesir'de çok isabetli bir kayıt oldu. Orada istasyonumuzun bulunması ve yerinin uygun olması büyük şans" dedi. 
     Üstündağ, bir gün önce aldıkları anomaliye göre 4 büyüklüğü civarında bir deprem beklediklerini kaydederek, "Ama büyüklüğü belirlemek için çok istasyon olması lazım. Biz yer ve zaman konusunda yaklaşık tahminlerde bulunuyoruz. Büyüklük de olursa zaten erken uyarıya giriyor. Şu anda projeyi erken uyarı amaçlı yapmıyoruz. Bu tahmin sistemi" dedi. 
     
     İstanbul da hissetti 
     Merkez üssü Balıkesir'in Savaştepe ilçesi olarak saptanan deprem, dün saat 14.59'da meydana geldi. Balıkesir'i şiddetle sarsan deprem, Bursa, Manisa, Çanakkale, Kütahya ve Uşak illeriyle İstanbul Avcılar'da da hissedildi. Birkaç aydır "deprem fırtınaları" ile beşik gibi sallanan Savaştepe'de, halk sokaklara döküldü. 
     
     Hafif hasar var 
     Savaştepe'ye 10 kilometre uzaklıkta bulunan Yazören köyünde, bazı evlerin bacaları yıkıldı, duvarlarda çatlaklar meydana geldi. Yetkililer, köylülerin evlerine girmeye çekindiklerini kaydettiler. 
     
     Bu mikro deprem’ 
     Prof. Dr. Aykut Barka, Balıkesir'in Savaştepe’de uzun süredir deprem kümelenmesi olduğunu belirterek, "Bu bölgede mikro depremler yaşanıyor. Deprem Araştırma Enstitüsü bunları izlemeye almalı" diye konuştu. 
     
     'Güneş’in ilgisi yok' 
     Prof. Dr. Ahmet Ercan, depremin Güneş tutulmasıyla ilgili olduğu şeklindeki iddialara cevap olarak, "Eksik bilgiler var. Öncelikle gözlem sayısının artması lazım" derken Barka, "Yılın başka bir günündeki deprem olasılığı da aynı" diye konuştu. 
     
     Fay hattı geçiyor 
     Savaştepe, Marmara depreminden önce "deprem fırtınası" yaşamıştı. Fırtına, 23 Temmuz 1999'da saat 15.00'te meydana gelen 4.7 büyüklüğündeki sarsıntıyla başlamıştı. 52 saat içinde de tam 270 deprem meydana gelmişti. 
     



 GÜNCEL 












</TEXT>
</DOC>
