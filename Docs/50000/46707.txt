<DOC>
<DOCNO> 46707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sontur05.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah ruhsatı alan gardiyanların yarısı tehdit ediliyormuş... 
</HEADLINE>
<TEXT>

     Silah ruhsatı almak isteyen gardiyanların yarıya yakınının mahkumlar tarafından tehdit edildiği ve yüzde 88'inin de ''işe bağlı gerginlik'' yaşadığı bildirildi. 
     Bakırköy Psikiyatri, Tedavi ve Araştırma Merkezi'nden Prof. Dr. 
     İbrahim Balcıoğlu ile psikiyatrist Dr. Ayhan Akcan tarafından yapılan araştırmada, Bakırköy Dr. Sadi Konuk Eğitim ve Araştırma Hastanesi Psikiyatri Polikliniği'ne, Mart 1999 ile Mart 2001 tarihleri arasında silah ruhsatı almak amacıyla başvuran 116 gardiyanın, işten kaynaklanan ruhsal problemleri ve performansları incelendi. 
     37. Ulusal Psikiyatri Kongresi'nde bildiri olarak sunulan araştırmaya ilişkin değerlendirmede, gardiyanların sorunlarına dikkat çekildi. İnceledikleri gardiyanların yüzde 82.8'inin lise, yüzde 10.3'ünün ilköğretim ve yüzde 5.1'inin üniversite mezunu olduğuna işaret eden Akcan, ''Gelişmiş ülkelerde infaz koruma memurlarının çoğunluğu üniversite mezunudur'' dedi. Cezaevlerinde kalıcı çözüm için gardiyanların kısa vadede örgün eğitim ile 2 yıllık lisans eğitimine tabi tutulması gerektiğini belirten Akcan, bu şekilde gardiyanların cezaevlerinde yapılacak yeni uygulamalarda en önemli itici gücü oluşturacaklarını söyledi. Gardiyanların yarıya yakınının mahkumlardan tehdit aldığını anlatan Akcan, şunları kaydetti ''Tehdit sonrası bu insanlar etkilenme, korkma, mahkumun isteklerini yerine getirmeye zorlanma, görevi kötüye kullanma ve suiistimal gibi birçok sorunları da beraberinde yaşamaktadır. İnfaz koruma memurlarının yüzde 81'inin halen ilk başladıkları cezaevinde çalışması da ciddi düzeyde personel eksikliğiyle açıklanabilir.'' 
     
     Kontrol edilmesi gereken öfke... 

     Araştırmanın sonuçlarına göre, gardiyanların mutlaka kontrol edilmesi ve sürekli denetlenmesi gereken en önemli davranışlarının ''öfke'' olduğuna dikkat çeken Akcan, yüzde 'ünün öfkelerini yüksek sesle konuşma, bağırma, karşısındakini aşağılama, yüzde 12'sinin eşyalara ve çevreye zarar verme tarzında gösterdiğini bildirdi. 
     Mesleğini icra ederken mahkumlara veya diğer çalışanlara karşı öfke göstermenin ''en istenmeyen durum'' olduğunu vurgulayan Akcan, yüzde 65'inin öfke gösteriyor olmasını bu konuda ciddi problemler yaşamalarına bağladı. 
     Gardiyanların yüzde 36.2'sinde depresyon tespit ettiklerini dile getiren Akcan, bunun ruhsal yönden tedavi gerektiren bir durum olduğunu söyledi. 
     
     Beklentileri yok... 

     Ayrıca, gardiyanların cezaevlerindeki performans değerlerinin oldukça düşük olduğunun saptandığını ifade eden psikiyatrist Dr. Akcan, sözlerini şöyle tamamladı 
     ''Cezaevi içerisinde çalışırken yüzde 45'i duygusal yükümlülük yaşamamakta, tamamen umursamaz bir tutum içinde. Mesleki başarının ön şartı insanın mesleğiyle ilgili heyecanı ile doğru orantılı olduğu düşünüldüğünde, yüzde 58.6'sında başarı beklentisi olmaması bu konuda ciddi problem olduğunu gösteriyor. İş tatmini düzeyine bakıldığında, yüzde 86.2'sinin iş tatmini olmadığı tespit edilmiştir. İnfaz koruma memurlarının yüzde 88'inde işe bağlı gerginlik var.'' 
     






</TEXT>
</DOC>
