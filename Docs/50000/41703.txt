<DOC>
<DOCNO> 41703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/yasam/ayas.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haberimiz faciayı önledi 
</HEADLINE>
<TEXT>
AKM’de alarma bakan’ el koydu 
Atatürk Kültür Merkezi’nde yangın alarmının bozuk olduğunu duyurduğumuz haber üzerine Kültür Bakanı, harekete geçti alarm sistemi 1 trilyona yenilendi. 
     ÖMER ERBİL İstanbul 

     30 Ocak 2001’de yayımlanan ve koltukları yenilenen Atatürk Kültür Merkezi’nde AKM yangın alarmının bozuk olduğunu duyuran haberimiz ses getirdi. "Koltuğa para var ama alarma yok" başlıklı haberimiz üzerine harekete geçen Kültür Bakanı İstemihan Talay, alarm sistemlerinin acilen yapılması talimatını verdi. Yangın alarm sistemlerinden, kapalı devre sistemine kadar baştan aşağıya yenilenen AKM’ye 1 trilyon liraya yakın para harcandı. 
     Yenilenen AKM’yi inceleyen Talay, "Haber yıkıcı değil yapıcı olmalıdır. Haberinizle AKM’de büyük bir tehlikenin önüne geçildi. Yangına ilk müdahalede kullanılan hidrant boruları tıkalıymış. Vana açıldığında tek damla su gelmedi. Yangın olsa facia yaşanırdı. Allah korudu." 
     
     Vanalardan su gelmiyordu 
     AKM’nin inşaatına 1956 yılında başlandı ve 13 yıl sonra muhteşem bir törenle açıldı. Ancak açılıştan bir yıl sonra büyük bir yangın geçiren AKM, 7 yıl kapalı kaldı. 1993 yılında da Oda Tiyatrosu yanan AKM’de, tüm bunlardan ders alınmadığı yenileme çalışmaları sırasında görüldü. Arızalı zonlarla birlikte hidrant vanalarını deneyen AKM yetkilileri tek bir damla su gelmediğini gördü. Sökülen boruların içlerinin ise tamamen toprakla dolduğu saptandı. 
     
     AKM sezona hazır 
     Çevre düzenlemesi ile etrafı çiçeklerle donatılan AKM yepyeni görünüme kavuştu. Onarım çalışmalarını anlatan Talay, "Önümüzdeki yıl dış cephe onarımlarını yapacağız. Büyük salona projektör ilave edildi, Sanat Galerisi aydınlatması yapıldı ve ses sistemleri yenilendi. İstanbul’da önemli gecelerin yapıldığı AKM, sezon açılışına hazır hale geldi" dedi. 
     



 YAŞAM 











</TEXT>
</DOC>
