<DOC>
<DOCNO> 36522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/spor/spo15.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Dalkılıç’a Bakan aracı      SPORDAN Sorumlu Devlet Bakanı Fikret Ünlü, rekortmen dalgıç Yasemin Dalkılıç ile federasyon arasında yaşanan sorunların çözüleceğini söyledi. Dalkılıç’ı kabul eden Ünlü, "Federasyon başkanıyla bir araya gelip, sorunları çözecekler" dedi. Dalkılıç ise, ekimde Yunanistan’da büyük ihtimalle İstanköy adasında rekor denemesi yapacağını söyledi. 
     
Fırtına gençler      ÖZBEKİSTAN’ın başkenti Taşkent’te süren Dünya Gençler Güreş Şampiyonası’nda sporcularımız fırtına gibi esiyor. Grekoromende mindere çıkan 9 güreşçimiz yaptıkları 19 maçta 16 galibiyet elde etti. Serbest kategoride de bugün 9 sporcumuz madalya mücadelesi verecek. 
     
İsrail seferi      İSRAİL ile çarşamba günü özel maç yapacak olan Ümit Milli Takımımız’ın aday kadrosu da açıklandı. Teknik Direktör Raşit Çetiner’in belirlediği kadroda 18 futbolcu yer alıyor. Ümit Milli Takım, pazartesi İstanbul’da toplanıp, salı sabahı da İsrail’e gidecek. 
     
Batista’ya vize yok      GAZİANTEPSPOR’DA, UEFA Kupası ön elemesinde Zimbru deplasmanında alınan golsüz beraberlik Galatasaray maçı öncesi moral verdi. Futbol Şube Sorumlusu Asım Atmaz, Milan Teknik Direktör Fatih Terim’in istediği Batista’yı satmayı düşünmediklerini belirtip, "Hocamız kadroda tutmak istiyor" dedi. 
     
Cimnastikte 2 altın      15. Uluslararası Boğaziçi Artistik Cimnastik Turnuvası İstanbul’da başladı. İlk gün bayanlar atlama, kız paraleli, denge ve yer hareketlerinde Dilber Çırakman, erkekler yer hareketleri, kulplu, halka, atlama, paralel ve barfiks yarışmalarında da Ümit Şamiloğlu zirveye çıktı. 
     
Dostluğa koşu      ZONGULDAKLI 74 yaşındaki atlet Safter Kartoğlu, Atina Maratonu’nda Türk - Yunan dostluğu için koşacak. Geçen yıl Paris Maratonu’nda da koşan Kartoğlu, "Sporun barışın tek anahtarı olduğuna inanıyorum. 4 Kasım’da dostluk için koşacağım" dedi. 
     
Şehit futbolcuya kulübünden vefa      ZONGULDAK 2. Amatör Küme takımlarından Karamusaspor, Hakkari’de askerliğini yaparken 1992’de şehit düşen kulüp futbolcusu Aydın Berber’in adını aldı. Başkan Kamil Dilek, "Karamusaspor olan kulübün adını 'Şehit Aydınspor’ olarak değiştirdik" diye konuştu. 
     
Talihsiz kaza      DÜNYA Cross Country Ralli Şampiyonası’nın 5. ayağı olan 7. Master Ralli’de araç sınıfında Vural Ak - Mehmet Becce’den oluşan Intercity Rent A Car Off - Road Team yarış dışı kaldı. 110 kilometrelik Suriye etabında araçları takla atan ekip, motoru zarar görünce yarışı bıraktı. Ralli bugün Ürdün’de sona erecek. 
     
Hakemlere zam      FUTBOL Federasyonu Yönetim Kurulu, MHK’nin talebi üzerine hakem ücretlerine yüzde 10 zam yaptı. Ankara’daki toplantıda daha önce Süper Lig için maç başına 400 milyon lira olan ücret 480 milyon liraya çıkarken, 200 milyon liralık antrenman ücreti de 240 milyon liraya yüksetti. 
     



 SPOR 


























</TEXT>
</DOC>
