<DOC>
<DOCNO> 1066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/son/sonspo01.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray kondisyon arttırıcı idman yaptı 
</HEADLINE>
<TEXT>

     Galatasaray, ikinci yarı hazırlıklarını bu sabah yaptığı idmanla sürdürdü. 
     Teknik Direktör Mircea Lucescu yönetiminde, Florya Metin Oktay Tesisleri'nde gerçekleştirilen ve yaklaşık 1.5 saat süren idmanda, sarı-kırmızılı futbolcular kondisyon ağırlıklı bir çalışma yaptı. 
     Lucescu'nun, futbolcularının kondisyonunu artırmayı hedeflediği dikkat çekerken, antrenmanın son bölümünde de pas çalışması yapan sarı-kırmızılıların, oldukça neşeli, hırslı ve istekli oldukları gözlendi. 
     Antrenmanda, çocuğunun vaftiz töreni için ülkesinde bulunan Popescu, üst solunum yolu enfeksiyonu geçiren Serkan ile Uluslararası Futbol Tarihi ve İstatistikleri Federasyonu'nun IFFHS Futbol Galası'na katılacak olan Jardel yer almadı. Galatasaray, bu akşam yapacağı antrenmanla, ikinci yarı hazırlıklarını sürdürecek. 
     Galatasaray, ikinci yarı hazırlık kampının ilk bölümü için yarın İspanya'nın Kanarya Adaları'na gidecek. Kanarya Adaları'nda, 18. Uluslararası Mas Palomas Futbol Turnuvası'na katılacak olan Galatasaray, PSV Eindhoven takımıyla karşılaşıp, daha sonra Bayer Leverkusen-Rosenborg maçının galibi veya mağlup takımıyla, ilk maçta alacağı sonuca göre karşı karşıya gelecek. Sarı-kırmızılı takımın İspanya kafilesinde 24 futbolcu yer alacak. Bu arada sabah yapılan antrenman öncesinde sarı-kırmızılı futbolcular, tesislerde poster çekimi yaptırdı. 




</TEXT>
</DOC>
