<DOC>
<DOCNO> 41409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/soneko10.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı "Anayasa değişikliği üzerinde anlaşma, anlamlı..." 
</HEADLINE>
<TEXT>

     Türk Sanayicileri ve İşadamı Derneği TÜSİAD Yönetim Kurulu Başkanı Tuncay Özilhan, partilerarası uzlaşma komisyonunun geniş çaplı bir Anayasa değişikliği üzerinde anlaşmış olmasını ''anlamlı bir gelişme'' olarak nitelerken, Meclis'te grubu bulunan tüm siyasi partileri, Türkiye'nin önünü açacak dönüşümlerin gerçekleştirilmesinde katkıda bulunmaya çağırdı. 
     TÜSİAD'ın ''Türkiye'de demokratikleşme Perspektifleri'' ve ''AB Kopenhang Siyasal Kriterleri'' çalışmasının unsurlarından olan ''Düşünce özgürlüğünün önündeki engellerin kaldırılması'' paketi, bugün Ankara'da düzenlenen basın toplantısıyla tartışmaya açıldı. 
     TÜSİAD Başkanı Özilhan, Ankara Sheraton Otel'deki toplantıda yaptığı konuşmada, AB'nin, gerek demokrasi, hukukun üstünlüğü ve insanhakları boyutuyla, gerekse piyasa ekonomisi altyapısıyla, Türkiye'nin küreselleşme projesinde her zaman bir referans noktası olduğunu belirtti. 
     AB'ye tam üyeliğin Türkiye açısından gerçekleşmesi oldukça zorlu bir yol olarak gözüktüğünü kaydeden Özilhan, bunun da AB'nin üyelik için öngördüğü standartları yerine getirmede karşılaşılan güçlüklerden kaynaklandığını ifade etti. 
     Bu durumun yapısal nedenleri olduğu gibi, siyasi irade eksikliğinden ya da çeşitli çevrelerin AB üyeliği konusundaki isteksizliklerinden kaynaklandığını da vurgulayan Özilhan, şöyle devam etti 
     ''Oysa içinde bulunduğumuz derin ekonomik ve siyasal krizi aşmak, Türkiye'yi krizler üretmeyen bir yapıya kavuşturmak için, yapılması gereken reformlar ile AB'ye tam üyelik yolunda gerçekleştirmek zorunda olduğu reformlar tümüyle örtüşüyor. İşte bu gerçek bize çok zor koşullar altındayken tarihi bir fırsatın kapısını aralıyor. Öyleyse üyelik süreci geniş açılı bir yaklaşımla, Meclisimizde temsil edilen siyasi partilelerin politikalarının ve günün siyasi ve ekonomik şartları üzerinde ülkemizin orta ve uzun dönemli stratejik çıkarları açısından ele alınmalıdır.'' 
     
     Anayasa değişikliği paketi 
     Dünya pazarlarında rekabet gücü yüksek, kendi insanına iyi yaşam eğitim ve sağlık imkanları sunmuş, demokrasiye, barışa, bireysel özgürlüklere sahip çıkmış bir ülkenin, her türlü iç ve dış tehdide karşı daha kuvvetli olacağının Türkiye'de hep gözardı edildiğini belirten TÜSİAD Başkanı, daha sonra Anayasa değişikliği konusuna değindi. 
     Partilerarası Uzlaşma Komisyonu'nun geniş çaplı bir Anayasa değişikliği üzerinde anlaşmış olmasının, Türkiye'nin farklı kesimlerinin demokratik standartlarının yükseltilmesi ve AB üyeliğininönemi konusunda uzlaşılmasının gösterilmesi açısından anlamlı bir gelişme olduğunu kaydeden Özilhan, şöyle konuştu 
     
     17 Eylül... 
     ''Şimdi önümüzde 17 Eylül tarihi var. Meclisimiz bu tarihte, Anayasa değişikliği paketini görüşmek üzere olağanüstü toplanacak. Bu değişiklik paketi üzerinde uzlaşılması, tarihi bir önem taşımaktadır. eclis'te grubu bulunan bütün siyasi partilerin, AB'ye üyelik ve demokratikleşme konularında samimimi olduklarına inanmak, Türkiye'nin önünü açacak dönüşümlerin gerçekleştirilmesine katkıda bulunmakta kararlı bir tutum içinde olduklarını görmek istiyoruz. 
     Yurt içinde ve dış dünyada kendilerine duyulan güveni büyük ölçüde yitirmiş bulunan siyasilerimizin önünde, bu güveni yeniden tesis etme yönünde çok büyük bir adım atma şansı bulunmaktadır. Meclisimizin, bu şansı elbirliği ile kullanarak, kriz eğrisinin yönünü değiştirmeye güçlü bir katkıda bulunacağını umuyoruz.'' 






</TEXT>
</DOC>
