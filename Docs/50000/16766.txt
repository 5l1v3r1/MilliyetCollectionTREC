<DOC>
<DOCNO> 16766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/guncel/gun08.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ötanazi hak mı 
</HEADLINE>
<TEXT>

ÇAPRAZ ATEŞ 
     İSTANBUL Milliyet 

     Hollanda parlamentosu’nun, ötanaziyi yasal hale getirmesi Türkiye’de konunun farklı boyutlarda ele alınmasına neden oldu. Ötenaziye karşı çıkan ve destekleyen doktorların yanısıra bazı müftüler de İslam’ın bu hakkı vermediğini savundu. 
     
     Prof. Dr. Kayıhan Engin 
Bu bir hak      Ötanazi uzun süredir bilim dünyasında tartışılıyor. Hollanda parlamentosunun aldığı karar, aslında orada uzun süredir yaygınlaşmış uygulamaların yasallaşması anlamına geliyor. Hollanda’da son 10 yıl içinde her yıl yaklaşık 3 bin 500 kişi bu yolla ölüyor. Bunların yüzde 85’inin de, evlerde aile hekimleri tarafından öldürücü dozda barbitürat verilmesiyle gerçekleştirildiği sanılıyor. Bu karara halkın yüzde 80’i destek vermesine karşın, çok sert tepkiler gösterenler de var. Ama en sert tepkiler Alman din adamlarından geldi. Alman din adamları, karar nedeniyle Hollanda’yı ölüm kültürünü’ benimsemekle suçladı. 
     Kimsenin bu konuda kesin yargıda bulunması doğru değil. Bilimsel çözümlerin tükendiği noktada böyle bir hakkın verilmesi düşünülebilir. Bunu da bir insan hakkı olarak değerlendirmek gerekir. Çok ağrıları olan ve bilimsel olarak artık bir şey yapılamaz hale gelmiş insanlar için çok sıkı kurallar içinde hak verilebilir. Ama konunun çok sağlam kurallara bağlanması gerekir. 
     Hollanda’da geçen yıl hiç bir ciddi fiziksel ve ve psikolojik bozukluğu olmadığı saptanan bir kişi anlamsız ve boş bir varoluş içinde bulunduğu gerekçesiyle ötanazi istemiş ve bu isteği bir hekim yardımıyla gerçekleştirilmiştir. Bu örnek kuralların ne kadar önemli olduğunun göstergesidir. 
     
     Mehmet Zeki Karakaya Müftü 
Sonuna kadar yaşamalı      Ötanazi bilimsel açıdan da tartışmalı bir konudur. Hasta tedavinin kesilmesini isteyebilir. Ama tedaviyi kesmek ayrı şey, ölüme sebebiyet vermek ayrı şey. Tıbbın görevi insanoğlunun yaşamasına yardımcı olmaktır, onu öldürmek değildir. Dinimizde canlıyı öldürme hakkı kimseye verilmemiştir. 
     
     Rıza Deniz Kütahya Müftüsü 
İnsan hayatı önemli      İslamiyet’te insan hayatı çok önemlidir. İnsan istese de kendi ölümüne karar verip bu hayata veda edemez. Dinen ötanazi caiz değildir. 
     
     Dr. Yıldırım Gülhan 
Görevimiz yaşatmak      Kişisel olarak karşıyım. Hekimin görevi yaşatmaktır. Tıp etiği açısından bu böyledir. Hastanın hayatını sonlandırmak hekim eliyle düşünülemez. Son ana kadar hastaya destek verilmeli, her koşulda insan gibi yaşaması sağlanmalıdır. Türkiye’de hasta hakları ve tıbbi deontoloji nizamnamesine göre ötanazi yasak. Dünya Tabipler Birliği de izin vermiyor. 
     Bildirgeler 'Hasta onuruyla ölmeli’ der. Ayrıca bu konuda ölüme hekim yardımlığına da onay verilmiyor. Hastaya eğer kanser hastasıysa örneğin ağrısını kesmek yönünden gerekli kolaylık, rahatlık gösterilmeli, destek verilmeli denir. Geri dönüşü olmayanlara uygulanmalı. Kimlere uygulanacağı kesin belirlenmeli, her isteyene uygulanmamalı. 
     


 GÜNCEL 




















</TEXT>
</DOC>
