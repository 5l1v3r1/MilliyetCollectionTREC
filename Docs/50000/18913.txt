<DOC>
<DOCNO> 18913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/spor/aspo.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKRARI YOK BUNUN 
</HEADLINE>
<TEXT>

Fenerbahçe ile Galatasaray, bir kez daha karşı karşıya gelecek. Ezeli rekabete bir sayfa daha eklenecek. Ama bu kez tam bir final oynanacak 
Türkiye nefesini tuttu, devlerin maçına kilitlendi. Biletler kapışıldı, iddialar başladı. Pazar günü herkes susacak, futbolcular konuşacak 
     Sabırsız bekleyiş 
     DOĞRUSU böylesi görülmedi. Türk futbolunun tadı, tuzu olan rekabet, ezelden beri coşku ve zevk verdi ama bu kadar da büyük bir heyecan yaşanmadı. Fenerbahçe - Galatasaray karşılaşmasına daha 6 gün var. Ancak Türkiye şimdiden nefesini tuttu, bu maça kilitlendi. Biletler satışa çıkar çıkmaz kapışıldı, pazar günü için sabırsız bir bekleyiş başladı. 
     
     Türk futbolu kazanacak 
     EVET herkes her yerde bunları konuşuyor şimdi "Galatasaray kazanır, şampiyonluğunu ilan eder" veya "Fenerbahçe yener, üç puan önündeki rakibini yakalar, zirve yarışında öne geçer." İddialar, sözler pazar günü saat 19.00’a kadar sürecek. Sonra herkes susacak, teknik adamlar son taktikleri verecek, takımları sahaya sürecek ve futbolcular konuşacak. 
     
     Hazırlıklar başlıyor 
     GALATASARAY, Adanaspor’u yendi, iki gün dinlendi. Fenerbahçe, Trabzonspor’a yenildi, dünü izinle geçirdi. İki takım da antrenmanlara bugün başlayacak, pazara kadar en iyi şekilde hazırlanmaya çalışacak. Koskoca bir sezonun emeği, alın teri 90 dakikaya sığacak. İçlerinden biri üzülecek, biri gülecek. Ama, sonuçta yine Türk futbolu kazanacak. 
     
     GALATASARAY 67 
     Fenerbahçe - Galatasaray 
     Galatasaray - Ankaragücü 
     Gaziantep - Galatasaray 
     Galatasaray - Trabzonspor 
     
     FENERBAHÇE 64 
     Fenerbahçe - Galatasaray 
     Erzurum - Fenerbahçe 
     Fenerbahçe- Bursaspor 
     Samsunspor - Fenerbahçe 
     
Derbi maça iki aday      FENERBAHÇE ile Galatasaray arasında pazar günü oynanacak dev maçı yönetecek iki aday olduğu belirtildi. MHK’nin Orhan Erdemir ve Serdar Tatlı isimleri üzerinde durduğu ifade edildi. Bu arada Trabzonspor - Fenerbahçe karşılaşmasını yöneten FIFA kokartlı hakemimiz Metin Tokat, gözlemciler tarafından başarılı bulundu. Tokat’a 8 ve 8.5 not verilirken, "İyi yönetim gösterdi" denildi. 
     
Trabzon’a ceza geliyor      TRABZONSPOR’un Fenerbahçe maçındaki olaylar nedeniyle Disiplin Kurulu’na sevkedileceği öğrenildi. Gözlemciler Sadık Deda ve Halit Gerçeker ile orta hakem Metin Tokat’ın raporlarında sahaya atılan yanıcı ve yabancı maddeleri yazdıkları belirtildi. Bordo - Mavili kulüp, bugün Hukuk Kurulu’ndan alınacak görüş sonrası Disiplin Kurulu’na gönderilecek. Trabzonspor’a ağır para cezası verileceği belirtildi. 
     
Çapraz Ateş      Yılın maçı olacak 
     BU derbi Gaziantepspor’u da ilgilendiriyor. Sarı - Lacivertli ekibin kendi sahasında maç kaybetmediğini dikkate alırsak Galatasaray’ı yenmesi de sürpriz olmaz. Fenerbahçe arkasına müthiş bir seyirci desteği alacak. Bu destek sırasında Galatasaray’ın nasıl bir psikoloji içine gireceği çok önemli. Yurt dışı maçlarında çabuk sinirlendiler, hakemlerle, rakip futbolcularla kavga ettiler ve oyundan düştüler. Bana göre Fenerbahçe’nin kazanabilmesi için güçlü bir orta sahaya ve şansa ihtiyacı var. Yılın maçı olacak. 
TOGAY BAYATLI 

     G.Saray dinlendi 
     GALATASARAY haftada bir kez oynayıp dinlenmiş olarak bu maça çıkacak. En büyük avantajı bu. Avrupa deneyimleri nedeniyle böylesine üst düzey maçlara alışkın. Fizik gücü de rakibinden üstün. F.Bahçe’nin ise saha avantajı hem oyunculara hem de hakeme etkili olur. En azından kendisine zarar gelmez. Hava toplarında Andersson’un hakimiyeti iyi. Yapılan ortalarda yalnız kalacak. Fenerbahçe’nin tribünlerden dolayı avantajı da var. Buna karşın Galatasaray’da Hagi son maçta sakindi. Eğer sinirlenirse ne olacağı belli olmaz. 
DOĞAN KOLOĞLU 

     F.Bahçe çelişkili 
     FENERBAHÇE kadro yapısının hassaslığı dolayısıyla çelişkili bir tablo çiziyor. Deplasmanlarda başarısız, Kadıköy’de firesiz. Galatasaray’da çağdaş futbolun istediği özelliklere sahip bir saha içi düzeni var. Fenerbahçe’de ise pres yetersiz. Bireysel becerilere sahip kaliteli futbolcular var. Büyük avantajı yitirip üç puan geriye düşmek Fenerbahçeli futbolcularda zihinsel sıkıntı yaratacaktır. Galatasaray, orta saha presinde kazanacağı toplarla ofansif varyasyonlarını sergilemek isteyecek. Fenerbahçe, seyirci katkısıyla oyunu karşı alana yıkıp üretkenlik sağlamaya ve bol ölü top kazanmaya çalışacak. Her türlü sonucun olabileceği çok kritik bir derbi. 
ÖMER ÜRÜNDÜL 

     Fener kazanacak 
     GELENEKSEL derbilerden çok farklı tansiyonda oynanacağına inandığım Fenerbahçe - Galatasaray maçının atmosferi malum. Fenerbahçe’nin şampiyonluk hedefini vurması için muhakkak kazanması gerekiyor. Fenerbahçe’nin gerek hırsı gerek son haftalardaki müthiş şanssızlığı ve MHK’nin ince ayak oyunları arasında kalması da hesaba katılırsa, ben bu maçı Fenerbahçe’nin Galatasaray başta olmak üzere bütün faktörleri devirerek yeneceğine inanıyorum. Şampiyonluktaki iddiasını Galatasaray’la birlikte son haftaya kadar taşıyacağını sanıyorum. 
ERDOĞAN ŞENAY 

     Güç farkı yok 
     MAÇIN Şükrü Saracoğlu Stadı’nda oynanması ve de taraftar çokluğu mutlaka maçın kaderini etkileyecektir. Zaten iki takım arasında fazla bir güç farkı yok. Oyunun sonucunda oyun içerisinde sakin olan, şuurlu olan, telaşsız olan, akılcı davranan taraf kazanacak. Önemli olan bir yönde maçın hakeminin etkisiz ve tarafsız bir maç yönetmesidir. 
COŞKUN ÖZARI 

     Kuşkularım var 
     GALATASARAY maça avantajlı çıkıyor. Üç puan önde olmanın psikolojik, teknik, taktik önceliğini kullanabilir. Fenerbahçe’nin şansı takım oyunundan çok tribündeki seyircisi. Sakin olan, akıllı olan bu maçı kazanır. Bu maçın bir başka özelliği Fenerbahçe’nin kendi stadında henüz maç kaybetmemiş olması. Ancak bu maçın özellikle saha dışında dostca geçmeyeceği konusunda ciddi kuşkularım var. 
ŞANSAL BÜYÜKA 

     Gemiler yandı battı 
     GALATASARAY kendisini zorlamadan ve ilave hiç bir şey yapmadan 300 metre öne geçti. Fenerbahçe gemilerle geldi adaya çıktı, Galatasaray’la çarpışacak. Malesef gemiler de yandı, battı. Ya Galatasaray’ı halledip gidecekler, ya da ölecekler. Sorumsuz yöneticiler, teknik adamlar ve medyanın bir kısmı tarafından ekilen tohumlar Trabzon - Fenerbahçe maçında kendini bayağı gösterdi. Özellikle Ali Şen’in geçmişte ektiklerini herşeyiyle düzgün hareket eden ve haketmeyen Aziz Yıldırım biçiyor. Ama malesef Türkiye’de Aziz Yıldırım gibileri değil de çok bağıran, cazgırlık yapan, olmayan senaryoları üretenler kazanıyor. 
ERMAN TOROĞLU 

     Kelle koltukta 
     HER iki takımın son oynadığı futbola bakılırsa Fenerbahçe favori. Fenerbahçe’nin Galatasaray’a karşı belirgin şekilde ortaya çıkan psikolojik üstünlüğü var. Bir de Fenerbahçe’nin Şükrü Saracoğlu Stadı’nda efsane olması var. Bunların hepsi biraraya gelince Fenerbahçe favori olarak ortaya çıkıyor. Ortamdaki gerginlik sanal. Belli mihraklar bilinçli olarak geriyorlar. Kulüp yönetimleri de buna çanak tutuyor. Bu yüzden ancak kelleyi koltuğa alanlar maça gidebilecek. 
HINCAL ULUÇ 

     Avantaj G.Saray’da 
     FENERBAHÇELİ yönetici, yazar ve yorumcular, eski futbolcular Fenerbahçe’yi kesin favori ilan ediyorlar. Diyorlar ki Fenerbahçe Stadı’nda galip geleceğiz, başka yolu yok. Hata ediyorlar. Üç sonuçtan beraberlik ve galibiyet Galatasaray’a yarar. Yani avantaj Galatasaray’da. Dolayısıyla peşin şartlandırma ile futbolcuları baskı altına alıyorlar tabii ki kendi futbolcularını. Futbol bu, top yuvarlaktır. Ya Galatasaray’a yarayan iki sonuç gelirse ne olacak 
İSMET TONGO 




 SPOR 



























</TEXT>
</DOC>
