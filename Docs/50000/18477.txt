<DOC>
<DOCNO> 18477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/spor/aspo.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM'UN GÖNLÜ FENER'DE 
</HEADLINE>
<TEXT>

Beşiktaş’ın hocası, Sarı - Lacivertli takımın şampiyonluğunu istediğini, ancak ligdeki en iyi futbolu oynayan Galatasaray’ın daha avantajlı olduğunu söyledi 
     BİLAL MEŞE 

     DAUM, şampiyonluk yarışında Galatasaray’ın daha avantajlı olduğunu belirtti, "Gönlüm Fenerbahçe’nin şampiyon olmasını istiyor. Ancak şu anda, Türkiye liglerinde en iyi futbolu Galatasaray oynuyor. Bu da, onları zorlu yarışta avantajlı kılıyor" dedi. Alman hoca, Fenerbahçe’nin Trabzonspor maçında da işinin zor olduğunu belirterek, "Galip gelmeleri güç. Yarış, derbiye kalırsa ki, kalacağa benziyor, şampiyonluk ipini Galatasaray göğüsler" diye konuştu. 
     ALMAN hoca "Buraya para için gelmedim. Tek faktör sevgidir. Bu sevginin karşılığını da Beşiktaş’ı yeni sezonda şampiyon yaparak vereceğim" ifadesini kullandı. Daum "Olaylardan sonra çalışmayı hiç düşünmedim. Çok kötü günler yaşadım. Sabahlara kadar ağladığım oldu. Ama Başkan telefon etti. Hesap, kitap yapmadan atladım, geldim. Sıkıntılı günleri aşacağım, eski Daum olacağım. Durgunluğumun temelinde yalnızlık yatıyor. Acımasızca eleştirildim" dedi. 
     SHORUNMU’NUN yeni sezonda takımda kalacağına işaret eden Alman hoca, ekonomik kriz nedeniyle astronomik transferlerden kaçınacaklarını söyledi. Daum, şöyle devam etti "Beşiktaş yuvam. Bu yuvaya ne ihanet ederim, ne de zarara sokarım. Öncelikle takımın kaburgasını sağlama alacağım. Bir defans, bir orta saha ve bir de forvet oyuncu transfer edeceğim. Alacağımız yeni oyuncular ne yıldız olacak, ne de pahalı. Görev adamı ve isimsiz kahramanlar olacak bunlar." 
     BEŞİKTAŞ’IN teknik patronu takımda transferi biten yerli oyuncuların tamamının kalmasını istediğini de söyledi. Alman hoca, "Ligin bitimine beş hafta var. Şu aşamada şunu göndereceğim, bu kalacak demem, benim gibi bir teknik adama yakışmaz. Takıma yararlı olacak herkesi tutacağız. Tabi ki, yönetimin de parasal politikası var. Herkes bu politikaya saygı duymak zorunda. Alt yapıya yönelmek ve buradan geleceğin yıldızlarını çıkarmak zorundayız" yorumunu yaptı. 
     



 SPOR 

























</TEXT>
</DOC>
