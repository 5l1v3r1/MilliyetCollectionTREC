<DOC>
<DOCNO> 37729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/spor/spo04.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sambacılara yasak 
</HEADLINE>
<TEXT>

     TRABZONSPOR’da kısa sürede kendilerinden söz ettiren Brezilyalı futbolcular Robson Da Silva, Marco Aurelio, Marcio Jarro ve Eduardo Suisso’ya, magazin yasağı geldi. Başkan Özkan Sümer, dört oyuncuya, "Gazete ve televizyonlara haber konusu olmayın" uyarısında bulundu. 
     SÜMER, "Türkiye’de medya insanları çok kolay havaya sokar. Dev aynasında gösterir. Ama en küçük başarısızlıkta da yerin dibine batırır" dedi. Brezilyalı futbolcular da "Bir anda ayaklarımız yerden kesilir gibi oldu. Bundan sonra dikkatli davranacağız" ifadesini kullandılar. 
     
     Biletlere hücum 
     TRABZONSPORLU taraftarlar, Gaziantepspor maçı biletlerini alabilmek için uzun kuyruklar oluşturdular. İlk gün 7000 bilet satılırken yönetici Coşkun Kahraman, "Müthiş ilgi var. Tüm biletleri satışa sunsaydık, hepsi tükenirdi. Ama maç günü stattan da bilet satışı yapacağız" dedi. 
     
     Kamp başladı 
     BORDO - Mavili takım, Gaziantepspor maçının hazırlıklarını dün akşam basına kapalı olarak sürdürdü ve kampa girdi. Milli takımdan dönen futbolcular da kamp kadrosuna alınırken Teknik Direktör Tekelioğlu, "Erken havaya girmemeleri için oyuncularımın beynini yıkayacağım" diye konuştu. 
     



 SPOR 

























</TEXT>
</DOC>
