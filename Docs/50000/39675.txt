<DOC>
<DOCNO> 39675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/soneko02.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Toskay "Cari işlemler fazlası 5 milyar doları bulabilir" 
</HEADLINE>
<TEXT>

     Devlet Bakanı Tunca Toskay, ihracatın 20 Ağustos tarihi itibariyle, geçen yılın aynı dönemine göre yüzde 13 artış kaydettiğini vurgularken, bu yıl cari işlemler fazlasının 5 milyar doları bulabileceğini kaydetti. 
     Toskay, bu yılki ihracat rakamının, psikolojik sınır olan 30 milyar doları aşmasını beklediklerini açıkladı. 
     İhracatçı birliklerinin verilerine göre 20 Ağustos tarihi itibariyle, ihracatın yüzde 13 oranında seyrettiğinin görüldüğünü vurgulayan Toskay, bu yılki dış ticaret açığının 11-14 milyar dolar arasında olmasının beklendiğini bildirdi. 
     Bu gelişmelerin olması durumunda, yıl sonunda 5 milyar dolarlık bir cari işlemler fazlasının ortaya çıkacağını ifade eden Bakan, dövizde bolluk olacağına dikkati çekti. 
     
     'Kendimize güvenmeliyiz' 
     Yastık altındaki paraya ilişkin bir soru üzerine Toskay, Türkiye'de bu konuda psikolojik bir kasılma olduğunu belirterek, ''Bunun gevşetilmesi gerekiyor'' dedi. 
     Türkiye'nin bulunduğu coğrafyanın zorluğuna dikkat çeken Toskay, bu coğrafyada hüküm sürenlerin devamlı krizle karşı karşıya olduğunu söyledi. Bakan, ''Bunu çözeriz. Buna gücümüz kesinlikle yeter'' diye konuştu. 
     Türkiye'nin kendisine güvenmesi gerektiğine dikkat çeken Toskay, yastık altındaki dövizin piyasaya girmesi ile durumun değişeceğini kaydetti. 
     
     Eximbank kredileri 
     Eximbank'ın ihracatçılara desteği konusunda Toskay, bankada yaklaşık 90 milyon dolarlık bir kredi talebinin bulunduğunu, bunun da temin edilebileceğini belirtti. 
     Toskay, ''Ancak, burada önemli olan sorun, KOBİ'lerin bankacılık sisteminden teminat mektubu almakta zorlanması nedeniyle, kredi talebinde bulunmada güçlükler var'' dedi. 
     ''Bütün meselemiz bankacılık sistemini işletmek'' ifadesini kullanan Toskay, büyük fonların bankalara aktarılması eleştirilerine katılmadığını, bankaların makul faizlerle kredi verir duruma gelmedikçe, üretim ve istihdamı artırmanın mümkün olmadığını vurguladı. 
     







</TEXT>
</DOC>
