<DOC>
<DOCNO> 17425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/son/sontur15.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi "Problemleri basın önünde tartışmam" 
</HEADLINE>
<TEXT>

     İstanbul Valiliği'nce, Vali Erol Çakır ile ilgili bazı basın organlarında yer alan iddialar üzerine yapılan açıklamada, ''İstanbul Valisi'nin emri altında çalışan birim amirleri ile veya üst makamlar ile herhangi bir ihtilafının olması düşünülemez'' denildi. 
     Valilik Basın ve Halkla İlişkiler Müdürlüğü tarafından yapılan yazılı açıklamada, ''Kamu hizmetinin yürütülmesi esnasında çıkan problemlerin basın önünde değerlendirilmesi 'devlet adabına' yakışmaz'' ifadesine yer verildi. 
     Açıklamada, bir kısım ciddi ve güvenilir basın organlarında yer alan ve İstanbul Valisi'ni ilgilendiren hususları görmezlikten gelmenin mümkün olmadığı kaydedilerek, haberlerde belirtilen konuların ayrıca değerlendirileceği ifade edildi. 
     Açıklamaya, şöyle devam edildi 
     ''İstanbul'da devletin, hükümetin ve ayrı ayrı her bakanın temsilcisi olan valinin koordinasyonu, denetimi ve emri altında görev yapan sayıları 100'e yaklaşan birim mevcuttur. Bütün bu birimlerin başında bulunup, yöneten kamu görevlilerinden beklenen başta Anayasamız olmak üzere tüm mevzuatımıza saygı göstererek ve itaat ederek, liyakatle Atatürkçülük ve dürüstlük çizgisinde görev yapmalarıdır. 
     Güçlü devlet geleneklerine sahip olan ve her kamu görevlisinin yetki ve sorumluluklarının belli olduğu ülkemizde bunun dışına taşanlar hakkında değerlendirme ve çalışmalar her zaman yapılmakta ve gerekli önlemler alınmaktadır. Bu nedenle İstanbul Valisi'nin emri altında çalışan birim amirleri ile veya üst makamlarla herhangi bir ihtilafının olması düşünülemez.'' 
     
     



</TEXT>
</DOC>
