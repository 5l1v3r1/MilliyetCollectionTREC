<DOC>
<DOCNO> 31754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/ekonomi/eko05.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Tedirginlik Arjantin’den kaynaklanıyor 
</HEADLINE>
<TEXT>

     EKONOMİ SERVİSİ 

     Merkez Bankası Başkanı Süreyya Serdengeçti, piyasalarda yaşanan gelişmelerin Arjantin etkisiyle açıklanabileceğini söyledi. 
     Serdengeçti’nin "Piyasalar istikrar bulmazsa belki birşeyler yaparız" şeklindeki açıklamasının ise ne anlama geldiği piyasalar tarafından çözülemedi. 
     Serdengeçti, NTV’ye verdiği demeçte, bono faizlerinin üç haneli seviyeye çıkmasının, borsanın gerilemesinin ve döviz fiyatlarının yukarıya doğru seyretmesinin temel nedeninin Arjantin’deki gelişmeler olduğunu bildirdi. 
     Serdengeçti, "Piyasalardaki gelişmeler Arjantin etkisiyle açıklanabilir. IMF yönetimi bugün toplanıyor. Şartlar bütünüyle yerine getirildi. Piyasalar niye böyle oldu diye bakıldığında Arjantin etkiledi diye düşünüyoruz" dedi. 
     
     Dedikodu seviliyor’ 
     Serdengeçti, piyasalardaki kısmi konsolidasyon ya da takas, kur politikasında bant sistemine geçileceği yönündeki söylentilerin hatırlatılması üzerine de "Piyasalar dedikoduyu çok seviyor" yorumunda bulundu. 
     Serdengeçti, piyasalara müdahale konusuna ise temkinli yaklaşırken şöyle dedi 
     "Piyasalar istikrar bulmazsa belki birşeyler yaparız. Merkez Bankası fiyat istikrarına bakar. Buna göre müdahale eder. Kısa vadeli faizlere müdahale ise enflasyon bekleyişleriyle ilgili ayrı bir konu." 
     Devlet Bakanı Derviş’in faizleri düşürmeye yönelik tedbirler alınabileceği yolundaki sözleri üzerine de Serdengeçti "Yapılacaklar belli" yanıtını verdi. 
     
     
     



 EKONOMİ 



























</TEXT>
</DOC>
