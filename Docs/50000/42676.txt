<DOC>
<DOCNO> 42676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sontur16.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik esnafından siyah bantlı protesto... 
</HEADLINE>
<TEXT>

     ABD'deki saldırıların ardından üst düzey güvenlik tedbirlerinin alındığı İncirlik Üssü'nün bulunduğu İncirlik Beldesi'nde esnaf, terörü protesto amacıyla kollarına siyah bant taktı. 
     İncirlik Belde Belediye Başkanı Hasan Hilmi Aydınoğlu, ABD'deki saldırıların gerçekleştirildiği 11 Eylül'ün tarihe ''Kara Gün'' olarak geçtiğini belirterek, yıllardır terörden mağdur olan bir ülkenin insanları olarak yaşanan acının çok iyi bilindiğini söyledi. Dünyada artık terörün karanlık yüzünü her yerde gösterdiğini ifade eden Aydınoğlu, ''Terörü şiddetle kınıyor ve başkalarının da yaşamasını istemiyoruz'' dedi. 
     İncirlik Esnafları Kalkınma, Dayanışma ve Yardımlaşma Dernek Başkanı Abdulkerim Estetik de, beldede 523 esnafın bulunduğunu ve Üs'te yaşayan Amerikalılar sayesinde ailelerinin geçimini sağladıklarını söyledi. İncirlik Üssü'ndeki yabancı personele terör olayları nedeniyle Eylül ayından itibaren kısıtlı çarşı izni verildiğini ve bunun kendilerini büyük sıkıntıya soktuğunu anlatan Estetik, ''Terör olayları bizleri doğrudan etkiliyor. Çünkü başka geçim kaynağımız yok. ABD'ye yönelik terörist saldırıları kınıyoruz ve protesto amacıyla kollarımıza siyah bant takıyoruz'' şeklinde konuştu. Bu arada, terör olaylarında ölenlerin anısına bir dakikalık saygı duruşunda bulunuldu. 







</TEXT>
</DOC>
