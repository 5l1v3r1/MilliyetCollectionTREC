<DOC>
<DOCNO> 48236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sonspo18.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Taraftar Diyalog Hattı bu akşam hizmete girecek 
</HEADLINE>
<TEXT>

     Beşiktaş Kulübü'nün, siyah-beyazlı taraftarlar için ''Yönetimde Şeffaflık'' sloganıyla başlattığı ''Taraftar Diyalog Hattı'' bu akşam hizmete girecek. 
     Beşiktaş Kulübü İletişim Komitesi Başkanı Mete Düren, İnternet Holding Yönetim Kurulu Başkanı Naci Baltacı ile Akaretler'deki kulüp binasında bir araya gelerek ''Taraftar Diyalog Hattı'' hakkında bilgi verdi. 
     Düren, taraftarların gerek haftada 3 kez canlı diyalog seanslarının uygulandığı 0900 810 1800 hattından, gerekse de bütün telefon sistemlerince aranabilecek olan 0212 413 29 03 daimi diyalog hattını kullanarak, yönetim, futbolcu ve teknik heyetle görüşebileceğini söyledi. 
     Beşiktaş'ta bu akşam devreye girecek olan ''Taraftar Diyalog Hattı''nda öncelikle taraftarın görüş, öneri ve eleştirilerini iletebilmesini sağlamayı amaçladıklarını ifade eden Düren, ''Başlatacağımız bu sistem, doğrudan doğruya başkan, yöneticiler, teknik heyet ve futbolculara taraftarımızın ulaşabilmesini sağlayacaktır. Gönlümüz olabildiğince çok taraftarımızla diyaloga girmekten yanadır'' diye konuştu. 
     Siyah-beyazlı kulübe bu sistemi sağlayan İnternet Holding'in Yönetim Kurulu Başkanı Naci Baltacı ise teknik konularda bilgi verdi. 
     Baltacı, 0900'lü hattın dakikasının 1 milyon 769 bin 705 lira olacağını, 0212'li hat için ise 15 milyon bedelle üye olmak gerektiğini belirterek, bu gelirlerin bir kısmının Beşiktaş Kulübü'ne kalacağını ifade etti. 
     Taraftar Diyalog Hattı'nda bu akşam kulüp başkanı Serdar Bilgili'nin taraftarların sorularını yanıtlayacağı bildirildi. 
     Bilgili, 21.00-23.00 saatleri arasında taraftarlarla bu hattan sohbet edecek. 
     Bu arada, pazartesi günleri yönetim kurulu üyelerinin, çarşamba günleri futbolculmarın, cuma günü de teknik heyetten birinin bu hatta siyah-beyazlı taraftarların sorularını yanıtlayacağı belirtilirken, bu çarşamba İlhan Mansız, cuma günü de teknik direktör Chiristoph Daum'la sohbet etme imkanının bulunduğu açıklandı. 
     






</TEXT>
</DOC>
