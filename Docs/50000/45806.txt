<DOC>
<DOCNO> 45806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sontur08.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Portakal'a "Hastayım"diye katılmayanlardan doktor raporu istenecek 
</HEADLINE>
<TEXT>

     Altın Portakal Kültür ve Sanat Vakfı Genel Müdür Yardımcısı Kumsal, uluslararası festival olma yolunda adım atan Altın Portakal Film Festivali'nin ödül törenine geniş katılımı sağlamak için, ödül kazanan ancak, geceye sağlık sorunları nedeniyle katılamayacağını bildiren sanatçıdan, önümüzdeki yıl ''doktor raporu'' isteyeceklerini açıkladı. 
     
     Kabul edilebilir mazeretler... 
     Öte yandan 38. Antalya Altın Portakal Film Festivali'nin kapanış gecesine ödül kazandığı halde katılamayan sanatçıların, festival yönetimine ''kabul edilebilir mazeretler'' bildirdikleri açıklandı. 
     Antalya Altın Portakal Kültür ve Sanat Vakfı'nca Ulusal Uzun Metrajlı Film Yarışması Yönetmeliği'ne bu yıl eklenen, ''Ödülü hakeden kişinin 5 Ekim tarihinde yapılacak ödül töreninde bizzat bulunması ve ödülünü alması gerekir. Vakfın kabul edeceği bir mazeret olmaksızın törene katılmayan kişiye akçeli ve akçesiz hiçbir ödül verilmeyecek. 
     Ödül vakıf uhdesinde kalacak'' maddesi, 5 Ekim akşamı gerçekleştirilen törende uygulanamamıştı. Ödül alan sanatçıların para ve Altın Portakal heykelciği sanatçı arkadaşlarına teslim edilmişti. 
     Göksel Kumsal, ödül kazanan ancak geceye katılamayan sanatçıların, kendileri tarafından ''kabul edilebilir'' bulunan ''mazeretler'' bildirdiklerini söyledi. 
     Kumsal, tören sırasında sanatçılardan bir kısmının film ya da televizyon çekiminde, bir kısmının da tanıtım ve film gösterileri için yurtdışında olduğunu belirterek, yönetmeliğin yeni maddesinin bu gerekçelerle bu yıl uygulanmadığını söyledi. 
     Geçen yıllarda bazı sanatçıların Antalya'da ve otelde bulunmalarına rağmen ödül törenine katılmadıklarını anımsatan Kumsal, çok geçerli bir mazeret dışında, ödüle layık görülen sanatçıların tören gecesine katılmamasının, kabul edilemez bir tutum olduğunu dile getirdi. Kumsal şöyle devam etti 
     ''Bu yıl ödül kazanan sanatçılarla festivalin son gününe kadar bağlantılı olduk. Kendileri bizlere üzülerek geceye katılamayacaklarını bildirdiler. Örneğin En İyi Yönetmen Ödülü'nü de alan Zeki Demirkubuz başka bir filmin çekimindeydi. Festivalin başında katılamayacağını bildirmişti. Kendisi 3. Altın Portakal'ını aldı. 
     Çekimi bırakabilseydi mutlaka gelirdi. Vizontele'nin ödül kazanan oyuncuları da yurtdışı turnesindeydi. Bazı sanatçılar da televizyon çekimini sürdürüyor. Bazen uyumu bozmamak için setten ayrılamıyorlar. 
     Bizim açımızdan tüm bu gerekçeler kabul edilebilir. Dolayısıyla ödüllerini arkadaşlarına verdik. Katılımın azlığından hoşnutsuz değiliz.'' 
     
     Doktor raporu... 
     Yönetmeliğin yeni maddesinin gerekli görüldüğünde bundan sonraki festivallerde uygulanacağını belirten Göksel Kumsal, sanatçıların hangi mazeretlerinin kabul edilebileceğini de net olarak belirleyeceklerini bildirdi. 
     Festivalin amacının, Türk Sineması'nı maddi ve manevi desteklemek, üretilen eserleri değerlendirmeye alarak ödüllendirmek olduğunu ifade eden Kumsal, festivalin sinema için önemine değindi. 
     Öte yandan, bu yıl festivalde yaklaşık 200 sanatçıyı ağıladıklarını, sanatçıların organizasyonu, geçen yıllara göre daha çok beğendiklerini de kaydeden Kumsal, geçen yıllardaki eksikliklerini, önerileri de gözönüne alarak gidermeye çalıştıklarını vurguladı. 
     






</TEXT>
</DOC>
