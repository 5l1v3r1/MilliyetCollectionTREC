<DOC>
<DOCNO> 46275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/spor/spo03.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan uyandı 
</HEADLINE>
<TEXT>

Sarı-Kırmızılı yönetim, birçok yıldızını bedavaya kaptırınca akıllandı, Ergün ve Hasan Şaş ile yeni sözleşme yapmak için şimdiden harekete geçti 
     Masaya oturdular 
     GALATASARAY yönetimi iki yıldız oyuncusu Ergün ve Hasan Şaş’a sözleşme uzatmak için teklif götürdü. Sezon sonunda Sarı - Kırmızılı kulüple mukavelesi sona erecek olan Ergün ve yine 1.5 sezon sonra Galatasaray ile anlaşması bitecek olan Hasan Şaş’la şimdiden nikah tazelemek isteyen yöneticiler, yıldız oyuncularıyla pazarlık masasına oturdular. 
     
     Yanıt alamadılar 
     HAKAN Şükür, Okan, Emre, Fatih gibi yıldızlarını Avrupa’nın ünlü kulüplerine kaptıran Sarı - Kırmızılılar, bu yolla bonservis bedeli almadan bu oyuncularının kulüpten ayrılmasını engellemek isterken, Ümit Davala örneğinde olduğu gibi, her iki futbolcuya da talip olan kulüplerden bonservis bedeli alabilecekler. Her iki oyuncu da yönetimin bu teklifine henüz yanıt vermedi. n HALİL ÖZER 
     
Gizli pazarlık      ERHAN TELLİ 

     YÖNETİCİ Abdürrahim Albayrak, Kocaelispor Teknik Direktörü Hikmet Karaman ile ofisinde özel bir görüşme yaptı. Albayrak, Karaman’dan Yordanov ve Cihat’ı istedi. Ancak tecrübeli hoca, "O zaman bize Emre Aşık, Ümit Karan ve Suat’ı verin. Çünkü Kocaelispor da büyük idealleri olan bir kulüp" deyince, bu gizli transfer pazarlığı sonuçsuz kaldı. Bu arada Antalyaspor Başkanı Bekir Kumbul, Hüseyin’e karşılık Saffet ve kaleci Kingston’ı isteyince bu transfer de suya düştü. 
     
Sarı - Kırmızı gece      Sarı - Kırmızılı taraftarların oluşturduğu Ultraslan Grubu tarafından Galatasaraylılar Derneği’nde düzenlenen geceye katılan Başkan Mehmet Cansun, yöneticiler, teknik direktör Mircea Lucescu ile Bülent Korkmaz, Bülent Akın, Emre, Vedat, Erhan, Ümit, Sergen, Fleurquin ve Victoria, eğlenceli dakikalar geçirdi. Sanatçı Kenan Doğulu’nun da yeraldığı gecede taraftarlara bol bol imza dağıtıldı, hatıra fotoğrafları çekildi. 
     
Ağızlarını açamıyorlar’      SARI - Kırmızılı takımın emektar kaptanı Bülent Korkmaz , yeni bir takım olmalarına rağmen uyum devresini çabuk atlattıklarını söyledi. Tecrübeli futbolcu, "Ligde lider, Şampiyonlar Ligi’nde ise ikinci sırada olmasaydık herkes bunu takımda gruplaşmaya, para olmayışına bağlayacaktı. Ancak şimdi kimse ağzını açamıyor. Sezon başında bunun sıkıntısını çok çektik" diye konuştu. 
     BUGÜNLERE gelmesinde Mustafa Denizli, Feldkamp ve Fatih Terim’in büyük emeği olduğunu kaydeden Bülent, Türkiye şartlarına göre çok iyi para kazandığını ve bunu iyi değerlendirdiğini de ifade etti. Kayserispor’a attığı kafa golünü unutamadığını da belirten tecrübeli oyuncu, Hagi, Popescu ve Taffarel’den çok şeyler öğrendiklerini sözlerine ekledi. Bülent, lisan bilmediği için kendisine çok kızdığını da söyledi. 
     
Cim-Bom ilk sırada      ALMANYA’NIN ünlü spor dergisi Kicker, Avrupa’nın en iyi kulüp takımlarını belirlemek için yaptığı geleneksel sıralamanın sistemini değiştirdi. Derginin yeni kriterler belirlediği değerlendirmesinde Galatasaray birinci sırada yer aldı. UEFA’nın hazırladığı 5 yıllık listeden yola çıkarak, ülkeleri 1’den 8’e, 9’dan 21’e ve 21’den sonra olmak üzere üç kategoriye ayıran derginin listesinde İstanbulspor 10, Fenerbahçe 33, Göztepe 45, Kocaelispor da 70. sırada yer aldı. 
     



 SPOR 






















</TEXT>
</DOC>
