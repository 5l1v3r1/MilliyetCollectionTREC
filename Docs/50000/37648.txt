<DOC>
<DOCNO> 37648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sontur03.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Biri Bizi Gözetliyor"a bilirkişi raporu "Toplum ahlakını bozmuyor" 
</HEADLINE>
<TEXT>

     Radyo ve Televizyon Üst Kurulu'nun , ''Biri Bizi Gözetliyor'' programı nedeniyle verdiği bir günlük yayın durdurma cezasına karşı yapımcı şirketin açtığı davada, bilirkişi RTÜK aleyhinde görüş bildirdi. 
     Ankara 4. İdare Mahkemesi'nde görülen davada, bilirkişi, ''Biri Bizi Gözetliyor'' yarışmasında, toplumun genel ahlak ve huzuruna, Türk aile yapısına aykırı olabilecek çocukların fiziksel, zihinsel, ruhsal ve ahlaki gelişimine olumsuz etki edebilecek sahnelere rastlanmadığı sonucuna vardı. 
     Ankara 4. İdare Mahkemesi tarafından görevlendirilen Prof. Dr. Belka Özdoğan, Prof. Dr. Emine Akyüz ve Prof. Dr. Tanju Gürkan'dan oluşan bilirkişi, 12 Şubat 2001 tarihinde başlayan ve 100 gün süren, 8'i erkek 7'si kadın 15 yarışmacının banyo ve tuvalet hariç her hareketinin yaşadıkları eve yerleştirilen kameralarla gözlendiği yarışmayı değerlendirdi. 
     Bilirkişi, mahkemeye sunduğu raporda, yarışmada, ''toplumun genel ahlak ve huzuruna, Türk aile yapısına aykırı olabilecek, çocukların fiziksel, zihinsel, ruhsal ve ahlaki gelişimine olumsuz etki edebilecek sahnelere rastlanmadığını'' bildirdi. 
     Raporda, çocuğun zihinsel, duygusal, sosyal ve ruhsal gelişimini onun kendi yaşamındaki ''yaşantıları, aile yapısı ve çevresindeki değerlerin'' etkilediğini ifade eden bilirkişi, ''Yapılan araştırmalar çocuğun içinde bulunduğu aile yapısı sağlıklı olduğu takdirde televizyonda izlediklerinin onun gelişiminde fazla etkili olmadığını göstermektedir'' görüşünü savundu. 
     Bilirkişi, ayrıca raporda şu görüşlere yer verdi 
     ''Program genel olarak değerlendirildiğinde, eğitsel bir yanının olmadığı, bireyler arasındaki diyalogların örnek alınabilecek tarzda olmadığı, gençlere aktif ve kültür yönü ağırlıklı bir yaşam tarzını özendirmediği, gençleri eleştirici, senteze giden ve yaratıcı özellikler içeren düşünce biçimlerine yönlendirmediği kanaatine varılmıştır.'' 
     
     
     






</TEXT>
</DOC>
