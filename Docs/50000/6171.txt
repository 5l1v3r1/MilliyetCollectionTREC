<DOC>
<DOCNO> 6171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/ekonomi/aeko.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’den Türkiye’ye UYARI MEKTUBU 
</HEADLINE>
<TEXT>

Dolaylı vergi affı ve özel sektöre planda olmayan yeni destek arayışlarından rahatsız olan IMF Ankara’ya mektup gönderdi 
     YASEMİN ÇONGAR Washington 

     Uluslararası Para Fonu IMF , Türk hükümetinin dolaylı "vergi affı" ve reel sektörün güçlenmesine yönelik önlemler konusundaki yeni planlarından büyük kaygı duyuyor. Bu aşamada, söz konusu planların olası sonuçlarından ziyade, neler içerdiği konusunda bilgilendirilmemiş olmaktan da yakınan IMF, bu konudaki rahatsızlığını Ankara’ya bir mektupla bildirdi. Fon’un Avrupa Bölümü Direktörü Michael Deppler da, Türk hükümetinin planları konusunda bilgi almak üzere, IMF Türkiye Masası Şefi Carlo Cottarelli’nin önümüzdeki hafta Ankara’ya gideceğini açıkladı. 
     Milliyet’in edindiği bilgiye göre, IMF’nin Hazine’den sorumlu Devlet Bakanı Recep Önal’a iki gün önce gönderdiği mektup ve Cottarelli’nin ziyareti, Fon’un, stand - by kapsamındaki beşinci gözden geçirme çalışmasını tamamlayarak, Türkiye’ye 1 milyar 400 milyon dolarlık krediyi serbest bırakmasının sonrasında gündeme geldi. Tahsil edilemeyen yaklaşık 5 katrilyon TL. tutarındaki vergiye ödeme kolaylığı getirilmesi, reel sektöre yardım, çiftçiler ve çalışan kesimler üzerindeki iktisadi baskının hafifletilmesi gibi önlemler konusunda "haberdar edilmemekten" yakınan IMF, gözden geçirme toplantılarında ele alınamayan bu planları, önümüzdeki hafta ayrıntılarıyla öğrenmeyi umuyor. 
     IMF Avrupa Direktörü Deppler dün küçük bir grup gazeteciyle düzenlediği telekonferansta bu konudaki sorumuzu yanıtlarken, "Mali önlemler konusunu Bay Cottarelli önümüzdeki hafta gittiğinde ele alacak ve Türk yetkililerin kafasında tam ne olduğunu anlamaya çalışacak" dedi. 
     Ancak Deppler bu önlemlerin, programın mali kısıtlamalarını aşmayacağı konusunda Türk hükümetine güvendiklerini de vurgulayarak, "Türk hükümetiyle ne yaptıklarının ayrıntıları ve bu önlemlerin bizce ideal olup olmadığı konusunda konuşmamız gerek. Ama bu önlemlerin programın koşullarını ihlal edip etmeyeceği konusunda yanıtım hayır.’ Türk yetkililerin bütün bu mali önlemleri, programın üzerinde anlaşılmış mali kısıtlamalar dahilinde tutacağına mutlak güvenim var" dedi. 
     


 EKONOMİ 




















</TEXT>
</DOC>
