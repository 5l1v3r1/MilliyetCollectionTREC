<DOC>
<DOCNO> 36115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur21.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Tartışma dışı kalan kurumları tartışmaya sokmayın" 
</HEADLINE>
<TEXT>

     CHP Genel Başkanı Deniz Baykal, ''Türkiye'de tartışma dışı kalması gereken kurumların tartışmaya sokulmasının yanlış ve tehlikeli olduğunu'' söyledi. 
     Antalya'nın Korkuteli ve Elmalı ilçeleri ile bu ilçelere bağlı beldeleri ziyaret eden CHP Lideri Baykal, gezisi sırasında gazetecilerin gündemdeki konularla ilgili sorularını yanıtladı. 
     Genelkurmay Başkanlığı'nın açıklaması ile ilgili bir soruyu yanıtlayan Baykal, ''Türkiye'de tartışma dışı kalması gereken kurumların tartışmaya sokulması yanlış ve tehlikelidir'' dedi. 
     Yanlış politikalar sonucu krizler yaşandığını öne süren Baykal, ''Son tartışma, ekonomi dışı nedenlerle de hükümetin işbaşında kalmasının sorunları çözemeyeceğini ortaya koydu'' iddiasını dile getirdi. 
     Bir genel başkanın, içinde bulunduğu siyasal sıkıntıdan çıkmanın yolunu Türkiye'yi sarsmakta aradığı görüşünü savunan Baykal, ''Son 10 yılın yarısında sorumluluk üstlenen bir genel başkan, kendini ilgilendiren konuların dışında tartışma yapıyor. Gündemi sarsarak itibar olmaz'' dedi. 
     Yaşanan gelişmelerin Türkiye'nin istikrarını tehlikeye sokabileceğini, ekonomik istikrarın bu tartışmadan etkilenebileceğini anlatan Baykal, hükümetin, kendi ürettiği sorunlara çözüm arar hale geldiğini söyledi. 
     Ekonomik istikrarsızlığın söz konusu olduğunu dile getiren Baykal, ''Bununla mücadele etmesi gereken hükümet, yeni tartışmalar ve cepheler açıyor. Bu tartışma, sayın Mesut Yılmaz'a ne kazandırdı, bilemem. Ama ülkeye çok şey kaybettirdi'' diye konuştu. 
     AB sürecinde ilerleme sağlanamadığını, yolsuzluklarla yeterince mücadele edilemediğini, ekonomik programın başarıya ulaştırılamadığını savunan Baykal, hükümetin artık iş başında kalmasının bir anlamı kalmadığını iddia etti. 







</TEXT>
</DOC>
