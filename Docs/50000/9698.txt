<DOC>
<DOCNO> 9698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/sondun08.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de şap hastalığı gittikçe yayılıyor 
</HEADLINE>
<TEXT>

     İngiltere'de hızla yayılan şap hastalarının önlenmesine yönelik önlem arayışları sürerken, hastalığın görüldüğü çiftlik sayısının 32'ye ulaştığı açıklandı. 
     İngiltere'nin dışında İskoçya ve Kuzey İrlanda'da da görüldüğü doğrulanan şap vakalarının çoğalmasını önlemek amacıyla hükümet tarafından ortaya konulan bazı önlemlerin ''olumsuz sonuçlar'' doğurmaya başladığı belirtiliyor. 
     Bunların başında hükümetçe salgının başladığı günlerde karar verilen, canlı hayvan nakliyatını yasaklayan uygulama geliyor. Söz konusu uygulama yüzünden kesimhanelere hayvan gönderilemediğini hatırlatan uzmanlar, eldeki et stoklarının tükenmeye yüz tuttuğu, canlı hayvan dolaşımının serbest bırakılmaması halinde stokların tümüyle eriyeceği ve süpermarketlerin et satamaz hale geleceklerini söylediler. 
     Hükümetin önümüzdeki günlerde sona erecek yasağın ardından salgından etkilenmeyen bazı bölgelerden canlı hayvan naklini serbest bırakması ve piyasadaki et sıkıntısını kısmen gidermesi bekleniyor. Sıkıntının, stoklardaki azalmayı hisseden tüketicilerin bir anda et reyonlarına hücum etmeleriyle büyüdüğü de kaydediliyor. 
     Bu arada, salgın pek çok sosyal ve sportif faaliyete darbe vurmaya da devam ediyor. Şap salgınının kendi topraklarına da sıçramasından çekinen ve bunun olmaması için olağanüstü önlemler alan İrlanda hükümeti, 15 gün sonra yapılacak ve Kuzey İrlanda'dan katoliklerin de katılması beklenen St. Patrick Günü dini yürüyüş ve festivalini iptal ettiğini açıkladı. İngiltere'de ise, vahşi hayvanların yaşadıkları bütün parkların ikinci bir emre kadar kapatılmaları ve birçok spor faaliyetinin iptalinin yanı sıra, ordunun bazı tatbikatlarının da ertelendiği açıklandı. At yarışlarının iptali gibi, Birmingham'ın simgesi haline gelen geleneksel Crufts Köpek Şovu'nun da öngörüldüğü 8-11 Mart arasında değil, daha ileri bir tarihte yapılacağı açıklandı. 




</TEXT>
</DOC>
