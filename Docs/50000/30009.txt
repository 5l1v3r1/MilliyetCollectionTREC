<DOC>
<DOCNO> 30009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/guncel/gun02.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya semaları E-5 yolu gibi 
</HEADLINE>
<TEXT>

Antalya Havaalanı'nda önceki gün her 4.5 dakikada bir uçak iniş kalkış yaptı. İnen 168 uçakla şehre tam 31 bin 57 turist daha geldi 
     SALİH UÇAR DHA 

     Antalya turizmde altın yılını yaşıyor. Şehre gelen turist sayısı rekorunun ardından, havalimanına inen uçak sayısında da yeni bir rekor kırıldı. Önceki gün Antalya'ya 168 uçak iniş yaparken, 164 uçak kalktı. Her 4.5 dakikada bir uçağın iniş - kalkış yaptığı havalimanına 31 bin 57 turist geldi. 
     Yaşanan yoğunluk nedeniyle dış hatlar terminalinde izdiham yaşandı. Yılın ilk altı ayında Antalya Havalimanı'na inip kalkan uçak sayısı 10 bin 718’e, havayoluyla kente gelen turist sayısı da 1 milyon 764 bin 205'e ulaştı. Son beş yılın ilk altı ay rakamları baz alındığında, gelen turist sayısında yüzde 50'ye varan artış olduğu görülüyor. 1997'nin ilk altı ayında kente gelen turist sayısı 1 milyon 176 binken, 1998'de 946 bin, 1999'da 856 bin, geçen yıl ise 1 milyon 105 bin olmuştu. 
     
     2 milyona az kaldı 
     Bu gidişle Antalya, temmuzun ikinci haftasında "2 milyon" sınırına ulaşacak gibi görünüyor. Öte yandan kırılan rekorlar, otellerin doluluk oranlarına da yansıdı. Belek, Kemer ve Side'deki 5 yıldızlı otel ve tatil köyleri tamamen doldu. Turizm Bakanlığı da, çifte rezervasyona karşı denetimlerini artırdı. 
     
Kuşadası'na da gemi yağıyor      DHA 

     Dev turist gemileriyle turizm sezonunu mart ayında açan Kuşadası, kasıma kadar 100 bin turist daha ağırlayacak. Lavanta Mar Gemi Acentesi Temsilcisi Mert Kavafoğlu, "Kasım sonuna kadar 425 geminin geleceği kesinleşti. Bu da en az 100 bin turist ve 25 bin personel demektir. Kişi başı 200 dolar harcasalar yeter" dedi. 
     



 GÜNCEL 
























</TEXT>
</DOC>
