<DOC>
<DOCNO> 18067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sontur30.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümetteki "imam hatip" krizi aşıldı 
</HEADLINE>
<TEXT>

     Hükümetin, "İmam hatip lisesi mezunlarının polis olmasını engelleme" girişimine MHP'nin muhalefetle birlikte itiraz etmesi nedeniyle yaşanan kriz aşıldı. Polis akademileri, Meclis Genel Kurulu'nda yapılan oylamayla, imam hatip lisesi mezunlarına kapanmış oldu. 
     Genel Kurul'un bugünkü oturumu, kriz nedeniyle tamamlanamayan Emniyet Kanunu'nda Değişiklik Öngören Tasarı'nin sorunlu 10. maddesinin oylamasıyla başladı. Bugün yapılan oylamadan 130 kabul, 83 ret ve bir çekimser oy çıkınca, ortaklar arasındaki kriz aşılmış oldu. 
     İki hafta önce maddenin görüşülmesi sırasında FP'nin imam hatip mezunlarının da polis akademilerine girmesine yönelik önergesi reddedildi. İçişleri Bakanı Sadettin Tantan imzasıyla hükümet adına verilen ve polis meslek yüksekokullarına, genel lise mezunlarının yanı sıra, "erkek teknik öğretim, kız teknik öğretim, ticari ve turizm öğretimine bağlı mezunları arasından" öğrenci alınması yönündeki önergeyse kabul edildi. 
     MHP'lilerin verdiği, muhalefetin de olumlu bulduğu, lise ve dengi okul mezunlarının alınmasını düzenleyen önerge, Tantan'ın önergesi üzerine işleme konmayınca, MHP'nin dolaylı olarak akademileri imam hatiplilere açma girişimi sonuçsuz kaldı. 
     Bunun üzerine MHP'lilerin bir bölümü oylamaya katılmayarak salondan çıkınca da, karar yeter sayısı bulunamadığından oylama ancak bugün yapılabildi. 
     
     
     







</TEXT>
</DOC>
