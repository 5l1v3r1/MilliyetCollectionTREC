<DOC>
<DOCNO> 23256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/ekonomi/eko00.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerjide garanti pazarlığı 
</HEADLINE>
<TEXT>

Başbakanlık’taki zirvede, Bakan Derviş’in sınırlandırdığı enerji projeleri garantilerinin proje bazında yeniden ele alınması benimsendi 
     HARUN GÜREK, ELÇİN ERGÜN Ankara 

     Yeni ekonomik programla birlikte Hazine’nin enerji projelerine verdiği garantiyi sınırlaması yeni bir tartışma yarattı. Garantilere yeni bir çözüm arayışı başlatılırken proje bazında değerlendirmeler başlıyor. 
     2002’ye kadar tamamlanması planlanan 29 proje de dahil bütün yap - işlet - devret, yap - işlet, işletme hakkı devri projelerine verilen garantilerin sadece Türkiye Elektrik Üretim ve İletim AŞ’nin alacağı enerjiyle sınırlandırılması Hazine Müsteşarlığı ile Enerji Bakanlığı arasında anlaşmazlığa neden oldu. 
     Anlaşmazlığa dün liderler el koydu. Başbakan Bülent Ecevit, Başbakan yardımcıları Devlet Bahçeli, Mesut Yılmaz, Hüsamettin Özkan ve Enerji Bakanı Zeki Çakan, dün öğlen saatlerinde Başbakanlık’ta bir araya geldi. Ardından toplantıya Devlet Bakanı Kemal Derviş de katıldı. 
     
Yılmaz karşı çıktı      Yılmaz ve Çakan, bu projelerden birçoğuyla imtiyaz sözleşmesinin imzalandığını, buna rağmen garantinin sınırlanmasının projelerden vazgeçilmesi sonucunu doğuracağını ve Türkiye’yi enerji açığıyla karşı karşıya bırakacağını söyledi. Derviş ise verilen sınırsız garantinin, kamu bankalarının ekonomiyi krize sürükleyen görev zararları gibi bir sonuç yaratacağını belirterek, Enerji Bakanlığı’nın garantileri gözden geçirmesinde ısrar etti. 
     Bunun üzerine proje bazında değerlendirme yapılması kararlaştırıldı. Enerji ve Hazine bürokratları bugün bir araya gelerek projeleri gözden geçirecek. 
     Toplantıda, Bayındır Holding’in içinde olduğu konsorsiyumun aldığı Yatağan, Kemerköy ve Yeniköy termik santrallarının işletme hakkı da görüşüldü. Bayındır, Romanya’daki bankası zor duruma düşünce bu projeleri 107 milyon dolara Vakıfbank’a devretmişti. Devirlerin olmaması halinde Vakıfbank’ın kayba uğrama olasılığı nedeniyle devir sürecinin hızlandırılması kararlaştırıldı. 
     



 EKONOMİ 

























</TEXT>
</DOC>
