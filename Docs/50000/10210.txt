<DOC>
<DOCNO> 10210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/yazar/sazak.html </URL>
<DATE> 2001/03/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İstanbul prizması 
</HEADLINE>
<TEXT>

     Kurban Bayramı'nı İstanbul'da geçirenler, tatilcilerin boşalttığı trafikten yararlanarak, "eski bayramlara özlemin ifadesi" eş dost ziyareti yapıyorlar. Ekonomik kriz sayesinde nicedir hal hatır sormaktan uzaklaşan aileler arasında bile "açık görüş" başladı. 
     Bayram vesilesiyle karşılaştığımız manzara şu oldu 
     "Öteki Türkiye" gerçeği İstanbul'da yer değiştirmiş. Varoşlar zaten yoksulluğun pençesinde olduğu için "pahalılık ve işsizlik" dünya döndükçe sürecek bir yazgı gibi algılanıyor. Açlık sınırında yaşayan bu insanların gelecekle ilgili umutları tükenmiş. Onları daha çok dini inançları ayakta tutuyor. 
     Hükümet yüzünden "kurbanlık" olan milyonlarca kişiyi de listeye eklemek gerekiyor. IMF patentli program, "orta sınıf"ı yok etti. İşsizlik medya dahil tüm sektörleri vurdu. Kapanan fabrikalar binlerce aileyi ekmeğinden etti. 
     Bayramda yüzler gülmüyor. 
     "Öteki Türkiye" denilince akla "en alttakiler" gelirdi, oysa kasım ve ocak sonundaki iki büyük kriz, reel sektörün büyüklerini de perişan etmiş. "Öteki İstanbul" denince artık "en üsttekiler"den de söz etmek gerekiyor. 
     Peki en üsttekiler "kriz"den nasıl korunuyor 
     İstanbul'da bayram ziyaretlerinde konuşulanlara kulak verince şunu gördük ki ekonomik krizle gelen sosyal travma bu insanları "spritüel" olmasa da, metafizik yönü ağır basan eğilimlere ve ABD'de yeniden harmanlanan Doğu felsefesine yönlendiriyor. 
     "Prizma grupları", "Kryon celseleri", "Reiki öğretisi" adı altında geliştirilen pozitif enerji turları, meditasyon seansları patlama yapmaya başlamış. 
     Yoga, aikido okullarına ilgi ÖSS kurslarından fazla. 
     İnsanlar ekonomik çöküntüye uğradıkça yeni keşiflere çıkıyor 
     "Bu sizin yaşamınızdır ve biz diyoruz ki sizin yaşamınız ölümden çok daha fazla önemlidir. Sonunda değil fakat şimdi. Ölüm son anlamına gelir. Reenkarnasyon fikrine inanıyor olsanız bile, sonraki yaşama doğmak nedir Önemli olan şimdi ne olduğu ve sizin şimdi yaşam yolunda bir değişim yapıp yapamayacağınızdır." 
     İstanbul'daki "prizma grupları"nda kimler yok ki Sanayi devlerinin ikinci kuşak temsilcileri, "Ne olacak memleketin hali diye sormaktan kendimizi unuttuk" diyen yöneticiler ve daha çok kadınlar, "alternatif yaşam" peşindeler. 
     En alttakilerin siyasal İslam'a sığınması gibi, "en üsttekiler" de Doğu felsefesine yöneliyor. 
     Ecevit sayesinde "Hint fakiri" olanlar sadeliği keşfedip sevgisiz bir dünyada, bilgeliğe doğru koşuyorlar. 
     İyi bayramlar efendim. 
     
     





Kişi ve sistem 


Oya Ünlü'nün yaklaşımı 


Sahte imza 


Cimbom'dan Türkiye'ye bayram hediyesi 


Dam Dersleri 


Kurban eziyeti 1 


Ekonomide 12 Mart beklentisi 


İstanbul prizması 


Son kurbanımız 


TL’ye geçemezsiniz 


Borda "kuru gürültü" 


</TEXT>
</DOC>
