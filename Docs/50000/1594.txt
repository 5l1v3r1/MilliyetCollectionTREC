<DOC>
<DOCNO> 1594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/guncel/agun.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanla giriş yok 
</HEADLINE>
<TEXT>

Marmara Üniversitesi İlahiyat Fakültesi’nde bir süredir uygulanmaya çalışılan türban yasağı, Prof. Beyaz’a saldırının ardından hızlandırıldı 
     SİBEL KAHRAMAN ŞEN, VEYSİ ŞAHİN İstanbul 

     Marmara Üniversitesi İlahiyat Fakültesi Dekanı Prof. Dr. Zekeriya Beyaz'ın bıçaklı saldırıya uğramasının ardından, okulda türban yasağının tam olarak uygulanabilmesi için yeni tedbirler alındı. Beyaz'ı ağır yaralayan birinci sınıf öğrencisi Halil Cihan'ın yasadışı İBDA - C örgütüyle bağlantısı olduğu ihtimali üzerinde duruluyor. 
     Bağlarbaşı'ndaki İlahiyat Fakültesi'ne dün sabah gelen kız öğrenciler, güvenlik görevlilerinin "Türbanla giremezsiniz" uyarısıyla karşılaştı. 
     
Giriş kapısına duyuru asıldı      Giriş kapısına asılan duyuruda da kararın 10 Ocak'tan itibaren uygulamaya konulduğu bildirildi. 
     Bunun üzerine küçük gruplar halinde bir süre bekleyen öğrenciler, okula girmeden sessizce dağıldılar. Erkek öğrenciler ise derslere girmeyerek, arkadaşlarına destek oldular. Öğrenciler, "Şu anda derslere girmiyoruz ancak final sınavlarına girmek zorundayız" dediler. Öğrencilerin türbansız olarak fakülteye alınmaları için bir süredir çalışma yapıldığı, ancak Beyaz'ın saldırıya uğramasının ardından kararın hızlandırıldığı iddia edildi. 
     
'Türbana kızdım bıçakladım'NİHAT ALTINTAŞ İstanbul 
     Marmara Üniversitesi İlahiyat Fakültesi Dekanı Prof. Dr. Zekeriya Beyaz'ı bıçaklayan Halil Cihan, "Türban yasağı yüzünden kızıp bıçakladım" dedi. Terörle Mücadele Şubesi'nde gözaltında tutulan Halil Cihan, sorgusunda, fakültedeki ilk toplantıda Prof. Beyaz'ın türban yasağına değinmesiyle tartışma yaşandığını kaydederek, şunları söyledi "Beyaz'ın öğleden sonraki toplantıda da yasağın uygulanacağını söylemesi üzerine, çok sinirlendim. Kürsüye koşarak yanımdaki bıçakla saldırdım. Gerekirse yine yaparım." 
     Olaydan sonra Cihan'ın kaçmasına yardımcı olan üç öğrenciden sonra aynı evde kaldığı beş arkadaşı da gözaltına alındı. Saldırının planlı olduğunu düşünen polis, arkasında yasadışı İBDA - C örgütünün olduğu olasılığı üzerinde duruyor. 
     


 GÜNCEL 
















</TEXT>
</DOC>
