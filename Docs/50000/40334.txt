<DOC>
<DOCNO> 40334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/ekonomi/eko01.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni teşhis Stagflasyon 
</HEADLINE>
<TEXT>

Ekonomide yaprak kıpırdamazken özel sektör imalat sanayii fiyat artışlarının yüzde 4.8 çıkması, Türk ekonomisi için durgunluk içinde enflasyon yorumuna neden oldu 
     EKONOMİ SERVİSİ 

     Birçok sektörde kapasite kullanım oranlarının yüzde 50’lerin altına gerilediği, ekonomide yaprak kıpırdamadığı bir dönemde, özel imalat sanayiinde fiyat artışlarının çekirdek enflasyon aylık bazda yüzde 4.8 gibi yüksek düzeyde çıkması, Türk ekonomisi için durgunluk içinde enflasyon stagflasyon yorumlarına neden oldu. 
     
     TEFE yüzde 3.5 
     Dün ağustos enflasyon rakamlarını açıklayan Devlet İstatistik Enstitüsü DİE , geçen ay toptan eşya fiyatlarının TEFE aylık yüzde 3.5, tüketici fiyatlarının TÜFE yüzde 2.9 arttığını bildirdi. Yıllık enflasyonu TEFE’de yüzde 69.6, TÜFE’de yüzde 57.5 olarak duyuran DİE’nin en dikkat çeken rakamı ise çekirdek enflasyon oldu. 
     
     Artışın kaynağı özel 
     Birçok sektörde işlerin iyi gitmediği bir dönemde çekirdek enflasyonun aylık yüzde 4.8 çıkmasını "beklenmedik bir oran" olarak yorumlayan uzmanlar, çekirdek enflasyondaki artışın, özel sektördeki fiyatları, dolayısıyla TEFE’yi yukarı çektiğini belirtti. 
     Çekirdek enflasyon yıllık bazda yüzde 74.4 çıkarken, devlet sektörünü de kapsayan toplam imalat sanayii fiyatları nda yıllık artış yüzde 77 oldu. 
     Çekirdek enflasyondaki artış toptan eşya fiyatlarını da yukarı çekti. DİE verilerine göre, ağustostaki yüzde 3.5’lik artışın 1,2’si devlet sektöründeki fiyat artışlarından, 2.3’ü de özel sektördeki fiyat artışlarından kaynaklandı. 
     Ana sektörler bazında değerlendirildiğinde, TEFE’nin yüzde 3.5 çıkmasında tarım sektörünün eksi 0.3, elektrik, gaz ve su sektörünün 0.3, imalat sanayiinin ise 3.5 puan etki yaptığı gözlendi. 
     Aynı değerlendirme oransal olarak yapıldığında imalat sanayii yüzde 4.9, elektrik, gaz ve su sektörü yüzde 6.9 oranında etkilerken, tarım, avcılık ve ormancılık sektörünün enflasyona etkisi eksi yüzde 1.6 oldu. 
     
     Konut fiyatları arttı 
     Aylık yüzde 2.9 çıkan TÜFE’yi en fazla etkileyen sektör konut oldu. DİE verilerine göre, yüzde 2.9’luk artışın "ana harcama grupları" itibarıyla dağılımında en fazla etkiyi ise 1 puanla konut sektörü yaptı. Bu sektörü 0.6 puanla eğitim izledi. 
     
     Antalya lider 
     İllere göre ise aylık bazda en fazla fiyat artışı yüzde 4 ile Antalya’da gerçekleşirken, bu ili yüzde 3.7 ile Diyarbakır izledi. Fiyatların en az arttığı il ise yüzde 1.5’le Eskişehir olduğu açıklandı. 
     İstanbul Ticaret Odası da ağustosta perakende fiyatların yüzde 1.2, toptan fiyatların yüzde 3.9 oranında yükseldiğini açıkladı. Odanın hazırladığı 1995 100 bazlı geçinme endeksine göre, yıllık ortalama artış perakende fiyatlarda yüzde 46.6, toptan fiyatlarda yüzde 47.6 oldu. 
     
Zam şampiyonu eğitim oldu      Okul dönemine hazırlıkların başladığı ağustosta zam şampiyonu eğitim harcamaları oldu. Tüketici enflasyonu içinde fiyatı en fazla artan hizmet ve ürünler listesinin başında yüzde 59.4 ile eğitim ile ilgili kurs ücretleri geldi. Bunu yüzde 53.2 ile spor müsabakalarına giriş ücreti, yüzde 44.1 ile özel lise ücreti, yüzde 19.5’le okul çantası izledi. 
     Fiyatları en fazla düşen ürünler ise giyim eşyası ve sebze - meyve oldu. Ağustosta fiyatı en çok düşen ürünler yüzde 41’le üzüm, yüzde 35.1’le kavun yüzde 27.8’le domates oldu. Giyimde ise erkek tişörtü yüzde 12.5, etek yüzde 9.8, takım elbise yüzde 7.6, tayyör yüzde 6.6 ucuzladı. 
     



 EKONOMİ 


















</TEXT>
</DOC>
