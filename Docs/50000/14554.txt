<DOC>
<DOCNO> 14554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/yazar/bila.html </URL>
<DATE> 2001/04/04/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Derviş sıkıntısı 
</HEADLINE>
<TEXT>

     Doların dün sabah saatlerinde tırmanışa geçmesi ve öğleden sonra adeta füze gibi fırlaması Başbakanlık koridorlarında da "ne oluyor" sorusuna yol açtı. 
     Sabah saatlerinde Başbakan Ecevit, Devlet Bakanı Kemal Derviş'le uzun bir görüşme yapmıştı. 
     Dolardaki yükselişin Derviş'i "endişeye" sevk etmediği ve Başbakan Ecevit'e de "bu dalgalanma iyidir, normaldir" yönünde görüş bildirdiği Başbakanlık çevrelerinde dile getiriliyor. 
     Derviş'in bu yoruma karşın, öğleden sonra dövizin hızla yükselmesi Başbakan Ecevit'i, Kemal Derviş'in de katıldığı bir liderler zirvesi yapmaya yöneltti. 
     Ekonominin yönetimini büyük ölçüde Derviş'e bırakan Ecevit, durumu anlamak, Derviş'ten ne olduğunu ve ne olacağını öğrenmek ve koalisyon ortaklarıyla birlikte bir değerlendirme yapmak istedi. 
     Başbakan Yardımcısı Hüsamettin Özkan, Ecevit'in isteği üzerine süratle liderleri ve Derviş'i toplantıya çağırdı. 
     Toplantı öncesi Başbakanlık koridorlarındaki soru, "dövize neden müdahale edilmiyor" biçimindeydi. 
     Bazı bakanların yaklaşımı Derviş'in doların yükselmesine özellikle müdahale etmediği, belirli bir düzeye ulaştıktan sonra bu müdahalenin yapılacağı yönündeydi. Bazı bakanlar ise IMF'nin Derviş'e ve Merkez Bankası'na baskı yaparak, "döviz satmayın, yoksa destek olmayız" mesajı verdiği ve dövizin yükseleceği yere kadar yükselmesini istediği şeklindeydi. 
     Başbakan Yardımcısı ve MHP lideri Devlet Bahçeli'nin "Derviş'in geç ve ağır kaldığı" yönündeki eleştirisi, bakanlar arasında giderek yaygınlaşan bir kanıya dönüşmek üzere... 
     Bunun göstergelerinden biri yine bakanlar düzeyinde dile getirilen "acil yasalar" konusu. Devlet Bakanı Derviş'in ABD'de "15 günde 15 yasa çıkarılmalı" diyerek 15 Mart tarihini işaret etmesine karşılık, Türkiye'ye döndükten sonra, yasa taslağı hazırlama çalışmalarında aceleci davranmamış olması. Derviş gelmeden zaman kazanmak için hazırlanmış olan "kamulaştırma" ve "doğalgaz yasa" taslakları önceki gün Meclis'e sevk edilecek aşamadayken, Derviş'in "incelemem gerekli" diyerek bu sevki durdurduğuna yine Başbakanlık koridorlarında dikkat çekiliyor. Yine Derviş'e bağlı kurumlarca hazırlanması gereken Bankalar Yasası, fonların kapatılmasına ilişkin yasa, Merkez Bankası Yasası'yla ilgili taslakların da Başbakanlığa teslim edilmediğine işaret ediliyor. 
     Bu gerekçeler sıralandıktan sonra, Derviş'e dönük olarak, "40 gün oldu ne taslaklar geliyor, ne program detaylandırılıyor" eleştirisi dillendirilmeye başlamış durumda... 
     Sonuç olarak bakanlar düzeyinde Derviş'e dönük, "ne yapacaksa bir an önce yapmaya başlasın" biçiminde bir serzenişin giderek yaygınlaşmakta olduğu söylenebilir. 
     
     





Gecikmeden... 


Günün olayı 


Derviş sıkıntısı 


17 yamalı lastik 


Ağzınızla kuş tutsanız bile... 


Makro Mikro Tarih 


Yeşil pasaport 


Kriz fırsat olabilir... 


Aşk aynaya yapıştırılmış sakız mıdır 


Yolunu değiştirmeyen adam 


Yolsuzluğun bürokrat ve siyasi ayağının anahtarı 1 


Demokratik sol kültür ve bedel 


Krizin ilacı sinema 


"Önce kelam vardı" 


Bankalar düzelmeden ekonomi düzelemeyecek 


İrticaya karşı bilişim 


</TEXT>
</DOC>
