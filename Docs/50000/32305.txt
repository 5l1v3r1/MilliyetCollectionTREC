<DOC>
<DOCNO> 32305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sondun15.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Focus dergisi "Türk turizmi rekora koşuyor" 
</HEADLINE>
<TEXT>

     Almanya'nın en fazla okunan haftalık siyasi dergilerinden Focus, Türkiye'nin bu yıl turizmde rekora koştuğunu yazdı. 
     Turizm sayfalarında Türkiye'ye geniş yer veren dergi, Türk turizmindeki olumlu göstergeleri anlattığı haberinde, ''Bal gibi tatl ı bilançolar'' başlığını kullandı. Dergi, bu yıl Türkiye'de ilk kez 3 milyondan fazla Alman turistin beklendiğini kaydetti. 
     Focus, Turizm Bakanı Erkan Mumcu'nun, Mart ayı ortalarında, Berlin'deki Uluslararası Turizm Borsası'nda, Türkiye'ye 12 milyon turist bekledikleri şeklindeki açıklamasını anımsatırken, Mumcu'nun Ankara'da yaptığı yeni bir açıklamada bu tahmini 13 milyona yükselttiğini ve turizmden yaklaşık 25 milyar mark gelir elde edileceğini vurguladığını yazdı. Focus, ''Erkan Mumcu bu yıl bir basın toplantısı daha düzenleyerek, yabancı turist sayısı tahminlerini daha da yukarı çıkarabilir'' diye yazdı. 
     Türkiye'nin, bu yaz sezonunun galibi olduğuna işaret eden dergi, Mumcu'nun, ''Misafirlerimizin yüzde 30'u Almanya'dan geliyor'' şeklindeki sözlerine yer verdi. Antalya ve civarındaki yabancı her iki turistten birinin Alman olduğuna dikkati çeken dergi, bölgeyi çok sayıda İngiliz ve Rus'un da ziyaret ettiğini belirtti. Dergi, Türkiye'deki büyük depremin ve terör olaylarının unutulduğunu belirtirken, merkezi Almanya'nın Essen kentinde bulunan Türkiye Araştırmalar Merkezi'nin TAM Direktörü Faruk Şen ve Öger Tours Yönetim Kurulu Başkanı Vural Öger'in, terörün bittiğine ilişkin sözlerine yer verdi. 
     Öger'in bu yılki turizm sezonunu ''olağanüstü'' olarak nitelendirdiğini belirten dergi, en büyük Alman seyahat şirketi olan TUI'nin de Türkiye'ye yönelik seferlerini yaklaşık yüzde 100 oranında artırdığına dikkat çekti. Dergi, Türkiye'nin yabancı turistler için ucuz bir tatil ülkesi olduğunu, Mayorka adasında tatil yapmak isteyenlerin bir kısmının da, bu planlarından vazgeçerek Türkiye'yi tercih ettiklerini ifade etti. Focus dergisi, sadece Almanya'da yaklaşık 6 milyon 500 bin kişinin mutlaka bir kez Türkiye'ye gitmeyi planladığını yazdı. 







</TEXT>
</DOC>
