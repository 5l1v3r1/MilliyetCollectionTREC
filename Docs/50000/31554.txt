<DOC>
<DOCNO> 31554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sontur07.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da özel radyo sayısı sınırlanıyor...Kaçaklara kilit... 
</HEADLINE>
<TEXT>

     Radyo Televizyon Üst Kurulu RTÜK , İstanbul'da son 7 ayda kaçak yayın yapan 26 radyo istasyonunun faaliyetini durdururken, 12'si hakkında da yasaları ihlal ettiği gerekçesiyle çeşitli cezalar verdi. 
     RTÜK İstanbul Bölge Müdürü Cengiz Karakaşoğlu, yaptığı açıklamada, 1994 yılından bu yana 260 televizyon ile 1200 radyonun yayın yapmak üzere RTÜK'e başvuruda bulunduğunu hatırlatarak,Türkiye'de yayın yapan televizyonlardan yüzde 10'u, radyolardan ise yüzde 12'sinin İstanbul'da faaliyet gösterdiğini söyledi. 
     Karakaşoğlu, halen ilde 16'sı ulusal, 9'u yerel, 1'i de bölgesel olmak üzere toplam 26 televizyon, 30'u ulusal, 62'i yerel ve 45'i de bölgesel olmak üzere toplam 137 radyonun yayın yaptığını bildirdi. 
     RTÜK Bölge Müdürlüğü'nün, yayın yapan radyolardan 100'ünü sürekli dinlediğini, 32'sinin de ayna anda kaydını yaptığını ifade eden Karakaşoğlu, kayıt sayısının 64'e çıkartılması için çalışmaların devam ettiğini belirtti. 
     Karakaşoğlu, frekans planlamasına göre, İstanbul'da sağlıklı yayın yapılabilmesi için toplam radyo istasyonu sayısının 39'u geçmemesi gerektiğini vurgulayarak, şöyle dedi 
     ''Frekans tahsisi ihalesi yapıldığında, radyo sayısı bu rakama düşecek. Mevcut spektrumda yayın bandında bu kadar radyonun dinleyicisine ulaşması için çok akıllı kullanılması lazım. Bu nedenle çok sıkı bir teknik denetim gerekli. Şu anda İstanbul'da ciddi bir yayın ihlali bulunmuyor. Mevcut spektrumda her gün ölçümler yapıyoruz. İstanbul'da yasal olmayan hiçbir yayına izin verilmeyecek. Yayın lisansı için başvuruların dışında kaçak yayın yapanlar tespit edilerek İstanbul Emniyet Müdürlüğü'ne bildiriliyor. Son 7 ayda bu şekilde kaçak yayın yapan 26 radyonun yayınını durdurduk. Bu da mevcut radyoların yüzde 21'ine tekabül ediyor. Böylece çok ciddi bir parasal kaçak da önlenmiş oldu.'' 
     
     
     






</TEXT>
</DOC>
