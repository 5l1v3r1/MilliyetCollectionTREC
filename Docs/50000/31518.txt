<DOC>
<DOCNO> 31518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/soneko15.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
El konulan bankalardan Tarişbank Danıştay'a gidiyor... 
</HEADLINE>
<TEXT>

     Tariş Genel Müdürü Ayhan Özer, Tarişbank'a sermaye artışı için tanına süre dolmadan el konulduğunu öne sürerek, ''Bu haksızlıktır'' dedi. 
     Tariş Genel Müdürü Özer, Tariş Pamuk Birliği Başkanı Mehmet Bakanoğlu, Tariş İncir Birliği Başkanı Ahmet Fevzi Aruman, Tariş Zeytin ve Zeytinyağı Birliği Başkanı Cahit Çetin, Tariş Üzüm Birliği Başkanı Ali Rıza Türker ve çok sayıda üretici ortağın da katıldığı ortak basın toplantısında, Tarişbank'ın Fon'a devredilmesini değerlendirdi. 
     Özer, Tarişbank'ın 88 yıllık onurlu geçmişe sahip olduğunu, Fon'a devredilmesi uygulamasını büyük üzüntü ve infialle karşıladıklarını söyledi. Özer, Tarişbank'ın kuruluşundan bu yana kooperatifçilik anlayışı içinde tarımsal üretime katkı sağladığını, Ege Bölgesi üreticilerinin hizmetinde ihtisas bankası olarak faaliyet sürdürdüğünü anlattı. 
     Özer, bankanın 1998 yılında 3 trilyon lira olan sermayesini arka arkaya yapılan sermaye artırımıyla tamamı ödenmiş 55 trilyon liraya yükseltildiğini belirterek, şöyle konuştu 
     ''BDDK talimatıyla, Tarişbank sermayesinin 20 trilyon lira daha artırılması konusunda, banka genel kurulunda karar alındı. Türk Ticaret Kanunu'nun 394. maddesi gereğince işlemler sürüyordu. Sermaye artışı için tanınan süre 11 Temmuz tarihinde, yani bugün bitiyordu. Oysa bu süre dolmadan Tarişbank Fon'a devredildi. Bu haksızlıktır.'' 
     Özer, BDDK'nın yasanın Tarişbank'a sermaye artışı için tanıdığı sürenin dolması beklenmeden Fon'a devredildiği gerekçesiyle Danıştay'a yürütmeyi iptal davası açacaklarını bildirdi. Tariş tüzel kişiliği olarak bankadan tek kuruş kredi kullanmadıklarını, birliklerin ve iştiraklerin mevduatlarının da bankada bulunduğunu ifade eden Özer, şöyle devam etti 
     ''Fon'a devredilen bankaların hepsi patron bankalarıdır ve kuruluş amaçları, bağlı şirkete veya şirketlere finansman sağlamaktır. Tarişbank ise bunlardan ayrıdır, bölge üreticisinin bir kesimin bankasıdır. Biz Tariş tüzel kişiliği olarak bankamızdan tek bir kuruş kredi kullanmadık, hiç bir kanun dışı işlem yapmadık. Tarişbank'ın sermaye artışı konusunda düne kadar çok yoğun çabalar harcadık ve belli bir yere geldik. Bugüne kadar Fon'a devredilen bir çok bankanın aksine Tarişbank'ın sahibi grup ve ortaklarına kullandırmış olduğu karşılıksız kredi veya dolaylı kaynak aktarılmamıştır.'' 
     Özer, Ege'nin 70'in üzerinde milletvekili olduğunu hatırlatarak, Tarişbank'a sahip çıkılması adına milletvekillerini göreve çağırdıklarını vurgulayarak, ''Tarişbank şu anda Türkiye'de bulunan en temiz bankadır. El konulmasında özkaynak yetersizliği nedendir, bu da yasal süre dolmadan yapılmıştır'' diye konuştu. 
     
     






</TEXT>
</DOC>
