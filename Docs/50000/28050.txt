<DOC>
<DOCNO> 28050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sondun21.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlardan Türkiye aleyhine yeni başvuru... 
</HEADLINE>
<TEXT>

     Andreas Georgiades adlı Kıbrıslı Rum,Atinalı avukatı Petros Milirakis aracılığıyla Avrupa İnsan Hakları Mahkemesi'ne AİHM Türkiye aleyhine dava başvurusu yaptı. 
     Georgiades, Türkiye aleyhine başvurusunda, KKTC'de ''miras yoluyla edindiği büyük çapta gayrımenkulü bulunduğunu, bu gayrımenkulleri kullanım hakkı tanınması ve 1974'ten bu yana gayrımenkulünü kullanamamasından doğan zararının tazmin edilmesi'' talebinde bulundu. 
     Georgides'in avukatı Petros Milirakis, ''Georgiades'in, Gazimağusa-Karpaz anayolu üzerinde Boğaz Monarga mevkiinde bulunan malının Türk ordusu tarafından kışla olarak kullanıldığını'' savundu. Simerini gazetesi ise ''Georgiades'in, Boğaz'daki malının Kıbrıs Türk Barış Kuvvetleri Komutanlığı tarafından askeri kamp olarak kullanıldığını, bu nedenle Türkiye aleyhindeki doğrudan başvurusunun Türkiye'yi esasla ve usul hukukuyla ilgili her türlü söylemden mahrum ettiğini'' öne sürdü. Politis gazetesi de haberi, ''Avrupa Mahkemesi'ne Yeni Başvuru. Titina'nın Kazanması, Yolu Açtı'' başlığıyla verdi ve Georgiades davasının, ''Kıbrıs Elenizmi'nin haklarının tanınması ve restorasyonu mücadelesinde'' Loizidu'dan sonra ikinci adım olduğunu yazdı. 







</TEXT>
</DOC>
