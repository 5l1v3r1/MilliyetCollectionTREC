<DOC>
<DOCNO> 19593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sontur14.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan'dan Derviş'e "En büyük şanssızlığınız bu hükümetle çalışmanız" 
</HEADLINE>
<TEXT>

     FP Genel Başkanı Recai Kutan, Devlet Bakanı Kemal Derviş tarafından açıklanan ekonomik programın içinde insan, üretim ve yatırım olmadığı görüşünü savunarak, ''Böyle programların başarılı olması için mutlaka milletin hem güvenine hem desteğine sahip olunması gerekir'' dedi. 
     Devlet Bakanı Derviş ile yaptığı görüşmenin ardından basın toplantısı düzenleyen Kutan, görüşmede Derviş'ten ekonomik program hakkında bilgi aldıklarını bildirdi. Kemal Derviş'in programı kendilerine açıkladığını anlatan Kutan, kendilerinin de bazı önemli hususlarda görüş ilettiklerini söyledi. 
     Ana muhalefet partisi olarak muhalefet anlayışları doğrultusunda ülke hayrına bir çalışma yaptıklarını, gözü kapalı her şeyi tenkit etme anlayışında olmadıklarını bildiren Kutan, sorumlu bir muhalefet anlayışı sergilediklerini kaydetti. 
     Kutan, Derviş'e ülkenin ve milletin içinde bulunduğu durumu izah ettiklerini belirterek, şöyle konuştu 
     ''Sayın Derviş'e sizin arkanızda gerçek anlamda bir siyasi irade yok, destek yok, belki de sizin en büyük şansızlığınız böyle bir hükümetle çalışmış olmanızdır. Çünkü ekonomiye bütünüyle sahip değilsiniz. Ekonomi, parça bölüşük durumdadır. Ancak bir bölümü sizin faaliyet alanınız içindedir. Bütün faaliyetlerin içinde olan Sayın Başbakandır. Ancak Sayın Başbakanın bu istikamette bir faaliyeti yok. 
     En önemli hususlardan biri bu. Böyle programların başarılı olması için mutlaka milletin hem güvenine hem desteğine sahip olunması gerekir. Şu anda milletin yüzde 99'u bu hükümete ve hazırlanan programa destek vermemektir. Bundan önce ortaya konulan ekonomik programlarda milletten fedakarlık istendi. Millet büyük ümitler için fedakarlık yaptı, ancak bu programların tamamı iflas etti. Bu programın içinde insanı yok, bu programın içinde memur, işçi, çiftçi, esnaf yok, bu programın içinde üretim, yatırım yok.'' 







</TEXT>
</DOC>
