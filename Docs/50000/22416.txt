<DOC>
<DOCNO> 22416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sonspo09.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de seks skandalı... Basketbolculara bin dolara hayat kadını... 
</HEADLINE>
<TEXT>

     ABD'nin Atlanta kentinde mafya bağlantılı striptiz kulübü davasıyla ilgili olarak mahkeme jürisine ifade veren New York Knicks takımının ünlü basketçisi John Starks, ''kulüp yetkililerinin kendisine ve takım arkadaşlarına kız bulduklarını'' söyledi. 
     Starks'ın Atlanta'daki Golden Club adlı striptiz kulübü yöneticilerinin mafya ilişkileriyle ilgili olarak açılan davada savcılıkla işbirliği yapmayı kabul ettiği ve ifadesini bu çerçevede verdiği belirtildi. Starks, ''kızların genelde kulüp yöneticisi Thomas Sicignano tarafından temin edildiğini'' belirtti. 
     Savcılık, kulübün ünlü sporculara bedava kız temin ettiğini ve kulübe gelen ünlülerin çekiciliğine kapılan öteki müşterilerden fahiş ücret alındığını saptadı. Resmi makamlar, bu paranın bir kısmının daha sonra New York'lu mafya ailesi Gambino'lara aktarıldığını da belirledi. 
     Starks, kulübü ilk kez 1995 yılında ziyaret ettiğini ve çok beğendiği 2 kızın daha sonra Sicignano tarafından kulüpteki özel bir odaya gönderildiğini ifadesinde belirtti. Aynı kişinin, bir yıl sonra kaldığı Ritz Carlton oteline de 3 kız gönderdiğini açıklayan Starks, ''Sicignano, Knicks basketçilerinin hangi otelde kaldıklarını her zaman bilirdi ve bizi aldırmak için limuzin gönderirdi'' diye konuştu. 
     Savcılık, Golden Club sahibi Steve Kaplan'ın, basketçilerle seks yapan kızların her birine biner dolar verdiğini de açıkladı. 
     Öte yandan, kulübün ilişkide olduğu mafya örgütünü yönettiği bildirilen John ''Junior'' Gotti'nin, konuşmama hakkını kullandığı ve ifade vermeden New York'ta tutuklu bulunduğu hapishaneye geri gönderildiği belirtildi. 







</TEXT>
</DOC>
