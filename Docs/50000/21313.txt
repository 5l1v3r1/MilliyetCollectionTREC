<DOC>
<DOCNO> 21313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/yasam/yas04.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Peker’in avukatı Türüt için silah çekti 
</HEADLINE>
<TEXT>

     İSTANBUL Milliyet 

     Karadenizli türkücü İsmail Türüt’ü yaralayan saldırganı durdurmak için Sedat Peker’in avukatı Ömer Yeşilyurt’un da tabancasını çektiği açıklandı. Yeşilyurt’un bu tavrı, "Türüt, Peker tarafından korunuyor" iddiasını gündeme getirdi. 
     Olay sırasında saldırganla 30 saniye göz göze geldiğini söyleyen Yeşilyurt, Türüt'ün arkadaşı ve komşusu olduğunu, olay gecesi eşiyle birlikte restorana gittiklerini söyledi. Saldırgan Tolga Bilgi’nin önce Türüt'ü öptüğünü, daha sonra kendisine gösterilen masaya oturduğunu anlatan Yeşilyurt, şöyle konuştu 
     
     'Silahım ateş almadı' 
     "Sonra dışarı çıktı. Bir süre sonra tekrar içeri girdi ve ateş etmeye başladı. Yıllardır polislerin davalarına bakıyorum ve sürekli koruma altındayım. Saldırının kendime yönelik olduğunu düşünerek, tabancamı çektim. Silahın açısı bulunduğum masaya doğruydu. Saldırganla göz göze geldik. İki kez tetiği çektim, tabancam ateş almadı. Tabancamın ateş almaması daha iyi oldu." 
     



 YAŞAM 






















</TEXT>
</DOC>
