<DOC>
<DOCNO> 28798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/ekonomi/eko07a.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa parasızlıktan kıvranıyor 
</HEADLINE>
<TEXT>

Dolara olan talep ve bugünkü Hazine ihalesi borsayı parasız bıraktı. 161 trilyonla son dört ayın en düşük işlem hacmi gerçekleşti 
     ORHAN TEKEOĞLU 

     FP’nin kapatılması sonrasında siyasette meydana gelecek olası yeni dengeler, bugünkü Hazine ihalesinde oluşacak faiz ile dolara olan önlenemez talep paranın borsaya gelmesini engelliyor. Borsa dün yüzde 2.83’lük kayba uğrarken, endeks 314 puanlık düşüşle 10.805’e indi. 
     
     İşlem hacmi daraldı 
     Borsa dün, son dönemin en düşük işlem hacimli günlerinden birini yaşadı. Her iki seansta toplam 161 trilyon lira 124 milyon dolar olan işlem hacmi, 28 Mart’tan bu yana geçen son üç ayın en düşük rakamına indi. 
     Borsanın kan kaybına uğradığı geçen yılda bile dolar bazında günlük ortalama işlem hacmi 740 milyon dolar, TL bazında da 452 trilyon lira olmuştu. Dünkü düşüşle birlikte hisse senetlerinin dolar bazında son beş aydaki düşüşü yüzde 51.74 olurken, 10 Ocak’ta 1.72 cent olan endeks dün 0.83 cente indi. 
     
     Yabancılar gelmeden 
     Borsaya yön veren yabancıların İMKB’ye gelmeden piyasanın toparlanamayacağı görüşünü savunan borsacılar, ancak onların da gelmesinin zaman alacağını belirttiler. Yerli yatırımcılar yabancıları, yabancılar da siyasi belirsizliğin ortadan kalkmasını ve reformları bekliyor. 
     Dolardaki talebin ay başından itibaren düşmesi ve bugünkü ihaleye beklenenin üstünde talep gelmesi halinde borsada küçük çapta da olsa alımların olması bekleniyor. Bugünkü Hazine ihalesinin ve çarşamba günü Telekom yönetiminin açıklanacak olmasının önemli belirsizlikleri ortadan kaldırması açısından piyasaları az da olsa rahatlatacağı tahmin ediliyor. 
     
Para gelmiyor borsa düşüyor Tarih Endeks İşlem H. 18 haziran 407.795 11.082 19 Haziran 302.045 10.794 20 Haziran 229.676 10.822 21 Haziran 265.044 10.982 22 Haziran 187.559 11.119 25 Haziran 161.002 10.805      
     



 EKONOMİ 


























</TEXT>
</DOC>
