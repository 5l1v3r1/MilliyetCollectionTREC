<DOC>
<DOCNO> 39267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sontur09.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'de hiçbir yere giremeyenler üzülmesin, ek yerleştirme var... 
</HEADLINE>
<TEXT>

     ÖSS'zede öğrenciler, ek yerleştirme ile üniversiteli olabilecek. 
     Bir programa yerleştirilen adaylar, ünivesitelere kayıtlarını 13-19 Eylül günlerinde yaptırabilecek. Yerleştirmelerden sonra boş kalan 26 bin 161 kontenjan ile kayıtlardan sonra boş kalan kontenjanlara ek yerleştirme yapılacak. 
     ÖSYM, fotoğraflı 2001 ÖSYS Sınav Sonuç belgelerini adayların adreslerine, adayların yerleşme ve kimlik bilgilerini içeren fotoğraflı yerleşen adaylar lisletelerini de üniversite rektörlüklerine postalamaya başladı. Adayların sonuç belgelerinde, adayların yerleştikleri yükseköğretim programı, puan türleri, kaçıncı tercihlerine yerleştikleri, bu programların kayıt adresleri ile kayıt takvimine ilişkin bilgiler yer alacak. 
     Başörtülü fotoğraf yasak 
     Ünversitelerin örgün programlarına yerleştirilen 282 bin 142, açıköğretim programlarına da 173 bin 771 aday yerleştirilirken, yerleştirilen adaylar 13-19 Eylül günlerinde kayıtlarını yaptırabilecek. Adaylar, ÖSYS sonuç belgesi, nüfus cüzdanın onaylı örneği, ikametgah belgesi, katkı payının ödendiğine ilişkin belge ve 12 fotoğrafla kayıtlarını yaptırabilecek. Kayıtlarda başörtülü fotoğraf kullanılamayacak. Fotoğrafların, "son altı ay içinde, önden, başı açık, adayı kolaylıkla tanıtabilecek şekilde çekilmiş olması" gerekecek. Açıköğretim Fakültesi'ne yerleştirilen adaylar, kayıtlar için Anadolu Üniversitesi Rektörlüğü'ne başvuracak. 
     İkinci şans 
     Ücretlerini dolara endeksleyen ve dolardaki dalgalanma ile birlikte ücretleri 4-8 milyar düzeyinden, 8-15 milyar düzeyine çıkan vakıf üniversitelerinin kontenjanlarının büyük bölümü boş kalırken, vakıf üniversiteleri ile devlet üniversitelerinde boş kalan kontenjanlara ek yerleştirme ile öğrenci alınacak. Yerleştirmelerin ardından devlet üniversitelerinde 8 bin 533, vakıf üniversitelerinde 6 bin 746, KKTC'de üniversitelerde 9 bin 659 ile yurtdışındaki üniversitelerde bin 493 olmak üzere toplam 26 bin 161 kontenjan boş kalırken, bu kontenjanlar ile kayıtlardan sonra boş kalacak kontenjanlar, binlerce öğrenciye ikinci bir şans olacak. 
     Ek yerleştirmelerde de devlet üniversitelerinden yüksek puan, vakıf üniversitelerine yerleştirmelerde ise ücreti ödeyecek ekonomik güce sahip olmak belirleyici olacak. 







</TEXT>
</DOC>
