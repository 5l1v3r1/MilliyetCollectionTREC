<DOC>
<DOCNO> 45653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/guncel/gun00.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Katil suçunu itiraf etti 
</HEADLINE>
<TEXT>

Usame Bin Ladin, El Cezire televizyonuna konuştu "11 Eylül saldırısının nedeni, ABD’nin İsrail’e verdiği destektir. Bundan böyle hiçbir Amerikalı kendini ülkesinde rahat hissedemeyecek" 
     DIŞ HABERLER SERVİSİ 

     ABD'deki saldırıların baş zanlısı Suudi terörist Usame Bin Ladin, harekattan hemen önce El -Cezire televizyonuna yaptığı açıklamada, ABD'nin İslam'a karşı savaş açtığını savundu ve 'cihad' çağrısında bulundu. 
     Ladin, "Amerika, terörizmle savaş adına İslam'a savaş açtı. Her Müslüman, dinini savunmalıdır. Yüce Allah adına yemin ederim ki, Amerikan halkı, biz topraklarımızda güvenlik içinde olduğumuzu hissedinceye kadar, Amerikan topraklarında güvenlik içinde olduğunu hissedemeyecek. Şimdi Amerikalılar'ın içi korkuyla doldu" dedi. 
     
'ABD kışkırtıyor'      Ladin şöyle konuştu "Irak'ta, Filistin'de, Lübnan'da birçok masum Müslüman'a acı çektirdiler. Irak'ta her gün masum çocuklar öldürülüyor. Amerika, İsrail'in yanında yer alıyor. Biz, hiç kimsenin bu suçlara karşı çıktığını duymadık. Ama şimdi bütün dünya, bu suçlulara karşı yapılan saldırılara ağlıyor." 
     Şimdi bütün dünyanın Afganistan'a operasyona destek vererek, "Kurbana karşı işlenecek cinayetlere destek verdiğini" savunan Ladin, ABD yönetiminin bütün askerlerini, teçhizatını topladığı gibi, Müslüman ülkeleri kendisine karşı kışkırtmaya çalıştığını söyledi. 
     
El Cezire, Beyaz Saray’ı kızdırdı      DIŞ HABERLER SERVİSİ 

     Beyaz Saray, ABD’nin Afganistan’a yönelik askeri operasyon yaptığı saatlerde Usame Bin Ladin’in konuşmasını ekrana getirerek İslam dünyasında ABD aleyhtarı bir hava yaratmakla suçladığı Katar’ın El Cezire televziyonuna ateş püskürdü. 
     Beyaz Saray sözcüsü Ari Fleischer, Cezire’nin yayını konusunda şunları söyledi "Taliban ve Usame Bin Ladin, gerçeklere aykırı bir sürü şey söyledi, söylüyor. Ancak tüm bu konuşmalar Başkan Bush’un niçin dünyayı terörizme karşı savaşmak ve özgürlüğün korku karşısında üstün gelmesini sağlamak amacıyla bir araya getirdiğini çok güzel izah ediyor" dedi. 
     
Yayın oyunu      Fleischer, Ladin’in El Cezire’de yayınlanan konuşmasının önceden çekildiğinin anlaşıldığını ancak Suudi terörist Ladin’in ABD askeri operasyonundan sonra konuşuyormuş havasını yaratmak için dün gece ekrana getirildiğine dikkat çekti. Beyaz Saray sözcüsü, "Operasyon gece başladı, ancak Ladin’in görüntüleri gündüz çekilmiş. Yaptıkları göz önüne alınırsa Ladin’in söylediklerinin hiç önemi yok. Adaletin yerine gelmesine çalışıyoruz" diye konuştu. 
     



 GÜNCEL 





















</TEXT>
</DOC>
