<DOC>
<DOCNO> 25364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/soneko05.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın ilk 3 ayında dış ticaret açığı yüzde 42 azaldı 
</HEADLINE>
<TEXT>

     Türkiye'nin cari işlemler dengesi bu yılın Ocak-Mart döneminde, 565 milyon dolar açık verdi. 
     Merkez Bankası Türkiye'nin bu yılın Ocak-Mart dönemine ilişkin ödemeler dengesi bilançosunu açıkladı. 
     Bilançoya göre, dış ticaret açığı 2001 yılının Ocak-Mart döneminde, bir önceki yıla göre, yüzde 42.2 oranında azalarak 2 milyar 187 milyon dolar oldu. 
     Türkiye'nin yılın ilk üç ayında dış ticaret açığında yaşanan gelişmelere neden olarak ihracat gelirlerinin yüzde 7.6, bavul ticaretinin yüzde 18.8 artmasına karşın, ithalat harcamalarının CIF yüzde 6.5 oranında azalması gösterildi. 
     Diğer taraftan, 2001 yılı Ocak-Mart döneminde, diğer mal ve hizmetler ile karşılıksız transferlerden elde edilen net gelirler yüzde 7.3 oranında artarak 1 milyar 622 milyon ABD Doları oldu. 
     Böylelikle, 2000 yılı Ocak-Mart döneminde 2 milyar 272 milyon dolar açık veren cari işlemler dengesi, 2001 yılının aynı döneminde 565 milyon dolar açık ile sonuçlandı. 






</TEXT>
</DOC>
