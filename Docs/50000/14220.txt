<DOC>
<DOCNO> 14220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/yazar/sazak.html </URL>
<DATE> 2001/04/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Hayalet santral 2 
</HEADLINE>
<TEXT>

     Finike'den Dalaman'a kaydırılan "hayalet santral" konusunda çevreci örgütler ayağa kalktı yat turizminin gözdesi Göcek koylarını da kirletecek projenin durdurulması için Akdeniz dostları eyleme geçtiler. 
     Bodrum'dan Saynur Gelendost, Greenpeace Akdeniz Ofisi'nden Melda Keskin aradılar. Ortaca'da düzenlenen Çevre Platformu toplantısından Göcek, Dalaman, Ortaca, Dalyan, Köyceğiz havzasındaki olası zararlara değinen bildiri çıktı ve yerel yöneticilerin de katılımıyla "mobil santral yapımına izin verilmemesi" görüşüne varıldı. 130 MG gücündaki fuel oil santralının turizmin yanı sıra, tarıma ve insan sağlığına yönelik risklerinin yöre halkına anlatılarak Muğla Valiliği'yle milletvekillerinin harekete geçirilmesi konusunda karar alındı. 
     Dalaman Belediyesi de, çevreci örgütler kadar duyarlı olursa alternatif enerji kaynakları bulunabilir. 
     Greenpeace'ten Melda Keskin'in verdiği ABD örneği ilginçti 
     "Bu projenin bir benzeri olan ve San Francisco Körfezi'nde kurulmak istenen 95 megavat gücündeki bir yüzer santral projesi ise Kaliforniya'da süregelen elektrik kesintilerine rağmen geçtiğimiz yaz halkın ve çevre gruplarının güçlü karşı çıkışı sonucu terk edilmişti. 
     Elektrik İdaresi, bu projeden vazgeçtiklerini açıkladıktan sonra yerine Kaliforniya'da yıl sonuna kalmadan eyalete temiz ve ekonomik enerji sağlayacak olan dünyanın en büyük rüzgar çiftlikleri kurulmasına karar verildi." 
     Yüzer - gezer santrallar Türkiye'nin gündemine Bakanlar Kurulu'nun 1998 yılındaki kararıyla girdi. 
     TEAŞ bilgi notu göndermiş. Ankara'daki yetkililer, özellikle yer seçimi konusunda katı gözükmüyor ve elektrik üretiminin Türk Çevre Mevzuatı'na göre denetleneceğini bildiriyor. Aykırılık tespit edilirse faaliyete izin verilmeyecekmiş 
     Ancak Enerji Bakanlığı'nın ve TEAŞ'ın bu konuda sicilinin "temiz" olduğu söylenemez. Yatağan ve Gökova termik santralları yapılırken başlangıçta şart koşulmayan desülfürizasyon tesislerinin eksikliği nedeniyle asit yağmuruna dönüşen baca gazları insanları zehirlemekle kalmadı, çevreye de büyük zarar verdi. 
     Doğan Öner adlı okurumuz, Dalaman Belediye Başkanı'nın "Bu termik santral değil, fuel oil ile çalışacak" beyanının gerçeği yansıtmadığını, daha az da olsa kükürt muhtevası ve külü nedeniyle mobil santralın da çevreye zarar verebileceği uyarısını yapıyor. 
     ÇED raporu olmaksızın, santral kurmak cinayet olur. 
     Dalaman Belediye Başkanı Şevket Durmuş'un Akdeniz dostlarının bu duyarlılığını dikkate alacağına inanıyoruz. 
     Hayalet santral Göcek çevresinden uzaklaştırılmalıdır. 
     
     





İstatistik tarihi 


'Uzlaşalım uzlaşmasına...' 


Niye affetsin 


Amerika Avrupa'dan koparken... 


Bankamatik robotlar 


Olimpiyat münafığı 


Hayalet santral 2 


Ya, 50 dolarlar nenin nesi 


Ya dış destek zamanında gelmezse 


Biz şap’a şerbetliyiz 


</TEXT>
</DOC>
