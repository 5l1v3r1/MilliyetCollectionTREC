<DOC>
<DOCNO> 20407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sontur25.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Günü Panelinde sloganlarla korsan gösteri yapıldı 
</HEADLINE>
<TEXT>

     AB Derneği ve Avrupa Toplulukları Araştırma ve Uygulama Merkezi'nin ATAUM , 9 Mayıs Avrupa Günü dolayısıyla düzenlediği ''9 Mayıs Avrupa Günü ve Türkiye-AB İlişkileri'' konulu panelin açılış konuşmaları sırasında olay çıktı. 
     AB Genel Sekreteri Büyükelçi Volkan Vural'ın konuşması esnasında salonda pankart açan bir grup öğrenci, protesto gösterisinde bulundu. Kendilerini ''Öncü Gençlik'' olarak adlandıran üç kişilik grup, Vural'ın konuşmasını yarıda keserek sloganlar attı. 
     ABD ve AB karşıtı pankart da taşıyan gençlerin slogan attıkları sırada Vural, konuşmasını keserek onları dinlerken, salon görevlileri gençleri dışarı çıkarttılar. Üç kişilik grup, polisler tarafından gözaltına alındı. 
     Bu arada ATAUM'un da içinde bulunduğu Siyasal Bilgiler Fakültesi Cebeci Kampüsü'nde 25 kişilik bir grup, içerideki protestoculara bina dışında destek verdi. 
     Büyükelçi Vural, protestocuların çıkmasından sonra, bu tür olayların demokrasilerde normal olduğunu söyleyerek, ''Zaten Ulusal Program'da da bunlar öngörülüyor'' diye konuştu. Almanya'nın Ankara Büyükelçisi Rudolf Schmidt de paneli terk ederken sorular üzerine, bu tür gösterilerin düşünce özgürlüğünün bir örneği olduğunu belirterek, demokratik ülkelerde bu tür olayların normal olduğunu kaydetti. 
     
     







</TEXT>
</DOC>
