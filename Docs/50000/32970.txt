<DOC>
<DOCNO> 32970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/siyaset/siy06.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban raporcusu doktora yeni soruşturma 
</HEADLINE>
<TEXT>

İçel'de memurlara "türban takabilir" raporu veren iki doktor hakkında üç yıl sonra yeniden soruşturma açıldı 
     MERSİN DHA 

     İçel'in Bozyazı ilçesinde türbanlı kadın memurlara sağlık raporu vererek türbanla göreve devam etmelerini sağlayan Dr. Abdurrahman Sevgili, Dr. Lütfi Yalçın ve Dr. Bahadırhan Karakoç hakkında 3 yıl sonra yeniden soruşturma başlatıldı. Dönemin İl Sağlık Müdür Yardımcısı Dr. Tansel Turan da yanlış rapor düzenlediği iddiasıyla soruşturma kapsamına alındı. 
     Valilik, türban raporcusu doktorlar hakkındaki yayınlar üzerine yeniden soruşturma başlatırken, İçel Vali Yardımcısı Ruhi Paker, kamu kuruluşlarında çalışan kadın görevlilere "Türban takabilir" raporu verilmesi konusunda 3 yıl önce Sağlık Bakanlığı’nın yanı sıra, Milli Eğitim Müdürlüğü’nün de suç duyurusunda bulunduğunu, bunun üzerine de 3 Aralık 1998'de İl Sağlık Müdür Yardımcısı Dr. Tansel Turan'ın soruşturmaya muhakkik olarak görevlendirildiğini hatırlattı. 
     İnceleme sonuçlarını değerlendiren Paker, Bozyazı Merkez 1 No’lu Sağlık Ocağı'nın doktorları Sevgili, Yalçın ve Karakoç'un, "yanlış muhakkik raporu" nedeniyle cezalandırılmadığının ortaya çıktığını söyledi. 
     Paker şunları söyledi 
     "Turan, yanlış mütalaa beyan ederek raporların, fene ve usule uygun olduğunu bildirmiş. Doktorlar hakkında bu nedenle işlem yapılmadığını gördük. Müfettiş de bu raporla yanılgıya düşüp, 3 doktor hakkında soruşturmaya gerek olmadığını belirtmiş. İşin özü, türban konusunda verilen raporlar fene ve usule uygun değil. Bu nedenle yeni bir soruşturma başlattık." 



 SİYASET 

















</TEXT>
</DOC>
