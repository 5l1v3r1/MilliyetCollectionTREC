<DOC>
<DOCNO> 4106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sontur17.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa Emniyet Müdürlüğü suikastte kullanıldığı iddia edilen otomobil hakkında soruşturma başlattı 
</HEADLINE>
<TEXT>

     Bursa Emniyet Müdürlüğü, Diyarbakır Emniyet Müdürü Gaffar Okkan’a düzenlenen hain saldırıda kullanıldığı iddia edilen Bursa plakalı otomobil hakkında ön soruşturma başlattı. 
     Emniyet Müdürü Aydın Genç, saldırıda kullanıldığı iddia edilen 16 YT 375 plakalı aracın araştırılması konusunda Diyarbakır Emniyet Müdürlüğü’nden kendilerine bir yazı ulaşmadığını, ancak gazetelerde yer alan haberler üzerine ön soruşturma başlattıklarını bildirdi. 
     Soruşturmada, 16 YT 375 plakalı bordo renkli Ford marka otomobilin "Almanya’da işçi olarak çalışan Nazmi Kaplan’a ait olduğunu" belirlediklerini kaydeden Genç, şunları söyledi 
     "Nazmi Kaplan’a telefonla ulaştık ve arabası hakkında bilgi aldık. Kaplan, aracını bir kişiye kiralamış ve uzun bir süre ne kira parası alabilmiş ne de aracını. Bu kişi hakkında da şikayetçi olduğunu söyledi bize." 
     Aydın Genç, soruşturmada, aracı kiralayan ve adını açıklamak istemedikleri kişinin, daha önceki olayları nedeniyle dolandırıcılık suçundan arandığını sözlerine ekledi. 
     




</TEXT>
</DOC>
