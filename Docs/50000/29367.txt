<DOC>
<DOCNO> 29367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/dunya/dun01.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'ye eşit haklar verlmeli' 
</HEADLINE>
<TEXT>

     NESLİHAN CUYAR İstanbul 

     Türkiye'nin NATO Daimi Temsilcisi Büyükelçi Onur Öymen, Türkiye'nin, Avrupa Birliği AB güvenliğinin önemli bir unsuru olduğunu belirterek, "Türkiye'ye, Avrupa güvenliğinde eşit haklar verilmeli" dedi. 
     Arı Hareketi, New Atlantik Initiative, Fredrich Naumann Vakfı ile Türkiye-İsveç İşbirliği Merkezi'nin katkılarıyla The Marmara Oteli'nde düzenlenen "21. Yüzyıl Avrupası'nda Güvenlik ve İşbirliği" konferansı başladı. 
     Konferansın, "NATO AB İlişkileri ve Avrupa'nın Güvenlik ve Savunmasının Geleceği" konulu oturumunda konuşan Büyükelçi Öymen, "AB'nin NATO kaynaklarına ulaşmasının Türkiye tarafından engellendiği" şeklindeki iddianın doğru olmadığını vurgulayarak, Türkiye'nin, daima AB ve NATO arasındaki işbirliğinin artmasını desteklediğini kaydetti. 
     Öymen, Avrupa Güvenlik ve Savunma Kimliği'nde AGSK Türkiye'ye önerilenin, danışmanlar masasında bir sandalye olduğunu anlatarak, "Bu yeterli değildir. Türkiye her zaman sadık bir müttefik olmuştur. Avrupa güvenliğine katkıda bulunmuştur. Kimse, Türkiye'nin bir AB harekatına katılımını bloke etmenin mantıklı olduğunu söyleyemez. Güvenliğimiz konusunda kimse bizden feragat etmemizi isteyemez" şeklinde konuştu. 
     ABD'nin Stratejik ve Uluslararası Araştırmalar Merkezi Uzmanı Anthony Blinken de, Avrupa Güvenlik ve Savunma Kimliği'nde AGSK önemli olanın "yük paylaşımı" olduğunu belirterek, Avrupa'nın, NATO operasyonlarına katkı vermekten kaçındığını ileri sürdü. 



 DÜNYA 










</TEXT>
</DOC>
