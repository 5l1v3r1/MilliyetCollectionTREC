<DOC>
<DOCNO> 32873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/soneko15.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Oral "Program titizlikle uygulanacak" 
</HEADLINE>
<TEXT>

     Maliye Bakanı Sümer Oral, ekonomik programın titizlikle ve kararlılıkla uygulanacağını vurgularken, ''bu tür programlar, milletin desteği olmadan sonuç vermez'' dedi. Yapımı tamamlanan Defterdarlık binasının açılış törenine katılmak üzere Malatya'ya gelen Maliye Bakanı Oral'ı Erhaç Havaalanı'nda Vali Mustafa Yıldırım, İnönü Üniversitesi Rektörü Prof.Dr. Fatih Hilmioğlu ile diğer yetkililer karşıladı. Buradan Valiliğe geçen Bakan Oral, Vail Yıldırım'dan ilin sorunları hakkında bilgi aldı. 
     Bakan Oral burada yaptığı açıklamada, bütçenin yüzde 45'inin faize gittiğini, böyle bir kamu maliyesi yapısının hiçbir gelişmiş ülkede söz konusu olmadığını bildirdi. 
     Geçmişte, 1975-1976 yıllarında bütün vergilerin yüzde 2'sinin faiz harcamasına gittiğini, buna karşılık 2000 yılında vergi gelirlerinin yüzde 78'nin faize verilir hale geldiğini, 2001 yılında vergi gelirlerinin yüzde 52'sinin faize gidecek şekilde hazırlandığını anlatan Bakan Oral, şöyle dedi 
     ''Ancak, Şubat krizi faizlerin dengesini bozdu. Bunu tekrar düzeltmek durumundayız. Bunlar düzeltilmeyecek şeyler değil. Ama ciddi şekilde programlarla, kararlı şekilde yürüyerek bunu çözeceğiz. Bunu çözmeden temel yatırımlara, eğitime, sağlığa daha fazla kaynak ayırmak çok zor olur. Şimdi bütün ülke olarak uğraşımız kamu maliyesini sağlıklı hale getirmek. Faizi azaltmak. Ondan sonra ordan sağlayacağımız kaynaklarla ülkenin kalkınmasını sağlamak.'' 
     
     Program kararlılıkla uygulanacak 
     Bakan Oral, hükümeti oluşturan partilerin liderlerinin dün Ankara'da bir toplantı yaptığını ve o toplantıda programın yeniden görüşüldüğünü anlatırken, ''proram titizlikle ve kararlılıkla uygulanacaktır. Bu tür programlar milettin desteği olmadan sonuç vermez'' dedi. 
     Kamu maliyesinde, bütçe dengelerinde hedeflere fevkalade uygun bir çizgi elde ettiklerini, bunun aşağı yukarı 2000 yılının başından beri böyle olduğunu anlatan Oral, vergi gelirlerinin, halen hedef olarak koydukları rakamın çok üzerinde bulunduğunu kaydetti. Bütçe harcamalarında, faiz dışındaki bölümde tamamen hedefe uyduklarını ve programı sabırla uygulayacaklarını bildiren Oral, konuşmasını şöyle sürdürdü 
     ''Türkiye'deki faiz yükünü azaltacak en önemli mekanizma olan faiz dışı bütçe fazlasında da, hedefin çok üzerindeyiz. Bu programı tüm milletle birlikte, el birliğiyle, dayanışmayla götürmemiz lazım. Bu programı uygulamadığınız zaman bugünkü sıkıntıların hali düşünülemez. Bugün toplumuzun çeşitli kesimlerinin büyük sıkıntı içersinde olduğu büyük bir gerçek. Ama programı uygulamadığınızda bugünden çok daha büyük sıkıntılarla karşılaşacağımızdan hiç teredüt yok.'' 
     Bu programın, sadece ekonomik sorunları çözmeye hedefleyen bir program olmadığına da işaret eden Oral, ''ayrıca yapısal değişiklikleri gerçekleştirip, çağdaş, 21. asrın bilim, teknoloji, çağının bir ülkesi Türkiye'yi meydana getirebilecek bir programdır. İnşallah sonuçlarını da alacağız. Hiçbir şey kolay değil. Her sonuç bir nedene, zahmete dayanır'' dedi. 







</TEXT>
</DOC>
