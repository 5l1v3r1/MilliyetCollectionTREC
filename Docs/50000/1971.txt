<DOC>
<DOCNO> 1971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/siyaset/siy03.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Adnan Hocacı Erbakan 
</HEADLINE>
<TEXT>

Adnan Oktar’ın Harun Yahya’ takma adıyla yazdıkları Erbakan’ın başucu’ kitapları oldu. Hoca iftarlarda kitaplardan alıntı yapıyor 
     ANKARA ANKA 

     Umre dönüşü iftar yemeklerinde bir araya geldiği FP’lilere seslenirken parti içi sorunlara girmekten kaçınan Necmettin Erbakan, "Adnan Hoca" olarak bilinen Adnan Oktar’ın "Harun Yahya" takma adıyla yazdığı kitaplarını ders gibi anlatmaya başladı. 
     Erbakan, Yahya’nın kitaplarından anlatımlara ilk olarak Umre dönüşü evine davet ettiği ve parti yöneticilerinin de aralarında olduğu bir grup FP’liye yaptığı konuşmada yer verdi. 
     Erbakan burada Harun Yahya’nın "Evrim Aldatmacası" ve "Gizli Dünya İmparatorluğu" kitaplarından alınmış bölümleri anlattı. Erbakan’ın konuşma ve sohbetlerinde Yahya’nın kaleminden çıkan ve özellikle materyalizmle evrim teorisinin çürütülmesini amaçlayan ifadelerin tıpatıp aynılarını kullanması dikkat çekti. 
     Erbakan, Harun Yahya’nın, "Terörün Perde Arkası" ve "Yahudilik ve Masonluk" kitaplarından özetler halinde anlatımlarını daha sonraki FP’ye yakın sivil kuruluşlara verdiği iftar yemeklerinde de sürdürdü. Son olarak Büyükşehir Belediyesi’ne ait ASKİ sosyal Tesisleri’nde verdiği iftar yemeğinde FP’li milletvekillerine hitap eden Erbakan, Yahya’nın kitabından NASA’daki uzay araştırmalarında Kuran’dan nasıl yararlanıldığı, büyük güçlerin İslam dünyası üzerindeki oyunları gibi konuları ayrıntılı olarak ele aldı. 
     "Çete kurarak şantaj yaptığı" iddiasıyla tutuksuz olarak yargılanan Adnan Hoca’nın "Harun Yahya" takma adıyla yazdığı kitapları tahliyesinin ardından ücretsiz olarak dağıtılmaya başlandı. Adnan Hoca’nın Erbakan ile yakınlığının çok eskilere dayandığı iddia edilmiş, yargılaması sırasında da başta Genel Başkan Recai Kutan ve Oğuzhan Asiltürk olmak üzere FP yetkililerinin özel ilgisini görmüştü. 
     


 SİYASET 
























</TEXT>
</DOC>
