<DOC>
<DOCNO> 18284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/siyaset/asiy.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'DERVİŞ'in Solu'na sabah ola, hayrola 
</HEADLINE>
<TEXT>

Devlet Bakanı Derviş'in "Umudum orta sol bir ittifakta yatıyor sözleri Türk sosyal demokratlarında yankı yarattı 
     GÜNSELİ ÖNAL, HELİN ÖZMEN Ankara 

     Devlet Bakanı Kemal Derviş'in, "Liberal sosyal demokrat bir insanım. Bülent Ecevit'e de bağlılık hissediyorum. Bu yüzden Ecevit'in partisi dünya görüşü olarak bana en yakını. Ancak gelecek için umudum orta sol bir ittifakta yatıyor" sözleri, DSP ve CHP'den farklı tepkiler aldı. 
     Türkiye ekonomisini düze çıkarmak için kabinedeki çalışmalarıyla dikkat çeken ve kamuoyunun yoğun ilgisiyle karşılaşan Derviş, kendisine "Geleceğin Başbakanı olarak görünüyorsunuz" diyen Alman Die Zeit gazetesindeki demeciyle Türk solunda yankı yarattı. Ortanın sağında birleşme gerektiğini ifade eden Derviş'in "Solda yapılanma" söylemiyse CHP ile DSP'yi karşı karşıya getirdi. 
     DSP'li milletvekilleri, Derviş'in sözlerini şöyle yorumladı 
     Perihan Yılmaz İyi söylemiş. Sosyal devleti savunuyor. Tükiye'nin geleceği nokta da o. DSP'yi işaret ediyor. 
     Tahsin Boray Baycık Aklı selim olan herkes DSP'ye gider. Yıllarca Sayın Genel Başkan ile çalışmış, onun kültürünü almış bir kişi olarak başka nereye gidecek CHP'deki, DSP'ye yakın insanlara da çağrı yapıyor. 
     Burhan Bıçakçıoğlu DSP de ortanın solunda. Yani DSP demek istemiş. Ortanın solundaki herkes DSP'de toplanıyor. 
     Zafer Güler Biz zaten ortanın solundayız. Bize gelsin. DSP - CHP ittifak yapamayacağına göre, toparlanma DSP'de olur. CHP ile belki, ama Baykal ile ittifak mümkün değil. 
     Sancar Sayın Karışık bir bilmece, çözemedim. 
     Oğuz Aygün İttifak cümlesi hariç beyanına katılıyorum. İttifak cümlesini kasıtlı söylediğini veya herhangi bir hedefi işaret ettiğini zannetmiyorum. Bazen cümlelerin arasında yadırganacak ifadeler olabilir. 
     Hasan Fehmi Konyalı İyi yetişmiş bir teknisyen ve sosyal demokrat bir insan. Ama şu aşamada sosyal demokrat birliğin ne şekilde sağlanacağını her halde en iyi Derviş tespit etmiştir. Sabah ola, hayrola. 
     
     Gökhan Çapoğlu Eski DSP Ankara Milletvekili Liberal soldan piyasa ekonomisini uygulamak ve güçlü sosyal devlet yapısı anlaşılır. Türkiye'de "orta sol ittifak"tan daha öte bir şey var. Derviş, Türkiye'de radikal merkez harekete ihtiyaç bulunduğunu söylüyor. 
     Murat Karayalçın CHP eski Genel Başkanı Sosyal demokrasinin tanımında bir standart yok. Dileyen dilediğini söyleyebilir. Türkiye'de sol partilerin birleşmesi hem olanaklı hem gerekli. Ama birleşmeyi tek parti çatısı altında düşünmemek gerekir. Bunun yerine ittifak yapılabilir. 
     İnal Batu CHP Genel Başkan Yardımcısı Türkiye'de sol nedir, tanımını yapmak lazım. Derviş, "sosyal demokratım, bana en yakın parti DSP'dir" diyor. DSP kurulduğu günden beri kendisini sosyal demokrat olarak tanımlamamıştır. Derviş'in kendini, liberal sosyal demokrat olarak tanımlamasını da anlayamıyorum. 
     Eşref Erdem CHP Genel Başkan Yardımcısı Derviş belirli bir siyasi çizgiyi hedef alarak mı konuşuyor, belli değil. CHP Türkiye'deki gerçek sosyal demokrat tek partidir. Derviş, "liberal sosyal demokrasi"den neyi kastediyor, anlamadım. 
     Cevdet Selvi CHP Genel Başkan Yardımcısı Solun tüm dünyada belli ilkeleri, değerleri vardır. Ama Derviş gibi herkes kendi anlayışına uygun değerlendirmeler yapmıyor. Derviş, "halk yeni yüz istiyor" diyor. Bu istek yeni değil ki. Tansu Çiller, Mesut Yılmaz da yeni yüzlerdi. 
     Celal Doğan CHP'li Gaziantep Büyükşehir Belediye Başkanı Türkiye'nin sosyal demokrat iktidara ihtiyacı olduğu tespiti doğru. Solda bir hastalık var. Liderler kerameti kendinden menkul sayıyor. Zaten Türkiye'de solun parçalanması asıl bu nedenledir. Sol liderlerin çoğu şeyh anlayışına sahip. 
     



 SİYASET 



















</TEXT>
</DOC>
