<DOC>
<DOCNO> 34596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sontur04.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'deki orman yangını kontrol altına alındı... 
</HEADLINE>
<TEXT>

     İzmir'in Karşıyaka İlçesi Yamanlar Köyü Karagöl mevkiinde çıkan orman yangını tamamen kontrol altına alındı. 
     Yangın bölgesinde incelemelerde bulunan İzmir Valisi Alaaddin Yüksel, gazetecilere yaptığı açıklamada, alınan her türlü etkili tedbire rağmen sorumsuz insanların davranışlarının orman yangınına neden olduğunu belirtti. Vali Yüksel, şöyle konuştu 
     ''İzmir'de aldığımız tüm etkili tedbirlere rağmen maalesef bir süredir yangınlar çıkıyor. İnsan ihmali, bu yangınlarda söz konusu. İnsafsız, izansız ve de sorumsuz vatandaşların davranışları yangınlara neden olmaktadır. Yangın kontrol altına alınmıştır. Soğutma çalışmaları bazı yerlerde sürüyor. Çok etkili müdahalelere rağmen, maalesef 35 hektarlık alan yandı.'' 
     Vali Yüksel, yangının çıkma nedeninin henüz belirlenemediğini kaydederek, ''Yangına çoban ateşinin neden olduğu düşünülüyor. Yangında insan ihmali olduğu kesin'' dedi. 
     Yangın söndürme çalışmalarına, Orman Bölge Müdürlüğü'nün 250 kişiden oluşan 13 yer ekibi, 8 dozer, 12 arazöz, 2 helikopter, 6 uçak ve yöre köylerden gelen 100 kadar vatandaşın katıldığı bildirildi. 
     
     






</TEXT>
</DOC>
