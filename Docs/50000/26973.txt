<DOC>
<DOCNO> 26973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/spor/yguv.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardelen çiçekleri 
</HEADLINE>
<TEXT>

     Ters Köşe ERCAN GÜVEN 

     Burunları cama yapışık, ikibin metre aşağıdaki masum görünüşlü bozkırın gizli tehlikelerini tarıyordu çifter Kaleşnikof’lu korumalar. 
     Bir silah parlaması, bir roket izi ya da izini saklamaya çalışan militan grupların peşindeydiler. Her yerleşim bölgesinin üzerinde, "teslim ol" broşürlerini bırakıyorlardı pervanenin rüzg rına... 
     Kasrık Geçidi terör ögütünün kontrolunda olduğu için, Olağanüstü Hal Bölge Valisi Ünal Erkan ile birlikte, bir Scorsky’nin demirden midesinde Şırnak’a uçuyorduk. 
     1995 yılının zehir gibi bir Şubat gününde Şırnak’ı ilk kez gökyüzünden gördüm... Ve helikopterin konduğu pistten sedyelerle hastaneye koşturulan genç bedenlerin kan izlerini... 
     Namaz Dağı’nın eteklerini, doğal surlar olarak kullanan bir ortaçağ şatosu gibiydi kent. 
     Her şey gri renkteydi... Herkes sağırdı sanki. Ya da, tank gıcırtılarını, pervane tarakalarını, top ve mermi cayırtılarını duymazdan geliyorlardı. 
     O zamanlar Şırnak’ta "en büyük spor yaşamaktı"... 
     Şampiyonluk ödülü, nefes almak olan... 
     
     Beş yıl sonra, kiralık bir arabayla Cizre’den Şırnak’a doğru ilerlerken, inadıma Kasrık’ta mola verip dere kenarında piknik yaptım. 
     "Lanet" geride kalmış, mucizeye gebe umutların peşinden gidiyordum çünkü... 
     Muharrem Okuyucu adında bir basketbol delisi Batman’dan Şırnak’a gitmiş, orada geçici antrenör kadrosu edinmiş... İlkokul çağındaki çocukların kanına basketbol sevgisi enjekte etmişti. 
     Ama sevgiden başka bir şeyleri yoktu. Dımdızlaktılar... 
     Cengiz Malgır’ın fotoğrafları sinir bozacak kadar gerçekti... 
     Röportajın buruk umudunu, çaresiz hevesini, acı ve içtenliğini kavramıştı okuyanlar. Oysa gördüklerimin ve hissettiklerimin ancak onda birini yazabilmiştim. 
     Yardımsevenler Derneği’nden, Güngören’deki çorap fabrikatörüne, TMOK Kadın gönüllülerinden, Laleli’deki kebapçılara kadar, herkes yardımına koşmaya niyetlendi Şırnak’taki yalınayak basketbolcu çocukların... 
     Ve yaptılar... 
     
     Ama Ankara’daki Aykan Koleji’nin jesti, "yardım" kavramının çok ötelerindeydi. 
     Hiçbiri, hali vakti yerinde ailelerinin cüzdanlarına güvenmedi kolejli gençlerin. Kermesler düzenlediler, standlar kurdular. Genel Kurmay’dan destek aldılar. Hatta, o günlerde Yunanistan ile politik bir gerginlik yaşanmasaydı, Yunan Büyükelçisi’ni Şırnaklı sporcular yararına balo vermeye bile ikna etmişlerdi. 
     Evet... Gerçek anlamda emek verdiler ve Şırnak’taki yaşıtlarına topladıkları armağanları yine bir kış günü, kar lapa lapa yağarken, gece yarısı ulaştırabildiler. 
     Ben yine oradaydım... 
     Askeri uçak Diyarbakır’a zorlukla inmiş, helikopter kalkmamış, ama onlar otobüs kiralayıp saatlerce kendilerini bekleyen arkadaşlarına söz verdikleri gün yetişmişlerdi. 
     Getirdikleri, forma, ayakkabı, top, pota, bilgisayar değil de, "Alaaddin’in sihirli lambasıydı" sanki... 
     
     Sonra ne mi oldu Şırnak’ta .. 
     Muharrem ve çocuklar bir mucizeye "turnike" yaptılar... 
     Basketbol takımları kuruldu. Hakemler eğitildi...Mahalli bir basketbol ligi yapıldı. Şırnak şampiyonu basketbol takımı, bölge şampiyonluğunu kıl payı kaçırdı. Ve hepsi bir seneye sığdı... 
     Bu öyküyü yazma nedenime gelince 
     Hafta başında Şırnak takımı Aykan Koleji’nin davetlisi olarak Ankara’ya gitti. 
     Spordan Sorumlu Devlet Bakanı Fikret Ünlü onları kabul etti. Genel Müdür Kemal Mutlu Şırnak’ta tarihi esere dönen spor salonu inşaatını bitirebilmek için harekete geçti. 
     Ve tüm bunlar, ne bir siyasi partinin arka çıkmasıyla, ne bir zenginin acımasıyla, tamamen bir adam, bir avuç çocuk ve onlara Ankara’dan kardeşlik elini uzatan kolejli arkadaşlarının "bastırmasıyla" gerçekleşti. 
     Ancak roman kurgularında yer bulabilecek bu süreç, olayın gözlemcisi ve ilk günden beri takipçisi olarak beni, ülkem ve bu ülke gençliğinin spora yaklaşımı açılarından inanılmaz bir şekilde sevindirdi. 
     Bunca dedikodu, spekülasyon, karalama, kavga, arasında bir kardelen çiçeği gibi algıladım ve sizinle paylaşmak istedim. 
     
Transferin yıldızı      Bu yıl "transferin yıldızı kim" diye sorarsanız, hiç düşünmeden Saffet Sancaklı derim. 
     En kritik transfer haberleri için, pürdikkat menajer Sancaklı’nın dudaklarından dökülecek kelimeleri takip ediyoruz. Hangi ekrana göz atsak Saffet Sancaklı’nın kulüpten çıkarken veya girerken görüntülerini izliyoruz. Laflar hep aynı ama ekranda mutlaka Saffet var. 
     Dikkat ediyor musunuz, bu sezon transferde çok laf, az iş var... 
     Sebeplerden "malum" olanı ekonomik kriz... 
     Peki, taraftarların transfere "soğukluğunu" nasıl açıklayacağız .. 
     Bence bunun ipucu, ta Fatih Terim’e kadar dayanıyor... Terim’in Türkiye’ye yerleştirdiği ve Mustafa Denizli’nin altını çizdiği "takım ruhuna"... Meşhur "takım sahaya 11 kişi çıkıyorsa eksiği yoktur" lafına. 
     İnsanlar bilinçaltlarında olsa da, galiba futbol takımlarının artık kurumsallaştığına inanıyor. Böylece çok zayıf ve süper futbolcular dışındaki isimlerin pek önemi kalmıyor taraftar için. 
     Biliyorlar ki, gelen takıma uyacak. Geliş nedenine göre bir gediği kapatacak. Örneğin her maçta değişik onbirlerle sahaya çıkıp şampiyon olan Fenerbahçe’nin taraftarını hangi isim heyecanlandırabilir artık. 
     Kıran kırana bir ligde, çok daha mütevazı kadrolarıyla en alttaki takımlardan biri şampiyon adayını devirebiliyorsa, üç aşağı - beş yukarı isimlerin kimin için yaşamsal değeri olabilir. 
     Galatasaray, altı - yedi eksikle Glasgow Rangers’ı bile dize getirebiliyorsa, hangi futbolcunun nüfus kağıdı kulüp formasından ağır çekebilir Evet... Bu transferin yıldızı yok. 
     Yıldızı olsa bile, alacağı para, kulüplere "yıldızları saydıramayacak"... En azından şimdilik... Bence bu olumlu bir gelişmedir. 
     
Büyük aşk      Bir kulübün "kadrolu" yazarı olmak külfetli, vahim ve zor iş gerçekten. 
     Mesela Galatasaray’a "angaje" olmuşsunuz. Lig devam ediyor ve Emre "sabah ezanında "trafik kazası yapıyor... Derhal öne atılacaksınız. Emre’nin Türkiye için ne büyük bir değer olduğundan girip, alın yazısından çıkacaksınız ve olası eleştirileri daha ağızlar açılmadan tıkamaya çalışacaksınız... 
     Sonra Emre İnter ile anlaşacak... "Ulan velet" diye başlayıp, işin içine ailesini de karıştırıp başlayacaksınız yukardan aşağı sıvamaya. Artık Allah ne verdiyse... İster tarikatçı olduğunu ima edeceksiniz, ister açgözlü, nankör, cahil, sahtek r falan filan... 
     Ya birkaç yıl sonra Emre geri dönerse Galatasaray’a .. 
     O zaman da öpüşür barışırsınız, haber olur... 
     Bu kadar büyük karakter virajlarının sadece kulüp aşkıyla dönülebileceğine inanamıyorum doğrusu. İşin içinde başka "aşklar" olmalı... 
     Nedir onlar Allah aşkına 
     



 SPOR 
























</TEXT>
</DOC>
