<DOC>
<DOCNO> 11041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sonspo14.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum dayanıklılık çalışması yaptırdı 
</HEADLINE>
<TEXT>

     Beşiktaş, Trabzonspor ile yapacağı derbi maçın hazırlıklarını sürdürdü. 
     Siyah-beyazlılar, Teknik Direktör Christoph Daum yönetiminde Fulya Tesisleri'nde gerçekleştirilen ve yaklaşık 2 saat süren antrenmanda, dayanıklılık çalışması yaptı. Daum, sahanın çeşitli bölgelerine yerleştirdiği engellerde, futbolcularını bir saat boyunca çalıştırdı. Bu idmanın ardından futbolcuları 4 gruba ayıran Alman teknik adam, dar alanda çift kale maç oynattı. Bu maçlar sırasında futbolcularından her alanda pres yapmalarını isteyen Daum, çalışmayı sık sık durdurarak, hata yapan oyuncularını da uyardı. Antrenmana, Nijerya Milli Takımı kampında bulunan Shorunmu ile belinde sakatlığı olan Yasin katılmadı. 
     Gaziantepspor maçı sonrası Ayhan'a tepki gösteren siyah-beyazlı takımın taraftarlar, bu tepkilerini akşam yapılan antrenmanda da sürdürdü. Antrenman boyunca laf atan bir grup, ''Pamuk prenses Ayhan'' diye de bağırdı. 
     Belinde ağrıları bulunan ve antrenmana katılmayan Yasin'in, Alman Hastanesi'nde MR'ı çekildi. Genç futbolcunun belindeki ağrılarının nüksettiği, durumunun önümüzdeki günlerde açıklık kazanacağı bildirildi. Bu arada, siyah-beyazlıların Fransız futbolcusu Nouma, yoğun trafik nedeniyle antrenmana 5 dakika geç kaldı. Daum'un da yöneticilerle tanışmak için gittiği kulüpten geç gelmesiyle, antrenman yaklaşık 20 dakika geç başladı. Siyah-beyazlılar, yarın yapacakları çift antrenmanla, Trabzonspor maçının hazırlıklarını sürdürecek. 
     Beşiktaş Kulübü Genel Koordinatör Yardımcısı Erdil Arpacı, teknik direktör Daum'a çalışma belgesi almak için bu sabah Almanya Futbol Federasyonu'na başvurduklarını, ancak gerekli yanıtın henüz gelmediğini söyledi. Yönetim kurulu üyelerinin, bir yanlış anlama sonucu belgelerin Almanya'dan geldiğini açıkladıkları belirtilirken, Arpacı, gerekli belgenin bu akşam ya da yarın ellerine geçeceğini ifade etti. 




</TEXT>
</DOC>
