<DOC>
<DOCNO> 6725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sonspo05.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 40 sezona bedel gol yedi 
</HEADLINE>
<TEXT>

     Beşiktaş, Birinci Futbol Ligi'nde yediği gol bakımından yine tarih yazmaya devam ediyor. 
     Bu sezon 2 maç dışında tüm lig karşılaşmalarında gol yiyen, Avrupa kupalarında da 10 maçta kalesinde 19 gol gören Beşiktaş, taraftarlarını bir hayli üzdü. 
     Çaykur Rizespor karşısında 5-1'lik skorla tarihinin en ağır ikinci yenilgisini alan, yenilen goller bakımından tarihinin en kötü sezonunu yaşayan siyah-beyazlılar, 20 lig maçında kalesinde 32 gol gördü. 
     43 yaşında olan Birinci Lig'in geride kalan 42 sezonunun 40'ında kalesinde bu kadar gol görmeyen ''Kara Kartallar'', maç başına 1.60 gol ortalamasıyla da tarihinin en çok gol gördüğü sezonunu yaşıyor. Beşiktaş, sadece 1995-96 sezonunda 34 maçta 46, 1997-98 sezonunda yine 34 maçta kalesinde 40 gol görmüştü. 1.60'lık gol yeme oranıyla Birinci Lig'in başladığı 1959'dan bu yana hiçbir sezonda ulaşamayan siyah-beyazlılar, böylece daha ligin 20. haftasında ilginç bir rekora da imza attı. 
     Bu sezon özellikle savunmada yaşadığı zaaflarla kalesinde çok gol gören ve maç başına 1.60 gol yeme ortalamasıyla oynayan Beşiktaş, böyle giderse sezon sonunda kalesinde göreceği gol sayısı 54'e çıkacak ve yeni bir rekora daha imza atacak. 
     Beşiktaş'ın aldığı bu ağır yenilgi sonrasında siyah-beyazlı takımın taraftarları da, tepkilerini göstermek için kulübe telefon ve faks aracılığıyla protestolarını bildiriyor. 
     Taraftarların özellikle Teknik Direktör Nevio Scala'ya tepki gösterdikleri ve İtalyan teknik adamın bir an evvel gönderilmesini istedikleri öğrenildi. 
     Sabah saatlerinden itibaren kulübü faks ve telefon yağmuruna tutan taraftarların, futbolculara da büyük cezalar verilmesini istedikleri, takımı yanlız bırakan Pascal Nouma ile kaleci Fevzi, Ümit ve Fazlı'nın yanı sıra uzun süredir sakat olan Ayhan gibi futbolculara da tepki gösterdikleri bildirildi. 




</TEXT>
</DOC>
