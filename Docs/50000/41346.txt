<DOC>
<DOCNO> 41346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/siyaset/asiy.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşünce suç olmayacak 
</HEADLINE>
<TEXT>

14’üncü maddede düşünce yerine eylem kelimesinin kullanıldığını belirten Arseven "Düşünce suç olmaktan çıkacak.Temel hak ve özgürlükler kısıtlanmayacak" diyor 
     SOHBET ODASI 
DERYA SAZAK 

TBMM'de 37 maddelik Anayasa paketini hazırlayan uzlaşma komisyonunun başkanıydınız, ANAP'ın son kongresi ardından insan haklarından sorumlu devlet bakanı oldunuz. 12 Eylül'ün 21'inci yılında 1982 Anayasası kapsamlı bir değişikliğe uğrayacak. Sami Selçuk’un polis tüzüğüne benzettiği Anayasa'yı tümüyle yenilemek mümkün değil mi 
     ARSEVEN Tabii ki olabilir ama şunu unutmamak gerekir ki, anayasalar toplumsal uzlaşma metinleridir. Biz uzlaşma aramak için parlamentoda temsil edilen partilerin liderleriyle görüştük. Burada önemli olan Anayasa değiştirme konusunda tek yetkili olan TBMM'nin ne yaptığıdır. 
     
     SP ve AKP’DEN TAM DESTEK 
37 madde az değil mi 
     ARSEVEN Alt komisyonumuz Anayasa'yı bütünüyle taradı ama anlaşmalı maddeler bize geldi. Uzlaşma sağladığımız paketi getiriyoruz. Saadet ve AK Parti üyelerinin de - o zaman Fazilet üyesiydiler - imzası var taslakta. Erdoğan ve Kutan'ın desteği tam. 
     
MHP'nin çekincesi var mıydı 
     ARSEVEN Sadece MHP değil, tüm partiler bazı konularda grup yöneticileriyle, liderlerle görüşme ihtiyacı duydular. 
     
Mesut Yılmaz ulusal güvenlik tartışması açınca Sayın Ecevit ve Bahçeli AB bağlamında Anayasa değişikliğinin liderler arasında görüşülmediğini açıkladılar. MGK'ya da böyle yansıtılmış. 
     ARSEVEN Ben MGK üyesi değilim ama son toplantıya çağrıldım. Anayasa paketiyle ilgili bilgi verdim. 45 dakika kaldım orada, bir anlaşmazlık tespit etmedim. Bu metin tabii ki tartışılacak. Ancak 5 ayrı siyasi partiyi uzlaştırmak kolay olmadı. 
     
     AB İLE UYUM SAĞLANACAK 
Anayasa'nın 13 ve 14'üncü maddesindeki temel hak ve özgürlükler nasıl düzenleniyor 
     ARSEVEN Düşünce özgürlüklerinin önündeki engellerin kaldırılmasını amaçladık. Batı standardını esas aldık. 13'üncü madde genel sınırlama maddesi olmaktan çıkarılıp genel koruma hükmüne dönüştürülüyor. Yaşama hakkı, düşünce özgürlüğü, savunma hakları gibi sınırlanmaması gereken haklar güvenceye alınıyor. Böylece Avrupa İnsan Hakları Sözleşmesi'yle de Anayasamız uyum sağlayacak. 
     
     14. MADDE SİL BAŞTAN 
14'üncü madde... 
     ARSEVEN Yürürlükteki içeriğiyle devletin korunması amacına yöneliktir. Anayasa'daki hiçbir hüküm temel hak ve hürriyetleri, devletin bölünmezliğini, insan haklarına dayanan laik Cumhuriyet'i ortadan kaldırmayı amaçlayan eylemlerde bulunmaya imkan tanımadığı için 14'üncü madde değiştirilmelidir. 
     
Anayasa 14'te, daha önce kaldırılan TCK'nın 141, 142 ve 163'üncü maddelerine gönderme yapan bir paragraf bulunuyordu. 
     ARSEVEN Ayıkladık, yeni bir 14'üncü madde yazıyoruz, 'eylem' kavramı Anayasamıza giriyor. Anayasa'nın başlangıç hükmünde de 'hiçbir düşünce ve mülahazanın' diye başlayan cümlede düşünceyi çıkarıyoruz, eylemi koyuyoruz. 
     
Düşünce suç olmaktan çıkıyor. 
     ARSEVEN Evet, artık eylem bir unsur haline geliyor. Ayrıca 14'üncü maddeye şunu esas alıyoruz Anayasa hükümlerinden hiçbiri, devlete veya kişilere tanınan temel hak ve özgürlüklerin yok edilmesini, Anayasa'da belirtilenden daha geniş sınırlandırılmayı amaçlayan faaliyette bulunmayı mümkün kılacak şekilde yorumlanamaz. 
     
     Dil yasağı kalkıyor 
Dil yasağı üzerindeki tartışmaları nasıl bağladınız 
     ARSEVEN Anayasa 26 üzerindeki değişiklik, 'kanunla yasaklanmış olan herhangi bir dil kullanılamaz, yayın yapılamaz' hükümlerinin kaldırılmasıdır. 
     
Kürtçe yasağı. 
     ARSEVEN Sadece Kürtçe değil, kanunla yasaklanmış başka bir dil de olabilir. Zaten bizim kanunlarımızda yasaklanmış bir dil de bulunmamaktadır. Anayasa'da bulunmaması gereken ibareyi metinden çıkarıyoruz. 
     
     YAYIN SORUNU ÇÖZÜLECEK 
Kürtçe radyo televizyon yayını serbest olacak mı 
     ARSEVEN Kanunla düzenlenecek. 
     
Kanun yasak getirirse. 
     ARSEVEN O TBMM'nin kararı. Dil meselesi anayasal sorun olmaktan çıkıyor, yasayla çözülecek. 
     
MHP buna evet diyecek mi 
     ARSEVEN Biz 26'ncı maddeyi çok tartıştık. Düşünceyi açıklama ve yayma özgürlüğünün hangi şartlarda sınırlanacağını belirttik. Milli güvenlik, kamu düzeni, bölünmez bütünlüğün korunması, suçların önlenmesi, devlet sırrı. 
     
Bu haliyle Kopenhag kriterlerine uyulmuş olacak mı 
     ARSEVEN Üçüncü fıkrayı metinden çıkarmakla dil yasağını kaldırıyoruz. 28'inci maddenin ikinci fıkrasıyla yayın meselesini de çözüyoruz. 
     
     Terör suçları için idam kararı yanlış 
37 maddelik pakette idam cezası var mı 
     ARSEVEN Yeni TCK'da ölüm cezası yeniden ele alınıyor. AİHM'nin kabul ettiği düzenlemeye terör suçlarını da ekledik. Aslında terör suçlarını buraya yazmakla Avrupa normlarını yakalıyor değiliz. 
     
Hangi koşullarda idam öngörülüyor 
     ARSEVEN Savaş, yakın savaş ve terör suçları dışında ölüm cezası verilemez hükmünü getiriyoruz. Ama terör hariç demeliydik 
     
Bunu Öcalan için mi koydunuz 
     ARSEVEN Böyle değerlendirmemek gerekir. Bugün Apo için yarın başkası için olabilir. 
     
     Laik Cumhuriyet'i riske sokmayız 
Anayasa'nın 13 ve 14'üncü maddesine askerlerin duyarlılığı var ülke bütünlüğü ve laik Cumhuriyet'in korunmasında, yeni düzenlemede bu kaygıya haklılık kazandıracak boşluklar doğacak mı 
     ARSEVEN Laiklik, bölücülük bunlar Türkiye'nin hassasiyetle üzerinde durması gereken öncelikler. Devlet olarak mutlaka hassasiyet göstermek mecburiyetindeyiz. Zaten AİHM'nin Fazilet davasındaki kararı Türkiye'nin özel durumunun açık tescilidir. Yazdığımız anayasa metninde bütün bu hassasiyetler dikkate alınmıştır. Demokratik toplum düzeninin gereklerinin içinde laiklik ilkesi de vardır. Buraya sadece bir laik kelimesinin eklenmesinin kimseyi rahatsız edeceğini zannetmiyorum. 
     
     Beş madde tartışılır 
Yaptırım var mı Yasalara gönderme yapılıyor mu 
     ARSEVEN Biz yazsak da yazmasak da bütün düzenlemelerin kanunla yapılacağı çok açıktır. 14'te bunu ifade etmemiştik. 
     
Ulusal güvenlik sendromu tartışması açılınca MGK toplantısına da yansıdı. Genelkurmay'ın itirazı var. Deniyor ki, madem 14'ün mevcut hali AB'ye engeldir, o zaman üye ülkelerin anayasaları aynen bize aktarılsın. 
     ARSEVEN MGK'nın 21 Ağustos bildirisindeki Anayasa değişikliklerinin olgunlaştırılarak kabulü ifadesi de askerlerin de yeni bir düzenleme yapılmasından yana olduğunun tespitidir. 
     
Askerler karşı değil. 
     ARSEVEN Hayır. Ne telkin ne uyarı aldım 
     
Genelkurmay Başbakan'a bir rapor iletilmiş. Anayasayla ilgili kaygılar iletilmiş. Doğacak boşluklar... 
     ARSEVEN Ben MGK'da bir dosya teati edilip edilmediğini bilmiyorum. Anayasa Komisyonu çalışmasında askerler dahil, toplumun çeşitli kesimlerinden gelen görüşler dikkate alınacak, tartışılacaktır. 
     
Sorun çıkmaz mı 
     ARSEVEN Benim kanım, Anayasa Komisyonu'nda tartışılacak madde sayısı 5 - 6'yı geçmez 13, 14, 26, 28, 90. 
     
     Parti kapatmak zorlaşacak 
Sami Selçuk 'Türkiye ultra ideolojik nedenlerle kapatılan partiler mezarlığı olmaktan çıkarılmalı’ diyor. Anayasa 69'da ne getiriyorsunuz 
     ARSEVEN Anayasa Mahkemesi'ne kapatmadan önce partileri Hazine yardımından yoksun bırakma alternatifi sunuyoruz. 
     
Parti kapatma zorlaştırılacak mı 
     ARSEVEN Kapatmayı gerektirecek fiillerin üyelerce 'yoğunlukla' işlenmesi ve bu durumun büyük kongre, genel başkan, merkez yönetim ya da bir Meclis grubu tarafından benimsenmesi aranacak. Münferit olaylardan kapatmayı zorlaştırıyoruz. 
     
Genelkurmay'ın raporunda seçime sokulmama önlemi istenmiş. 
     ARSEVEN Seçime girmemek parti kapatmakla hemen hemen eşdeğerdir. Hatta daha ağırdır. Komisyonumda reddedildi. 
     
     Biz çıtayı aşmıyoruz' 
AB ülkelerinin Ankara'daki büyükelçileriyle görüştünüz, reform paketi nasıl karşılandı 
     ARSEVEN Sayın Derviş'le AB büyükelçilerini bilgilendirdik. Şunu gördük, Türkiye siyasi reformları yaparsa ekonomik yardımların da önü açılacak. Türkiye'nin sıkışık döneminde AB fonlarının devreye girmesi açısından da siyasi reformlar şart. Büyükelçiler şunu da söyledi Türkiye'nin AB konusundaki kararlılığı Anayasasıyla da tescil edilmiş olacak. 
     
     HEDEF BATI NORMLARI 
Avrupa deyince Sayın Kıvrıkoğlu'na atfen Genelkurmay'ın bir yaklaşımı var 'Özgürlükler konusunda çıtayı niye AB'nin üzerine çıkaralım' deniyor. Onlar 2 metrede dururken siz 2.20'ye mi yükseltiyorsunuz çıtayı 
     ARSEVEN Sanmıyorum. Öyle AB standartının çok üzerine çıkmış, ulusal güvenliği tehdit altına sokacak bir açılım yok. Türkiye'nin belli sıkıntılarına cevap verecek hükümler yer almıştır. 
     
Sizce çıta ne olmalı, 2.20 aşılır mı 
     ARSEVEN Bence yükseklik normal. Batı normlarını yakalamalıyız. Bakın yarın Anayasa Komisyonu'nda gündeme gelecek. Gözaltı süresi meselesi var. Avrupa normu 4 gün 6 saattir. Biz 15 günlük süreyi 7 güne çekiyoruz. Aslında bu bile AB standardında yüksek. 
     
     Pakette MGK da var 
MGK var mı pakette 
     ARSEVEN Sivil üye sayısı artırılıyor, başbakan yardımcıları da asil üye olacaklar, oy haklarıyla... Adalet Bakanı da giriyor. MGK kararları, Bakanlar Kurulu'nda öncelikle dikkate alınır hükmünü, 'değerlendirilir' şeklinde değiştirdik. 
     



 SİYASET 











</TEXT>
</DOC>
