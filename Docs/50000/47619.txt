<DOC>
<DOCNO> 47619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/guncel/gun01.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı bomba alarmı 
</HEADLINE>
<TEXT>

İstanbul Emniyeti ile MİT’in ortaklaşa gerçekleştirdiği operasyonda, polise ve karakollara intihar eylemi planladığı öne sürülen DHKP C’li bir kadın yakalandı. Kimlikleri saptanan üç canlı bomba ise aranıyor... 
     SERHAT ÜNAL İstanbul 

     İstanbul Emniyet Müdürlüğü Terörle Mücadele Şubesi ekipleri, polise ve karakollara intihar eylemi plandığı iddia edilen Devrim Kalaycı adlı bir kişiyi yakaladı. Kalaycı’nın DHKP - C üyesi olduğu, kimliği saptanan üç canlı bombanın daha arandığı bildirildi. 
     Yapılan bir istihbarat çalışmasında polis, DHKP - C üyesi dört militanın İstanbul’da polise ve tesislerine yönelik canlı bomba eylemi gerçekleştirmeyi planladığını tespit etti. MİT ile birlikte ortak çalışma başlatan polis, canlı bombalardan Kalaycı’yı Alibeyköy’de hücre evinde yakaladı. Daha önce korsan gösteriler sırasında gözaltına alındığı öğrenilen kadın militan Kalaycı’nın kaldığı evde yapılan aramada çok sayıda patlayıcı madde ve fünye ele geçirildi. 
     
     Eylem planı 
     Eylemini bir iki gün içerisinde gerçekleştirmeyi planladığı iddia edilen Kalaycı’nın ifadesinden yola çıkarak, üç canlı bombanın daha İstanbul’da eylem hazırlığında olduğu öğrenildi. Kimlikleri belirlenen üç kişinin aranmasına başlandı. 
     
     Operasyonlar sürüyor 
     Polis, İstanbul’a gelen dört DHKP -C’linin yakalanma oranını en aza indirmek için dört ayrı hücre evinde kaldığını ve bombaları da bu evlerde sakladıklarının belirlediğini söyledi. 
     Operasyonları yoğun bir şekilde sürdüren polis, Alibeyköy, Okmeydanı, Gazi Mahallesi, İkitelli, Yenibosna, Halkalı, Ümraniye ve Armutlu bölgelerinde çok sayıda eve operasyon düzenledi. 
     



 GÜNCEL 


















</TEXT>
</DOC>
