<DOC>
<DOCNO> 41650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/guncel/agun.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
KIYAMET KOPTU 
</HEADLINE>
<TEXT>

ABD, dün dehşetle uyandı.. İki uçağın çarptığı Dünya Ticaret Merkezi’nin iki dev gökdeleni yerle bir oldu. Pentagon alevler içinde. ABD Ordusu kırmızı alarmda 
     KADRİ GÜRSEL, YASEMİN ÇONGAR, İSMAİL HAKKI, HİKMET ÜTÜL, MENDERES ÖZEL, MEHMET EMİN KERİM, NEVSAL ELEVLİ, GÜVEN ÖZALP, BARÇIN YİNANÇ, ELÇİN ERGÜN, YILDIZ YAZICIOĞLU, ALTAN BURGUCU, ÜMİT BEKTAŞ, BELMA AKÇURA, PERVİN METİN, SİNAN TOROS, SONÜL HATISARU Washington, Londra, Brüksel, İstanbul, Ankara 

     ABD federal hükümetini ve finans dünyasını felce uğratan, kamuoyunu da şoka sokan saldırılar, yerel saatle sabah 8 48’te Türkiye saati ile 15.56 New York’ta başladı. 
     Manhattan Adası’nın güney ucunda, New York Borsası’nın ve dünyanın bütün büyük finans kuruluşlarının merkezlerinin bulunduğu Wall Street yakınındaki Dünya Ticaret Merkezi’nin ikiz gökdelenleri peşpeşe intihar saldırılarına hedef oldu. İlk saldırı, Amerikan Havayolları’na bağlı bir Boeing 767 yolcu uçağının Los Angeles’a gitmek üzere Boston’dan sonra, Dünya Ticaret Merkezi’nin ikiz gökdelenlerinden birine çarpmasıyla gerçekleşti. Bu saldırıdan 18 dakika sonra, yine Amerikan Havayolları’na ait, Washington’dan Los Angeles’a hareket eden bir başka yolcu uçağı da, ikinci gökdelene çakıldı. 
     
     Bir saatte yerle bir oldular 
     Wall Street’te büyük panik yaratan ve 1 saat içinde 110’ar katlı gökdelenlerden ikisinin de yıkılmasına yol açan saldırılarda ölen ve yaralananların sayısı uzun süre belirlenemedi. Binaların çöküşü öncesinde onlarca kişinin üst katlardan atladığı gözlendi. 
     ABD Başkanı George W. Bush, saldırı haberini alır almaz, bir yurtiçi gezisi için gittiği Florida’dan Washington’a dönerek, Ulusal Güvenlik Konseyi’ni topladı. Bush’un Bu terörist saldırının sorumlularını mutlaka bulacağız’ açıklamasını yaptığı sıralarda, bu kez Washington saldırıların hedefi oldu. 
     Toplam 25 bin personeliyle başlı başına bir kent halindeki Savunma Bakanlığı’nın Pentagon beşgen binasına bir uçak çakılmıştı. Ardından Kongre binasının önünde, Washington’un göbeğinden geçen bir şerit şeklindeki yeşil alanda yangın çıktı. Bunun üzerine, Kongre binası, Beyaz Saray, Dışişleri, Hazine ve Adalet bakanlıkları boşaltıldı. Federal hükümete ait bütün binalardaki personel evlerine gönderildi. 
     
     Bush Washington’a gelemedi 
     New York’taki saldırılardan hemen sonra, Florida’ya yaptığı geziyi keserek Washington’a döneceğini bildiren ABD Başkanı’nın, Ulusal Güvenlik Konseyi’ni toplamak üzere Beyaz Saray’ın altındaki bomba sığınağına gelmesi bekleniyordu. Ancak Beyaz Saray yakınında yangın tespit edilmesi ve havada şüpheli bir uçağın görülmesi üzerine, Bush ve kurmayları, Washington dışında bir yerde koruma altına alındı. Bush daha sonra akşam saatlerinde, özel silah ve güvenlik sistemleriyle donatılmış bir komuta merkezinde çalışmak üzere Nebraska eyaletine götürüldü. Kongre üyeleri de uzun süre başkentteki bir sığınakta bekletildiler. 
     
     Yolcu tuvaletten aradı 
     New York ve Washington’u sarsan saldırıların şoku yaşanırken, bir dehşet haberi Pensylvania eyaletinin Pittsburg kentinden geliyordu. 
     Terörist olaylarla bağlantısı olup olmadığı henüz saptanmayan United Havayolları uçağındaki yolculardan biri, uçağın tuvaletinden cep telefonuyla yerle bağlantı kurmayı başardı. Tuvaletteki yolcu, bu telefon konuşmasında, Uçağı kaçırıyorlar’ dedikten sonra, dumanlar gördüğünü ve uçağın her an düşebileceğini söyledi. Telefon görüşmesi tam bu anda kesildi ve kısa süre sonra da uçak ormanlık bir alana çakıldı. Bu dört uçakta ölen yolcu ve mürettebat sayısı 266 olarak açıklandı. 
     Terör eylemlerinde kullanıldığı sanılan 4 uçakla ilgili bilgiler, intihar saldırılarının hava korsanları ya da bizzat pilotlar tarafından gerçekleştirildiği izlenimine yol açtı. Çünkü Amerikan Federal Havacılık Kurumu’ndan verilen bilgiye göre, bu dört uçağın pilotlarının hiçbiri, yer kuleleriyle kaçırıldıkları’ yönünde irtibat kurmadı. Bu bizzat havayolu yetkililerinin ve pilotların terörist olabileceği kuşkusunu artırdı. 
     
     Alevler göğü kapladı 
     İçi yolcularla dolu American Airlines’a ait Boeing 767 yolcu uçağının, korkunç bir gürültüyle Dünya Ticaret Merkezi’nin güney gökdelenine çakılmasıyla birlikte bir alev topu göğe yükseldi. Daha bu anda, uçakta bulunan yüzden fazla ve binada bulunan belki de yüzlerce suçsuz insan, ne olduğunu bile anlayamadan can verdi. Alevleri çığlıklar, çığlıkları da korkunç bir duman ve ölüm sessizliği izledi. Çıkan yangın hızla katları sararken, yüzlerce metre yükseklikteki binanın çevresinde bulunanları korkunç bir panik sardı. Binlerce insan şok içinde şuursuzca oraya buraya koşuyor, ambülans, itfaiye, polis arabası sirenleri birbirine karışıyordu.. 
     
     



 GÜNCEL 































</TEXT>
</DOC>
