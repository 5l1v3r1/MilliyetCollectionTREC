<DOC>
<DOCNO> 47759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/sontur13.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM , Cumhurbaşkanı'ndan yasayı geri göndermesini bekliyor 
</HEADLINE>
<TEXT>

     TBMM Başkanı Ömer İzgi, Anayasa değişikliğinin getirdiği düzenlemelerin dün yürürlüğe girdiğini belirterek, ''Sayın Cumhurbaşkanımızın o tek maddeyi tekrar TBMM'ye gönderme hakkı bulunmaktadır. Yarın akşama kadar, umutla bu maddenin TBMM'ye gönderilmesini bekliyorum'' dedi. 
     İzgi, bunun gerçekleşmemesi durumunda Anayasa Değişikliklerinin Halkoyuna Sunulması Hakkında Kanun'a bir geçici madde eklenerek, referandumun ilk seçimlerle birlikte gerçekleşmesinin de mümkün olduğunu kaydetti. 
     Ömer İzgi, TBMM'de gazetecilerin sorularını yanıtlarken, Anayasa değişikliği yapılmasa bile ''175. madde Cumhurbaşkanı'na bir maddeyi referanduma götürme yetkisini veriyorsa halkın vekillerine de sunabilmesi'' sonucuna yorumla ulaşılabileceğini savundu. Bu durumun Cumhurbaşkanı'nın yetkisi dahilinde olduğunu anlatan İzgi, şöyle konuştu 
     ''Ama dünden itibaren artık bu madde Meclis'e iade edilebilir. 
     İade edilen bu madde üzerinde Meclis gereğini yapar, değişiklik düşüncelerini ortaya koyarak onu yasa haline getirir ve tekrar Cumhurbaşkanı'na gönderebilir. Oraya gönderildikten sonra yine bugünkü referandum konusu Sayın Cumhurbaşkanı'nın yetkisi dahilindedir. 
     Değişen hiçbir şey olmaz.'' 
     
     Referandumun maliyeti 

     Ömer İzgi, referandum kararı verilmesi durumunda yapılacak harcama konusunda araştırma yaptırttığını belirterek, ''En az 40 trilyon lira civarında Yüksek Seçim Kurulu'nun YSK bu referandum nedeniyle gideri olacak'' dedi. 
     Buna milletvekillerinin propaganda çalışmasının da eklenmesi durumunda maliyetin 100 trilyonu bulacağını anlatan İzgi, ''Böyle bir ortamda ülkemizin 100 trilyon liralık bir yükün altına girmesini doğru bulmuyorum'' şeklinde konuştu. 
     
     Referandum seçimlerle yapılabilir 

     İzgi, şunları kaydetti 
     ''Bu itibarla çözüm yolları arayışı içerisine girdik. Sayın Cumhurbaşkanımızın o tek maddeyi tekrar TBMM'ye gönderme hakkı bulunmaktadır. Yarın akşama kadar, umutla bu maddenin TBMM'ye gönderilmesini bekliyorum. 
     Bu olmadığı takdirde, referandumdan kurtulmanın yolları aranmalıdır. Ülkemizi, bu ekonomik kriz içinde 100 trilyon liralık bir yükün altına sokmak doğru değildir. 
     Bu itibarla 3376 Sayılı halk oylaması yasası, herhangi bir süreyi içermeyen, o yasada yapılacak değişikliklere tabi tutulabilecektir. Şu andaki yasa 120 gün içinde halkoylamasını içeriyor. Ama bu yükü düşünerek Meclisimiz o halk oylaması yasasında geçici 6. madde olarak bir değişiklik yaparak, mevcut olan halkoylamasının zamanında yapılacak bir seçimle yapılmasını öngörebilir. 
     Şurada, zamanında yapılacak seçime iki yıl kalmıştır. Şu anda referanduma tabi tutulacak maddenin hiçbir önemi yoktur. Çünkü, referanduma tabi tutulan madde, milletvekili aylıklarının yöntemini belirleyen bir maddedir. Fiilen artış getirecek bir madde değildir.'' İzgi, 86. maddede yapılan değişikliğin referanduma sunulmasının ''ivedilik taşımadığını'', ''uygulama bakımından fiilen bir değişiklik yapmadığını'' belirterek, Anayasa Değişikliklerinin Halkoyuna Sunulması Hakkında Kanun'a bir geçici madde eklenmesinin seçeneklerden biri olduğunu kaydetti. 
     
     Anayasa tadili de bir seçenek 

     Ömer İzgi, bu durumda genel seçimler için yapılacak masraf kapsamında referandum giderlerinin de yer alacağını belirterek, ''Bu itibarla şu anda millete yüklenmiş olan yükten kurtulmuş olacağız'' dedi. İzgi, şöyle konuştu 
     ''Bu değişikliği yaptığımız zaman, Meclis'te yeni bir anayasa tadili yönüne gitmeyeceğiz demedim. O da seçeneklerden biridir, belki bu seçeneğe birleşik bir seçenektir. YSK'nın bu yönde faaliyete geçmesi önlendikten sonra, Anayasa'nın 86. maddesi tekrar gündeme gelebilir, tekrar bir değişiklik yapılabilir. 
     O değişiklik Sayın Cumhurbaşkanı tarafından onaylanıp, Resmi Gazete'de yayımlandıktan sonra artık halkoylamasına ait hüküm de ortadan kalkmış olur. YSK da herhangi bir çalışma nedeniyle millete yüklenecek bir sarfiyatı yapmamış olur.'' 
     
     15 gün yarın dolacak 

     İzgi, gazetecilerin ''Neden başta yapmadınız'' şeklindeki sorusuna ise şu yanıtı verdi 
     ''Çünkü, kanunların yayımlanması 15 günlük süre içinde olur diye Anayasa'nın 89. maddesinde hüküm var. Sayın Cumhurbaşkanı'na biz bu kanunu TBMM olarak 5'inde gönderdik. Yarın akşama kadar süreleri var. 
     Yarın akşama kadar Meclis'e göndermeleri mümkün. Meclis'e gönderilirse zaten o yasa kadük mü olur, yenisi mi çıkar... O zaman hiçbir külfet çıkmadan millete bunu çözeriz. Ama gönderilmemesi konusu bizim için böyle arayışlara gitmememize neden olacak.'' İzgi, Ankara Ticaret Odası Başkanı'nın ''o parayı biz karşılarız'' şeklindeki sözlerini hatırlatan gazetecilere, ''Devlete vergisini vermeyenlere versinler o parayı da milleti bu eziyetlerle karşı karşıya bırakmasınlar'' karşılığını verdi. 
     Referandum yasasında değişikliğin Cumhurbaşkanınca Anayasa Mahkemesi'ne götürülmesinin mümkün olduğunu hatırlatan bir gazeteci İzgi'ye, ''Anayasa değişikliğini neden yapmıyorsunuz '' diye sordu. 
     İzgi, bu yasadaki sürelere ilişkin değişikliklerin daha önce de yapıldığını belirtti. 
     






</TEXT>
</DOC>
