<DOC>
<DOCNO> 11590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/guncel/gun08.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Boşanırken mallar nasıl paylaşılmalı 
</HEADLINE>
<TEXT>

ÇAPRAZ ATEŞ 
     İHSAN YILMAZ 

     Medeni kanun tasarısında, boşanma halinde malların nasıl paylaşılacağı konusu büyük tartışma yarattı. TBMM Adalet Komisyonu, boşanma sonrası malların eşit paylaşımını öngören maddeyi reddetti. Bunun yerine, ailenin ortak kullanımında olan malların bölüşülmesini öngören "paylaşmalı mal rejimi"ni benimsedi. 
     
     Ramazan Toprak FP Milletvekili 
İsviçre değiliz      Türkiye’nin en önde 35 uzmanı bu konuda uzun bir çalışma yaptı. Komisyon, Türk toplumu için paylaşmalı mal rejimi’nin uygun olduğunu dile getirdi. Türk toplumu asla isviçre değil. Türk toplumunu kendisi yapan bazı değerler var. İsviçre’den aldığımız düzenlemeler onların yapısına uygun olabilir ama Türk toplumunun yapısına uygun olmayabilir. 35 kişilik komisyonun ortaya çıkardığı bilimsel sonucu ben daha uygun buluyorum. 
     
     Emin Karaa DSP Milletvekili 
Geleceği hazırlıyoruz      Bugünün Türkiye’siyle birlikte önümüzdeki onlarca yılın ihtiyaçlarını karşılayacak bir sistem olması lazım. 25 yıl avukatlık yaptım. Aile düzeni içinde edinilmiş malları kadın üzerine yapıp, boşanınca bir ceketiyle ortada kalmış kocalar tanıyorum. Tasarı iki tarafı da koruyor. Kişisel mallar zaten tarafların oluyor. Miras, kişisel kullanıma yarayan eşyalar, bağış yoluyla elde edilen mallar, manevi tazminat alacakları paylaşılmıyor. Biz geleceğe de yönelik kanun yaptık. Bu nedenle kısır döngüye girip saplanmamızın anlamı yok. 
     
     Orhan Bıçakçıoğlu MHP Milletvekili 
Uygun olanı alırız      Paylaşmalı mal rejimi Türk hukukçularının bulduğu bir rejimdir. Adalet Bakanı’nın şahsi görüşünü tasarıya monte etmek hukukçulara saygısızlıktır. Bizim hukukçularımız da en az İsviçreliler kadar kanun yazabilme kabiliyetine sahiptir. İsviçre’deki medeni kanunda, hala ve dayıyla evlenmek serbest. Onu da mı alacağız Türk aile yapısına en uygun olanı yapacağız. Medeni kanunlar, milli kanunlardır. Ticaret kanunu hazırlamıyoruzki. Türk toplumunda tahribatlar olur endişesi taşıyorum, yoksa ön yargılı değilim. 
     
     Zülal Kılıç KADER Başkanı 
Eşit paylaşım hakça      Biz en baştan beri evlilik boyunca edinilmiş mallarının ortak bölüşümünü savunduk. Paylaşmalı mal ayrılığı rejimini biz yeni duyduk. Başka ülkelerde uygulanmış mı bilmiyoruz. Edinilmiş mallar rejimi birçok ülkede kabul edilmiş. Boşanmada eşit paylaşımı hakça görüyoruz. Türk toplumunun hazır olmadığı iddiasına katılmıyorum. Toplum ne laikliğe, ne de latin alfabesine geçmeye hazırdı. Kadınların büyük çoğunluğu, eşit paylaşımdan yana. Türk toplumu derken kim kastediliyor Herhalde erkek milletvekilleri. Geçiş olsun diye de paylaşmalı mal rejimi getirilsin fikrine de katılmıyorum. Medeni yasa hergün değişen birşey değil. 
     


 GÜNCEL 















</TEXT>
</DOC>
