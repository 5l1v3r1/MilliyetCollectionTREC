<DOC>
<DOCNO> 40254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sondun09.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'dan çapkınlığa devam.. Rio'da bikini satın aldı 
</HEADLINE>
<TEXT>

     Eski ABD Başkan Bill Clinton'ın sinema sanatçısı Sir Anthony Hopkins ile birlikte, bir süre önce Brezilya'nın Rio de Janeiro'da bikini ve sarong satın aldıkları bildirildi. 
     Amerikan magazin dergilerinin bir Brezilya televizyon kanalına dayanarak verdikleri haberde, Clinton ve Hopkins'in Rio'nun ünlü ''Blue Man'' mağazasında uzunca bir süre kalarak, 2 bikini ve 3 sarong satın aldıkları belirtildi. Sarong, Güney Pasifik adalarında kadınların giydikleri parlak renkli kumaştan yapılan bol eteklere deniliyor. Clinton ve Hopkins'in aldıkları giysiler için 100 dolardan fazla para ödediklerini bildiren dergiler, bu hediyelerin kimlere alındığı sorusunu yönelttiler. Tişört, kısa pantalon ve lastik ayakkabı giyen Clinton ve Hopkins'in, mağazadan çıktıktan sonra çevre plajlarda bir süre dolaşarak, turistlerle şakalaştıkları ve fotoğrafçılara poz verdikleri, ayrıca plajda voleybol oynayan gençlere katıldıkları belirtildi. 







</TEXT>
</DOC>
