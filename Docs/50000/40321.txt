<DOC>
<DOCNO> 40321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sontur12.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ortaklarını uyardı 
</HEADLINE>
<TEXT>

     Başbakan Bülent Ecevit, şu anda bir koalisyon krizinin ortaya çıkması durumunda ekonomide de ciddi sorunların ortaya çıkacağını bildirdi. 
     Başbakan Bülent Ecevit, Ankara Ticaret Odası tarafından başlatılan Türk lirasına itibar kampanyası çerçevesinde, ATO Başkanı Sinan Aygün ve oda yöneticilerini kabul etti. 
     Ecevit kabulde, "Vurgun Operasyonu" dolayısıyla MHP ve ANAP arasında bir gerginlikten kaygı duyup duymadığına ilişkin soruya şu yanıtı verdi 
     "Bu konulara girmeyi doğru bulmuyorum. Ben hükümetle ilgili sorun çıkmasına ihtimal vermeyi düşünmek bile istemiyorum. Şu anda bir koalisyon sorununun ortaya çıkması ekonomide de ciddi sorunlar ortaya çıkmasına yol açar. Hükümetin devamına gösterilen dikkatin ve özenin devam etmesi gerektiğine inanıyorum." 
     Vurgun Operasyonu çerçevesindeki soruların devam etmesi üzerine Başbakan Ecevit, "O konulara girmek istemiyorum. Bence ekonomiden önemli sorunumuz yoktur. Ama son haftalarda onlar da öne çıktı, onlar da önemli tabi" yanıtını verdi. Başbakan Ecevit, bir gazetecinin, "TL'ye olduğu gibi vatandaşa ne zaman itibar kazandırılacak" şeklindeki sorusuna, "Bizim vatandaşımız zaten güçlü ve itibarlıdır" karşılığını verdi. 
     Yolsuzluk mesajı 
     Ecevit, kampanya dolayısıyla yaptığı konuşmada yolsuzluklara değinirken, hükümetin yolsuzluklara karşı büyük mücadele verdiğini söyledi. Başbakan Ecevit, "Biz yolsuzlukla mücadele ederken, bağcı dövmekten çok üzüm yemenin yollarını bulmanının gereğine inanıyoruz" dedi. 







</TEXT>
</DOC>
