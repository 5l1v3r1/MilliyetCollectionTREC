<DOC>
<DOCNO> 18115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/spor/aspo.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖZEL DERS ALDIK 
</HEADLINE>
<TEXT>

Arnavutluk’a yenildik, Dünya Şampiyonası Eleme Grubu maçları öncesi acı bir şekilde uyarıldık. Rakibimiz karşısında tutunamadık, iki gol yedik ve adeta donduk, kaldık 
     BİLAL MEŞE 

     Olmuyor, olmuyor... Maalesef hazırlık maçlarında ülkemiz adına ne kaliteli futbol, ne de aradığımız skoru bulabiliyoruz. Simaları da değiştirseniz özel maçlardan verim almamız mümkün değil. Arnavutluk FIFA listesinde 72. sırada... Türkiye ise klasmanda 26. Tabloya göre her yönümüzle katbekat Arnavutluk’tan üstünüz. Ne varki özel maçlardaki kronikleşmiş motivasyon olayına bugüne kadar kimse çare bulamadı. Adamın kafasına silah dayasanız özel maça motive edemezsiniz... Her alanda olduğu gibi işinizi ciddiye almazsanız başarılı olmanız mümkün değil. Gaziantep’te oynanan mücadeleyi doğrusu yüzümüz kızararak izledik. Bizim yüzümüz kızardı. Acaba aynı duyguları Ay - Yıldızlılar hissetti mi 
     Helal olsun Arnavutluk’a... Yoksullukla mücadele ediyorlar. Ama çıkıp aslanlar gibi ülkelerinin formasını temsil ediyorlar... Biz küçümsedik, onlar işi ciddiye aldılar. Ve bir hazırlık maçını daha bizden önde kapadılar. 
     Bu kafa ile işimiz çok zor. Dünkü mücadelede bizim futbolcumuzu "iyidir" diye öne çıkarmak futbolun adaletine haksızlık olur. 
     Kaliteli futboldan uzak karşılaşmanın ilk yarısında aklımızda kalan sadece iki pozisyon vardı. Biri Emre’nin direkten dönen şutu, diğeri ise Oktay’ın yakaladığı pozisyon. 
     23. dakika Oktay’ın ceza yayı üzerinde düşürülmesiyle kazanılan frikik atışını Emre kullandı. Ay - Yıldızlı futbolcunun vuruşunda top yan direkte patladı. 
     43. dakikada gole çok yaklaştık. Bu dakikada Ümit Davala’nın sağdan kullandığı uzun taç atışında top altıpasta sekti, solda bekleyen Oktay’ın önüne düştü. Oktay boş kale yerine kötü vurunca top auta gitti. 
     İkinci yarıya "umutlu" başladık ancak işimizi bir türlü ciddiye almadık, golü de kalemizde gördük. 
     59. dakikada futbolunu yakından bildiğimiz Bushi, savunmadan topu söktü. Ardından şık bir vuruşla fileleri gördü 0 - 1 
     60. dakikada Sergen ve Tayfur’un oyuna girmesinden sonra Ay - Yıldızlı ekibimiz biraz hareketlendi. 
     Nitekim 67. dakikada beraberliğe çok yaklaştık. Bu dakikada Dede’nin Sergen’i yere indirmesiyle hakem penaltı noktasını gösterdi. Atışı Tayfur kullandı. Sert vurdu ancak topu direğe nişanladı. 
     İşini ciddiye alan ve oyundan kopmayan Arnavutluk 71. dakikada farkı ikiye çıkardı. Bu dakikada Vata sağdan indi, arka direğe kesti. Skela topu önce düzeltti, sonra fileleri gördü 0 - 2. 
     
Tempomuz iyi değildi’Güneş, "İstediğimiz oyunu tutturamadık. Penaltıyı atsaydık sonuç değişirdi" dedi 
     MİLLİ Takımlar Teknik Direktörü Şenol Güneş maçtan sonra yaptığı açıklamada, oyunun temposundan yakındı ve "Hazırlık maçı olmasına rağmen amacımız kazanmaktı. Rakibimizin kapanacağını biliyorduk. Ancak tempomuz iyi değildi" dedi. Güneş, "Normal olarak yenmemiz gerekiyordu. Ne var ki ciddiye almadık" ifadelerini kullandı. 
     ŞENOL Güneş, "İstediğimiz oyunu tutturamadık. Pozisyon bulduk ama yararlanamadık. Onlar üç - dört defa geldiler ama iki gol buldular. Bize destek veren taraftarlara teşekkür ederim. Penaltıyı atsaydık sonuç farklı olabilirdi. Ne yazık ki atamadık. Bundan sonraki maçlarda daha dikkatli olacağız" diye konuştu. 
     
NOTLAR      YÜZÜMÜZ GÜLMÜYOR 
     A Milli Takımımız’ın özel maçlarda yüzü gülmüyor. Ay-Yıldızlı ekibimiz, son 11 karşılaşmada galibiyet yüzü göremedi, 9 mağlubiyet, 2 de beraberlik elde etti. Arnavutluk’a 21 Ocak 1998’de Antalya’da 4-1 yenilen Milli Takım, özel karşılaşmalardaki son golünü bu maçta atmıştı. 
     
     ÜÇ GALİBİYET 
     ŞENOL Güneş yönetiminde dokuz maç oynayan Milli Takımımız, sadece üç galibiyet aldı. Üç karşılaşmayı berabere kapatırken, iki müsabakadan da yenilgiyle ayrıldı. Ay - Yıldızlı takımımız, Şenol Güneş’le çıktığı özel maçlarda umduğunu bulamadı, galibiyet yüzü göremedi. 
     
     FEDERASYON İLGİSİZ 
     MAÇA, Futbol Federasyonu’ndan çok az sayıda yöneticinin gelmesi dikkat çekti. Karşılaşmayı İkinci Başkan Ata Aksu ile yönetici Şeref Has izledi. Bugüne kadar oynanan resmi ve özel maçlarda tam kadro yer alan federasyonun bu tutumu eleştiri konusu oldu. 
     
     MEDYAYA İLGİ 
     GAZİANTEPSPOR Başkanı Celal Doğan’ın dün gelen çok sayıdaki spor yazarının kaldığı otellere çiçek göndermesi şaşkınlık yarattı. Doğan, bu çiçeklerin yanı sıra Gaziantep’e gelen medya ile yakından ilgilendi. 
     
Gençler mağlup oldu 1 - 0      AVRUPA 16 Yaş Altı B Gençler Futbol Şampiyonası finallerinde B Grubu’nda yer alan Milli Takım, ikinci maçında Rusya’ya 
     1-0 yenildi. İlk maçta Hollanda’yı mağlup eden Ay - Yıldızlı ekip Hull kentindeki sınavda Rusya karşısında 25. dakikada Danişevski’nin golüne engel olamadı. Gruptaki diğer karşılaşmada ise Hollanda, Polonya’yı 2-0 yendi. Milli Takım, gruptaki son maçını, yarın TSİ 20.30’da Polonya ile yapacak. 
     
Ümitler berabere 1 - 1      ÜMİT Milli Futbol Takımı, İtalya Ümit Takımı ile yaptığı maçta 1 - 1 berabere kaldı. Torino’daki maçın ilk golü Türkiye’den geldi. 45. dakikada İtalyan İngrosso ters bir vuruşla topu filelerle buluşturdu. İkinci yarıda İtalya’nın gol için atakları vardı. Bu baskı sonucunda 82. dakikada oluşan penaltıyı kullanan Calaio, topu ağlara gönderdi ve skoru eşitledi. 
     



 SPOR 

























</TEXT>
</DOC>
