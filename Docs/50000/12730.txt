<DOC>
<DOCNO> 12730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/soneko13.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'de yaz tarifesi başlıyor 
</HEADLINE>
<TEXT>

     Türk Hava Yolları’nın THY , yeni ve ek seferlerle zenginleştirilen ’’Yaz Tarifesi’’, 25 Mart Pazar gününden itibaren uygulanmaya başlanacak. 
     25 Mart-27 Ekim 2001 tarihleri arasında uygulanacak tarifede, Ankara merkezli iç hat uçuş, 4 dalga profilli tarife yapısı ve kısa transit bekleme süreleri uygulaması ile noktadan noktaya en uygun bağlantılar verilmesine devam edilecek. 
     ABD’ye yapılan sefer sayısı, yoğun yolcu talebini karşılamaya yönelik olarak artırılırken, Türkiye-ABD arasında geçen yıl imzalanan ’’Açık Semalar Anlaşması’’ kapsamında bu yaz THY ile American Airlines arasında yeni ortak uçuşlar gerçekleştirilecek. 
     THY’nin New York, Chicago ve Miami noktalarının yanı sıra American Airlines’in Atlanta, Boston, Dallas, Houston, Los Angeles, Orlando, San Fransisco, San Diego, Seattle ve Washington uçuş noktalarına, 1 Nisan 2001’den itibaren Detroit, Denver, Cleveland, Minneapolis ve Philedelfia’nin da eklenmesiyle bağlantılı uçuş noktaları 15’e çıkarılacak. 
     Yeni seferler arasında Ankara-Strasburg-Ankara uçuş hattı da bulunurken, Gaziantep tarifesi de yenilenerek, İstanbul-Gaziantep seferi sabah saatlerine alındı. 
     Tarifede ayrıca, İstanbul’dan, Erzurum ve Kahramanmaraş’a haftada 2 yeni direkt sefer planlandı. 
     İstanbul-Cezayir seferleri haftada 4’e, İstanbul-Amsterdam hergün 2’ye, İstanbul-Chicago haftada 6’ya, İstanbul-New York haftada 8’e, İstanbul Manchester haftada 5’e, İstanbul-Milano seferleri de haftada 10’a çıkarıldı. 
     
     




</TEXT>
</DOC>
