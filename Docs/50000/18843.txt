<DOC>
<DOCNO> 18843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sonspo10.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da liderlik sevinci... 
</HEADLINE>
<TEXT>

     Fenerbahçe'nin Trabzon deplasmanında 3 puan bırakmasıyla ligin bitimine 4 hafta kala 3 puan farkla liderliğe oturan Galatasaray'da yüzler gülüyor. 
     Sarı-kırmızılı camia, bir yandan 9 hafta sonra gelen liderliğin keyfini sürerken, diğer yandan da hafta sonunda Fenerbahçe ile yapılacak önemli maçın heyecanını yaşıyor. 
     Galatasaray Kulübü Asbaşkanı ve Basın Sözcüsü Ali Dürüst, liderliğe yükselmenin kendilerini memnun ettiğini, ancak asıl önemli konunun sezon sonunda lider kalabilmek olduğunu söyledi. 
     Hafta sonunda Fenerbahçe ile yapacakları ve şampiyonun belirlenmesi için büyük önem taşıyan maça da değinen Dürüst, ''Her iki takım da şampiyon olmak istiyor. Şampiyon adaylarına yakışır bir maç olmasını diliyorum. Hak eden taraf kazansın. Ancak şampiyon bence bu maç sonunda belirlenmeyecek. Şampiyonluk yarışı ligin son maçına kadar sürer'' dedi. 
     Fenerbahçe Kulübü'nün kendilerine derbi maç için 2200 kadar bilet verdiğini anlatan Ali Dürüst, ''Yöneticiler bize derbi maçta inşaatı tamamlanan yeni kale arkası tribünün, bu maçta devreye sokulmayacağını söylediler ve buna göre bilet ayırdılar. Biz de kendilerine inanıyoruz'' diye konuştu. 







</TEXT>
</DOC>
