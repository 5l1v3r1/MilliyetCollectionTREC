<DOC>
<DOCNO> 18364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/sondun18.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da sosyal güvenlik krizi...Çalışanlar 17 Mayıs'ta greve gidiyor 
</HEADLINE>
<TEXT>

     Yunanistan İşçi Sendikaları Konfederasyonu GSEE , Hükümetin hazırladığı sosyal güvenlik reformu tasarısını protesto etmek için 17 Mayıs'ta tekrar 24 saatlik genel greve gidileceğini açıkladı. 
     GSEE, dün yapılan genel grev sonucu Hükümetin tasarıyı dondurma ve sendikaların önerileri çerçevesinde tekrar düzenleme kararı almasının, çalışanların taleplerini karşılamadığını ve emeklilik yaşının yükseltilmesiyle emekli maaşlarının azaltılmasını konu alan bir diyaloğa kesinlikle girilmeyeceğini açıkladı. 
     Bu arada Yunanistan Başbakanı Kostas Simitis, tüm ilgili taraflara sosyal güvenlik reformu tasarısını, önkoşulsuz tartışma çağrısında bulundu. 
     Açıklamasında, ''Bizim, ne dogmalarımız ne de önyargılarımız var'' diyen Simitis, Hükümetin sunduğu tasarının diyoloğa yardımcı olmadığını kabul ettiğini ve konuyu tekrar gözden geçirmeye hazır olduğunu vurguladı. 
     Öte yandan, Yunanistan Hükümet Sözcüsü Dimitri Reppas, Hükümetin samimiyetle sosyal güvenlik sorununun çözümünü arzuladığını söyledi. Reppas, yaptığı basın toplantısında, ''diyaloğun başlaması için sendikaların getireceği önerilere açığız. Arzu edilen sonuca ulaşmak için bu önerileri benimsemeye de hazırız'' dedi. Yunanistan Çalışma Bakanı Tasos Yaniçis'in önümüzdeki günlerde önerilerini sunmaları için sendikaları davet edeceğini de açıklayan Reppas, sorular üzerine Yaniçis'in istifasının söz konusu olmadığını da kaydetti. 







</TEXT>
</DOC>
