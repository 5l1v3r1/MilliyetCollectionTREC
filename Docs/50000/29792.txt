<DOC>
<DOCNO> 29792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/soneko01.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Bu yıl yüzde 57'lik enflasyon hedefini tutturmalıyız" 
</HEADLINE>
<TEXT>

     Devlet Bakanı Kemal Derviş, makro ekonomik dengelerin sağlanması açısından, bu yıl yüzde 57'lik enflasyon hedefine ulaşılması gerektiğini söyledi. 
     Derviş, 11 günlük dış gezisinin ilk ayağını oluşturan Crans-Montana Forumu'na katılarak, ekonomik programı anlattı. Son üç ayda 17 yasanın çıkmasının, siyasilerin ekonomik programın arkasında olduğunu gösterdiğine dikkat çeken Derviş, programın kapalı kapılar ardında uygulanamayacağını, halkın ve ekonominin kısa dönemde karşılaşacağı zorlukların anlatılmasına büyük önem verdiklerini belirterek, halkın yüzde 60-70'inin programı desteklediğini kaydetti. 
     Bu yıl yüzde 57'lik enflasyon oranına ulaşılması gerektiğini de vurgulayan Derviş, bunun sağlanamaması halinde makro ekonomik dengelerin gerçekleştirilemeyeceğini ifade etti. 
     Bu yıl başında çıkan ekonomik krizin, bankacılık sektöründeki krizden kaynaklandığını hatırlatan Derviş, işadamları ve yatırımcıların, ekonominin 10-12 ay öncesine göre daha iyiye gittiği yönünde görüş bildirdiklerine dikkati çekti. 
     Türkiye'nin eğitim, işsizlik, sağlık gibi sosyal problemlerini çözmek için yüzde 7'lik büyümeyi gerçekleştirmek zorunda olduğunu da vurgulayan Derviş, hedefin İspanya'nın ulaştığı noktaya ulaşmak olduğunu belirtti. 
     Birleşmiş Milletler BM Balkanlar Özel Temsilcisi Carl Bildt, Türkiye'nin BM Daimi Temsilcisi Murat Sungar ve birçok yabancı bakanında aralarında bulunduğu 70-80 kişilik topluluğa hitap eden Derviş, Türkiye'de tarımın da dahil olduğu birçok alanda reforma ve özelleştirmeye hız verilmesinin gerekli olduğuna işaret etti. 
     Kemal Derviş, daha önce açıklanmasına karşın İsviçre saatiyle 17.00'de yapacağı basın toplantısını iptal ederken, basın mensuplarının TELEKOM konusundaki ısrarlı soruları üzerine, TELEKOM Yönetim Kurulu'nun belirlenmesinin gereksiz yere uzatıldığını, yönetimin ''başarılı ve profesyonel kişilerden oluştuğunu'' söyledi. 
     Dünya Bankası'ndan ve diğer ülkelerden tanıdığı arkadaşlarıyla görüşmeler yapacağını belirterek kongre merkezinden ayrılan Derviş, akşam Tunus Başbakanı'nın vereceği yemekte bazı ülkelerin devlet veya hükümet başkanları ve bakanları ile ikili görüşmelerde bulunacak. 
     Crans Montana'ya bugün saat 15.00'de karayoluyla gelen Devlet Bakanı Derviş, yarın sabah Madagaskar Başbakanı ve Birleşik Arap Emirlikleri Ticaret ve Ekonomi Bakanı ile sabah kahvaltısında biraraya gelecek. 






</TEXT>
</DOC>
