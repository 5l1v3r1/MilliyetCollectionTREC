<DOC>
<DOCNO> 17608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/spor/ygskol.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Her maç zor 
</HEADLINE>
<TEXT>

     DOĞAN KOLOĞLU 

     Kendi sahasında ligde en çok puan toplayan dördüncü takım Rizespor ile deplasmanda en çok puan kazanan Galatasaray arasındaki maçın kaderini isabetli pas trafiği tayin etti. İlk yarıda Galatasaray, ikinci yarıda Rizespor iyi örnekler verdi. Özellikle Jardel'in olmayışı, Serkan ve Arif'in devamlı yer değiştirip santrfor yerini hareketlilik alanına dönüştürmesi Rize'yi 16 dakikada teslim aldı. İlk golde Emre, topu topukla Ahmet'e attı. Ahmet ters kanattaki Fatih'e gönderdi. Fatih de Serkan'a aktardı. Kaleci Murat ve Oumar çıktı, onlara çarpan top Okan'ın ayağına geldi ve gol oldu. Rize'nin ısrarla gol atmaya çıkarken kaptırdığı toplardan birinde Arif, Emre ve Serkan üçlüsü ikinci gole imza attı. Artık Dünyada en garantili gol türü rakip oyun kurmaya açılırken kapılan toplarla gerçekleşiyor. Buna bir de kaleci Murat ve Oumar'ın hataları eklenince maç kaybediliyor. Rize ikinci yarı defans hatalarını yapmadı, ama ilk yarı sadece üç pozisyon bulurken, Galatasaray goller hariç çoğu Serkan ile beş pozisyon daha yakaladı. İlginçtir, ilk yarı Fatih ilk kanat çıkışını 32. dakikada yaptı. 
     Rize ikinci yarıda bitirici yerde Saffet - Tetteh ikilisinin birbirlerine pek yakın oynamaları ve ısrarla kaleye yaklaşmaları yüzünden sürekli kademeli defansa çarptıkları halde bu taktiği değiştirmediler. İkinci yarıda orta alandan daha fazla adam ileri atarak Galatasaray'ın hatlar arasındaki ilişkisini kestikten sonra Rize de sahada sözü dinlenir hale geldi. 
     Galatasaray oyun boyunca çapraz koşularla hem rakip defansı bunalttı, hem de Jardel'in durgunluğunu unutturdu. İkinci yarı Galatasaray klasik yorgunluğunu yaşadı. Pas isabeti düştü. Rizeli Ümit, Fatih ve Okan ile tartıştı. Rize inanılmaz saldırılarıyla iki gol buldu. Eğer Ümit üçüncü golü hemen atmasaydı, oyunun akışı daha da zorlanırdı. Rize maç sonuna kadar yenilgiye isyan eden bir mücadele verdi. Gerçekten sahalarında onları yenmek çok zor. 
     


 SPOR 



























</TEXT>
</DOC>
