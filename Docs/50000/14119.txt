<DOC>
<DOCNO> 14119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sontur02.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm orucuna müdahale kararı Meclis'e gönderildi 
</HEADLINE>
<TEXT>

     Sağlık Bakanlığı, ölüm oruçlarının sürmesi nedeniyle daha önce Yüksek Sağlık Şurası’nda alınan "ölüm orucundaki mahkumlara, tıbbi etik kuralları uyarınca müdahale edilmesi" yönündeki tavsiye kararını, TBMM ile Adalet ve İçişleri Bakanlıklarına gönderdi. 
     Sağlık Bakanlığı Temel Sağlık Hizmetleri Genel Müdürlüğü’nce, TBMM İnsan Hakları İnceleme Komisyonu, Adalet Bakanlığı ve İçişleri Bakanlığı’na gönderilen yazıda, hekimlik mesleğinde ana amacın herşeyden önce insan yaşamının korunması ve en iyi biçimde sürdürülmesinin sağlanması olduğu da vurgulandı. 
     Sağlık Bakanı Osman Durmuş başkanlığında 20-21 Aralık 2000 tarihlerinde toplanan Yüksek Sağlık Şurası’nda, "ölüm orucundaki tutuklu ve hükümlülere, tıbbi etik kuralları çerçevesinde müdahale edilmesi ve bu eylemin kişilerin ruhsal ve bedensel sağlığına gerek geri dönüşsüz, gerekse ölümcül zararlar vermeye başladığı andan itibaren müdahale etmeyen hekimin meslek etiğine aykırı davranmış olacağı" yönünde tavsiye kararı alınmıştı. 
     
     




</TEXT>
</DOC>
