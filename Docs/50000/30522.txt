<DOC>
<DOCNO> 30522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sonspo15.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Interli Okan ve Emre Milano'da... 
</HEADLINE>
<TEXT>

     Galatasaray'dan İtalya'nın İnter kulübüne transfer olan Okan Buruk ve Emre Belözoğlu bugün Milano'ya gitti. 
     İki futbolcu da Atatürk Havalimanı'nda yaptıkları açıklamada, çok heyecanlı olduklarını ve İtalya'da başarılı olup, Türkiye'yi en iyi ekilde temsil etmeyi amaçladıklarını söyledi. 
     Okan, Türkiye'den ayrıldığı için az da olsa buruk olduğunu ifade ederek, ''Ancak sonuçta ideallerimizi gerçekleştirmek ve Türkiye'yi en iyi şekilde temsil etmek için İtalya'ya gidiyoruz. Bunu da gerçekleştirmek için elimizden geleni yapacağız'' diye konuştu. 
     İtalya'da eski teknik direktörleri Fatih Terim'in rakibi olacaklarını da belirten Okan, ''Daha önce Fatih Terim ile birlikte mücadele ediyorduk. Şimdi ise rakip olacağız. Ancak herşeye rağmen biz O'nu, O da bizi çok seviyor'' dedi. 
     Okan, Galatasaray'ın dün yaptığı Grasshoppers maçına da değinerek, ''Galatasaray her zamanki gibi iyi bir takım. Yeni transferleri de gayet iyi buluyorum. Galatasaray'ın hedefi her zaman için şampiyonluktur. Gönlüm onların yanında'' şeklinde konuştu. 
     
     Emre 'Zor bir dönem..' 
     Emre ise İtalya'da çok zorlu bir dönemin kendilerini beklediğini, ancak bu zorlukların kendilerini korkutmadığını ifade etti. 
     İnter'de Hakan Şükür ve Okan ile birlikte forma giyeceklerini kaydeden Emre, ''Hakan ve Okan ile birlikte Galatasaray'da yakaladığımız başarıyı, İnter'de de sürdürmek istiyoruz. Kadroya girmek için mücadele edeceğiz ve bunu da başaracağımıza inanıyorum'' dedi. 
     İki futbolcunun da 8 Temmuz Pazar günü İnter'in yeni transfer ettiği oyuncularla birlikte ön hazırlık kampına katılacakları, daha sonra da takımla birlikte antrenmanlara çıkacakları bildirildi. 






</TEXT>
</DOC>
