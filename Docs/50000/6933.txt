<DOC>
<DOCNO> 6933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/guncel/gun01.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir cenaze, iki hüzün 
</HEADLINE>
<TEXT>

Nezih Demirkent'i son yolculuğuna uğurlayan basın dünyası dün bir kayıp daha verdi. Hürriyet Gazetesi’nin muhabiri Kemal Diyarbekir, törende fenalaşıp öldü 
     SERHAT OĞUZ İstanbul 

     Dünya Gazetesi sahibi Nezih Demirkent'in cenazesi, Türk basınına iki ayrı üzüntüyü bir arada yaşattı. Cenaze törenine katılan Hürriyet Gazetesi'nin 55 yaşındaki belediye muhabiri Kemal Diyarbekir kalp krizi geçirerek öldü. Demirkent için önce Dünya Gazetesi'nde sonra da Türkiye Gazeteciler Cemiyeti önünde tören düzenlendi. Törende Demirkent'in torunu Feyzan Ersinan hüzünlü bir konuşma yaptı. 
     
Babıali'de son tur      Ersinan, "Hukuk Fakültesi’ndeyken gazeteci olmak istediğimi söyleyince bana 'Küçük şeyler yazarak başla, ölüm ilanı gibi’ demişti. Dün onun ölüm ilanını yazdım. Gazeteciliğe ilk adımımı atmış oldum. Doğduğum zaman kulağıma adımı fısıldayan dedem olmuştu, bugün onu uğurlarken son konuşmayı yapmak bana düştü" dedi. Gazete önündeki törenin ardından Türkiye Gazeteciler Cemiyeti'ne getirelen Demirkent, meslektaşlarının omuzunda son kez Babıali yokuşunu tırmandı. 
     
Kalp masajı hataydı      Bu sırada Hürriyet muhabiri Kemal Diyarbekir kalp krizi geçirdi. Hemen tenha bir alana taşınan Diyarbekir için ambulans çağrıldı. Ancak ambulans uzun süre gelmedi. Daha önce by - pass geçiren Diyarbekir'e kalp masajı yapıldı. Olay yerine gelen Dr. Ünal Özer, by - pass'lı hastalara kalp masajı yapılmasının hata olduğunu belirterek, Diyarbekir'e vermek üzere dil altı hapı aradı, ancak bir türlü bulamadı. Diyarbekir, kaldırıldığı SSK İstanbul Eğitim Hastanesi'nde can verdi. 
     
İki çocuğu yetim kaldı      1946'da Kütahya'da doğan Diyarbekir, Son Saat gazetesinde mesleğe başladı. Türk Haberler Ajansı, Günaydın, Güneş'te çalışan Diyarbekir, evli ve iki çocuk babasıydı. Uzun yıllar belediye muhabirliği yapan Diyarbekir'i 15 yıllık arkadaşı Milliyet Gazetesi belediye muhabiri Mehmet Demirkaya şöyle anlattı "Titiz haberciliği ve dürüstlüğü ile tanınırdı Kemal. 55 yaşında olmasına karşın gazeteciliğe yeni başlayan birinin duyduğu heyacanla her şeye koşturur, araştırırdı." 
     
Siyasiler de törene katıldı      Sultanahmet Camii'ndeki cenaze namazına, Maliye Bakanı Sümer Oral, Devlet Bakanı Rüştü Kazım Yücelen, Bankacılık Denetleme Kurulu Başkanı Zekeriya Temizel, DTP eski Genel Başkanı Hüsamettin Cindoruk, İsmet Sezgin, Mehmet Ağar, Cavit Kavak, İstanbul Valisi Erol Çakır, İstanbul Büyükşehir Belediye Başkanı Ali Müfit Gürtuna, Doğan Medya Grubu Başkanı Mehmet Ali Yalçındağ, Fuat Miras, Yaşar Kemal, Bülent Eczacıbaşı ile çok sayıda gazeteci katıldı. 
     


 GÜNCEL 













</TEXT>
</DOC>
