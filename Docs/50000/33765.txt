<DOC>
<DOCNO> 33765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/yazar/pulur.html </URL>
<DATE> 2001/07/25/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Al vergiyi gör Laila'yı... 
</HEADLINE>
<TEXT>

     NEREDEYSE yeri yerinden oynatacaklar 
     Neymiş, New York Times gazetesi "Türkiye'de zenginlerle, fakirler arasındaki uçurum giderek büyüyor, sosyal patlamalar olabilir" demeye getiren bir yazı yayımlamış... 
     Douglas Frantz yazısında, bu çelişkiyi bir örnekle anlatmış 
     "Siyah bir Porsche Carrera kapıya yanaşıyor. Smokinli iki kapıcı atılıp direksiyon koltuğundaki şık güneş gözlüklü adamın ve yanındaki kırmızı ipek elbise, yüksek topuklu ayakkabılar giyen genç kadının kapısını açıyor. Paparazzilerin arasından geçen çift kentin zenginlerinin yaz geceleri parti yaptığı Boğaz kıyılarındaki geniş eğlence mekanı Laila'ya giriyorlar. Az ötede ise Ünsal Akayoğlu beyaz ceketini çıkararak geleneksel bir Türk restoranındaki 12 saatlik garsonluk mesaisini bitiriyor. Annesiyle birlikte yaşadığı küçük dairesine gitmek için üç otobüs değiştirecek. 160 dolarlık aylık gelirinin yarısını kiraya veren Akayoğlu artık et ya da meyve satın alamıyor." 
     
     İŞTE, kıyameti kopartan yazı bu... 
     Öyle ya, Türkiye, bu gerçeği ilk defa öğreniyor 
     Sanki "Laila" denilen eğlence ve yerini ilk defa duyuyor ya da "garson Ünsal"ın oturduğu varoşları ilk defa tanıyor... 
     Yooo, bütün mesele yazıyı yazanda ve yayımlayan gazetede... 
     "Douglas" yazarsa doğrudur, "New York Times" yayımlarsa önemlidir. 
     
     SIKIYÖNETİM dönemlerinde, ara rejimlerde, özellikle 1960 öncesi DP'nin son yıllarında, başımıza gelenleri hatırladık. 
     İktidar, hoşuma gitmeyen, işine gelmeyen haberlere yasak koyuyor yayımlatmıyor. 
     Sami Kohen, İngiliz gazetesi "The Guardian"ın Türkiye muhabiri... O, haberi yazıyor, teleksle geçiyor, ertesi gün aynı haber Türk gazetelerinde "The Guardian'ın yazdığına göre..." diye kaynak gösterilerek çıkıyor. İktidar da, saygın İngiliz gazetesine sansür koyamayacağı için, sesini çıkaramıyor. 
     
     BU da onun benzeri .. 
     New York Times, yoksullukla, zenginliğin mukayese edilemeyecek boyuta geldiğini, Türkiye'den insan manzaraları ile gösterince bazıları birden uyanıyor. 
     Ve tabii sorun yine yamuk yumuk, eciş bücüş edilip "Laila kapatılsın mı, kapatılmasın mı " ikilemine getiriliyor. 
     Sanki "Laila" kapatılsa, Türkiye'de herkesin karnı doyacak, kapatılmazsa herkes açlıktan ölecek. 
     
     EĞER "Laila"daki yaşam rahatsız ediyorsa, toplumu patlama noktasına getiriyorsa, önlemenin kolayı var... 
     "Laila" ve benzerlerini, Maliye denetlemeye alır. 
     Adam bir gece için milyonlar ödemiş, Maliyeci yanına gider 
     "Vergi kimlik kartınızı görebilir miyim Burada bir gecede milyonları ödediğinize göre, kim bilir yılda kaç milyar lira vergi ödemişsinizdir, bir görelim " 
     Ola ki haramzadenin mahdumu "Ben babamın verdiği harçlığı harcıyorum" dedi, o zaman da muhterem pederlerinin ödediği vergiye bakarsın... 
     Tabii bu arada "Laila" ve benzerlerinin ödeyeceği vergiyi de sektirmeyeceksin... 
     Bakalım o zaman kaç "Laila", kaç "Maila" kalır ortada... 
     
     







ANAP'ta şeffaf sandık 


Küçük kabine 


Dünyayı değiştirmek istiyorum, hemen şimdi 


Ege'nin nabzı 


Farklı bir Bakan Fikret Ünlü 


Sıcak para can çekişiyor 


Ne güzelsin sen hukuk .. 


Kıbrıs için yeni atılım 


Bademli kaymaklı Türk şirketleri 


Özkan'ın isyanı, Derviş'in çalımı 


Al vergiyi gör Laila'yı... 


Günaydın'ın arşiviyle 31 yıl öncesine dönüş 


Kanun hakimiyeti var mı 


1995'ten bu yana tütün yakılmıyor 


</TEXT>
</DOC>
