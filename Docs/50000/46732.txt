<DOC>
<DOCNO> 46732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/ekonomi/eko02.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk turizminin yeni sloganı 
</HEADLINE>
<TEXT>
Laiklik ve güvenlik 
ABD’deki terörist saldırılar sonrasındaki gelişmeler, turizmcileri yeni arayışlara yöneltti. Tanıtımlarda artık laiklik ve güvenlik ön plana çıkacak 
     AÇIK KOYU SOHBETLER EYLEM TÜRK 

     Turizm Yatırımcıları Derneği TYD Genel Sekreteri Nedret Koruyan, geçtiğimiz günlerde Dünya Turizm Örgütü WTO İş Konseyi Başkan Yardımcılığı’na getirildi. Koruyan, böylece WTO yönetimine seçilen ilk Türk oldu. Yeni görevinde, turizm talebinin Türkiye’ye yönlendirilmesi için çalışacağını söyleyen Koruyan, dünya turizm hareketinde Türkiye’nin öneminin giderek arttığına dikkat çekti. 
     Koruyan, ABD’de yaşanan terör eyleminden sonra Türkiye’nin tanıtımına ağırlık verilmesi gerektiğini belirterek tanıtıma iki yeni unsurun eklendiğini anlattı. Koruyan, "Bunlar laiklik ve güvenlik unsurları. Daha önce bunları belirtmeye gerek duymuyorduk. Ancak yeni dönemde buna mecburuz" dedi. 
     
Dünya Turizm Örgütü, uluslararası platformda nasıl bir öneme sahip 
     Dünya Turizm Örgütü 1975 yılında kuruldu. 104 ülkenin üye olduğu örgütte sadece kamu kuruluşları yer alıyor. Örgüte bağlı olarak çalışan bir de iş konseyi bulunuyor. Bu konseyin de 350 üyesi var. İş Konseyi’nin Yönetim Kurulu iki yıl için seçiliyor. Bu yılki toplantı Kore’de başladı ve Japonya’nın Osaka kentinde devam etti. 22 Eylül - 1 Ekim tarihleri arasında düzenlenen kurulda WTO’nun icra kurulu üyeleri ile iş konseyinin yönetim kurulu üyelerinin seçimi yapıldı. Ben de bu seçimlerde yönetim kurulu üyeliğine seçilerek başkan yardımcısı oldum. 
     
Türkiye’nin bu örgütte temsil edilmesi neyi ifade ediyor 
     Yönetime girmemiz, Türkiye’nin dünya turizminde çok önemli bir destinasyon olarak görülmesinin bir göstergesi. Türkiye tüm dünyada gelen turist bakımından 20’nci gelir bakımından da 14’üncü sırada. İş konseyinin ana amacı özel sektöre yol göstermek. 
     
Osaka’da yapılan toplantıda, 11 Eylül’de yaşanan terör eylemi konusunda neler konuşuldu 
     Toplantıda ABD Başkanı Bush’a bir mesaj yollandı. Ortak bir bildiri hazırlanarak terör eylemi kınandı. Terör ve turizmi 12 Kasım’da Çin’de yapılacak toplantıda konuşacağız. 
     
Yeni görevinizde neler yapmayı planlıyorsunuz 
     Yönetim kurulunda talebin Türkiye’ye yönlendirilmesi için çalışacağım. Türkiye’deki güvenlik önlemlerini anlatacağım. Dünyada belli başlı destinasyonlar var. Akdeniz bunlar arasında oldukça önemli. 12 Eylül günü dünyadaki tüm tüketim harcamaları düştü. Bu durum Noel’e kadar netlik kazanırsa Akdeniz’e talep patlaması yaşanacak. Para seyahate aktarılacaksa seçilen bölge de Türkiye olmalı. 
     
2002 sezonu için ne yapılmalı 
     Farklı tanıtım metodları geliştirmek lazım. Yabancı köşe yazarları ve tur operatörlerini Türkiye’ye çağırarak, laik ve güvenli bir ülke olduğumuzu anlatmalıyız. Tanıtım faaliyetlerine artık iki unsur eklemek durumundayız. Bunlar laiklik ve güvenlik. Daha önce bunları belirtmeye gerek duymuyorduk. Ayrıca iç turizmin ve yakın komşularımızla turizmin canlandırılmasını isteyeceğiz. Tüm bunları konuşmak için 24 Ekim’de TYD üyeleriyle bir toplantı yapacağız. 
     
Toplantıda neleri gündeme getirmeyi düşünüyorsunuz 
     11 Eylül sonrası için alınması gereken tedbirleri tartışacağız. Ayrıca tanıtım konusu çok önemli. Tur operatörleri bu konuda kilit noktada ve onların ikna edilmesi lazım. Ayrıca tur operatörleri şu anda düşen talebi bahane ederek fiyat kırmak isteyecekler. Buna karşı tedbirli olmalıyız. 
     
     Darbe kongre turizmine 
Türkiye daralan turizm hareketinden ne yönde etkilendi 
     Farklı turizm ürünlerimiz var. Bu nedenle Türk turizmi terör hareketinden sonra fazla etkilenmedi. Kongre ve teşvik turları iptal oldu. Sıfıra indi de diyebiliriz. Ancak bu turlar toplam pazarda önemli bir yere sahip değil. 
     
Sahil turizmi nasıl etkilendi 
     Türkiye turizm gelirinin büyük payını sahil turizminden alıyor. Sahil turizmi de yüzde 15 oranında olumsuz etkilendi. Fazla düşüş olmadı. Asıl etkiyi görmek için 2002 sezonuna bakmak lazım. 27 Eylül’de Almanya’da bir toplantı yapıldı. Türkiye’nin İspanya’dan sonra Almanya’nın ikinci turizm partneri olduğu tespit edildi. Bu da 2002 için umut olabilir. 
     



 EKONOMİ 



















</TEXT>
</DOC>
