<DOC>
<DOCNO> 45117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sontur16.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Üniversitesi'nde Amerika'yı protesto eylemi... 
</HEADLINE>
<TEXT>

     İstanbul Üniversitesi'nin yeni eğitim-öğretim yılına başlaması dolayısıyla düzenlenen törende, bir grup öğrenci, slogan atarak pankart açtı. Olaya anında müdahale eden güvenlik güçleri, yaklaşık 15 kişiyi gözlem altına aldı. 
     İÜ Fen Fakültesi'ndeki Ord. Prof. Dr. Deniz Bilsel Konferans Salonu'nda düzenlenen açılış töreni, saygı duruşuyla başladı. 
     Saygı duruşuna geçilmesinin hemen ardından salonun üst katında oturan bir grup öğrenci, ABD aleyhine konuşma yapmaya başladı. 
     Bu sırada, ''Kahrolsun ABD, Bağımsız Türkiye-Öncü Gençlik'' yazılı pankart açan öğrencilere, güvenlik güçleri müdahale etti. 
     Öğrencilerin gözlem altına alınması sırasında kısa süreli bir arbede yaşanırken, sivil polislerden oluşan güvenlik güçleri, öğrencileri salondan çıkardılar. Bu arada, yaklaşık 15 kişinin gözlem altına alındığı bildirildi. 
     Salonun üst kat giriş kapısında, Çevik Kuvvet'e bağlı bir ekibin de hazır bulunduğu görüldü. 
     Öğrencilerin protesto eylemine rağmen saygı duruşuna devam edildi ve ardından İstiklal Marşı okundu. 
     Törene, Milli Eğitim Bakanı Metin Bostancıoğlu, İstanbul Valisi Erol Çakır, 1. Ordu Komutanı Orgeneral Çetin Doğan, MGK Genel Sekreteri Orgeneral Tuncer Kılınç, Harp Akademileri Komutanı Orgeneral İbrahim Fırtına ve bazı üniversitelerin rektörleri katılıyor. 
     






</TEXT>
</DOC>
