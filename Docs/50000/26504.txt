<DOC>
<DOCNO> 26504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sontur17.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nuriş'e 11 yıl 8 ay hapis... 
</HEADLINE>
<TEXT>

     Kamuoyunda ''Karagümrük çetesi'' olarak bilinen organize suç örgütünün elebaşı Nuri Ergin, bir cinayet ve yaralama olayına ilişkin yargılandığı davada 14 yıl 3 ay 3 gün, kardeşi Vedat Ergin 10 yıl 10 ay ve bir adamı 10 yıl 1 gün ağır hapis cezasına çarptırıldı. 
     İstanbul 3. Ağır Ceza Mahkemesi'ndeki duruşmaya, tutuklu sanık Nuri Ergin katıldı. Davanın diğer sanıkları ise duruşmaya gelmedi. Duruşmada esas hakkındaki savunmasını yapan Nuri Ergin, 3.5 yıldır bu davada yargılandığını belirterek, olay yerine birini öldürmek kastıyla gitmediğini, zaten olayda ilk vurulan kişinin de kendisi olduğunu öne sürdü. 
     Olayda kendisine 61 el ateş edildiğini, can havliyle kendisini dışarıya attığını ve vurulduğu için hastaneye götürüldüğünü anlatan Ergin, ''Ama ben sizi de anlıyorum. Medya 'Nuri Ergin şöyle, böyle' diye yazıyor. Siz de beni tahliye etmediniz. Bu olaya nasıl karıştığımı bilmiyorum. Demir tüccarı da değilim'' dedi. Ergin, mahkeme heyetince son sözünün sorulması üzerine de, ''Sizlere saygı duyuyorum'' diye konuştu. Nuri Ergin, mahkeme heyetinin karar için odalarına çekilmesi üzerine, dinleyici sıralarındaki çocukları ve kardeşleriyle konuştu. 
     
     Karar 
     Verilen aradan sonra kararı açıklayan mahkeme heyeti, Nuri Ergin'i, Mehmet Kucur'un 1 Mart 1996 tarihinde faili belli olmayacak şekilde kasten öldürülmesi olayına karışmak suçundan 11 yıl 8 ay, Ali Dinçer Çolak'ın yaralanması olayına karışmak suçundan da 2 yıl 7 ay 3 gün olmak üzere toplam 14 yıl 3 ay 3 gün ağır hapis cezasına çarptırdı. 
     Mahkeme heyeti, Kucur'un öldürülmesi olayına karışan Vedat Ergin'i 10 yıl 10 ay ağır hapis, Sami Tokur'u da 10 yıl 1 gün ağır hapis cezasına mahkum etti. Davanın müşteki sanığı Ali Dinçer Çolak'ın, Savaş Başerli ve Nuri Ergin'e yönelik eyleminin kişisel savunma sınırlarında kaldığından hakkında ceza düzenlenmesine gerek görmeyen mahkeme heyeti, gıyabi tutuklu sanık Halis Taşlı hakkındaki dosyanın ise ayrılmasına karar verdi. 
     Nuri Ergin'in hastaneden kaçırılması olayına karışan Sami Tokur, Halis Taşlı ve Zafer Başerli hakkında, olayın üzerinden geçen zaman göz önüne alınarak suç duyurusunda bulunulmasına gerek olmadığını hükme bağlayan mahkeme heyeti, sanıklar Ali Dinçer Çolak, Sami Tokur, Vedat Ergin ve Nuri Ergin hakkındaki ''6136 sayılı yasaya muhalefet'' suçlamasının da 4616 sayılı Şartla Salıverilmeye, Dava ve Cezaların Ertelenmesi'ne Dair Kanun kapsamında ertelenmesini kararlaştırdı. Öte yandan aynı mahkeme heyeti, 19 Ekim 1998 tarihinde Serdar Atılgan'ın öldürülmesine ilişkin açılan ayrı davada tek sanık olarak yargılanan Vedat Ergin hakkında, mahkumiyetine yeterli ve inandırıcı delil elde edilemediği gerekçesiyle beraat kararı verdi. 







</TEXT>
</DOC>
