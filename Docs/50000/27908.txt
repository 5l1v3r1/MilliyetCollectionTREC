<DOC>
<DOCNO> 27908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sonspo07.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş "Samsunsporlu Tümer için girişimlerimiz sürüyor" 
</HEADLINE>
<TEXT>

     Beşiktaş Kulübü Futbol Şubesi Basın Sözcüsü Mete Düren, transfer konusunda çalışmaları sürdürdüklerini söyledi. 
     Mete Düren, yabancı oyuncu konusundaki temasları, teknik direktör Christoph Daum'un yürüttüğünü belirterek, ''Bu konuda beklemedeyiz. Türkiye'deki transfer çalışmaları için de görüşmeleri biz yürütüyoruz. Ali Eren, Fazlı ve Ayhan için Gaziantepspor, Samsunspor, Trabzonspor ve Galatasaray ile görüşmeler yapıyoruz. Tümer için de Samsunspor Kulübü ile anlaşmaya çalışıyoruz. Bunu gerçekleştirirsek, Tümer'i transfer edeceğiz'' şeklinde konuştu. 
     Fransız futbolcu Nouma için Avrupa'da birkaç kulüple temasta olduklarını kaydeden Düren, ''Nouma'yı takasta kullanmayı düşünmüyoruz. Amacımız bu futbolcuyu başka kulübe vererek gelir elde etmek'' dedi. 
     
     'Veit sakat değil' 
     Yeni transfer Alman Sixten Veit'in sakat olduğu yönünde çıkan haberlere de değinen Düren, bu futbolcunun sakat olmadığını söyledi. 
     Düren, Veit'in sakatlığı konusunda bir sıkıntısının bulunmadığını, geçen sezon da teknik direktörüyle anlaşamadığı için oynayamadığını savundu. 
     
     'Futbolcularla polemiğe girmeyiz' 
     Fazlı'nın bugünkü bazı gazetelerde yer alan açıklamaları konusunda da görüşlerini bildiren Mete Düren, ''Kulüp olarak futbolcularla polemiğe girmeyiz'' dedi. 
     Mete Düren, geçmiş dönemlerde de başka futbolcuların bu tür açıklamalarda bulunduğunu belirterek, ''Biz yönetim olarak futbolcularla polemiğe girmiyoruz. Ancak Fazlı'nın bu açıklamaları konusunda da kendi içimizde değerlendirmemizi yapacağız'' diye konuştu. 






</TEXT>
</DOC>
