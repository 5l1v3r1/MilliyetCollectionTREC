<DOC>
<DOCNO> 33952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sondun04.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da 'Fahişe katili' yakalandı 
</HEADLINE>
<TEXT>

     İran'ın Meşhed kentinde, şimdiye kadar 19 kadını öldüren bir kişinin yakalandığı bildirildi. 
     Horasan Eyalet Valisi Muhsin Miralizade, polis ve istihbarat bakanlığı elemanlarının ortak çalışması ile yakalanan katil zanlısının sorgusunun hala devam ettiğini ve ayrıntıların yakında açıklanacağını söyledi. 
     ''Örümcek katil'' adı takılan ve fahişelikten sabıkası olan kadınları öldüren seri katil, ilk cinayetini 28 Temmuz 2000'de 19. ve son cinayetini de önceki gün işlemişti. 
     Bütün kadınların cesetleri, başörtüleri ile boğulmuş ve kendi çarşaflarına sarılı olarak bulunmuştu. 
     Daha önce bazı şüphelileri gözaltına alan, ancak bir sonuca ulaşamayan polis, son günlerde milletvekillerinin sert eleştirilerine hedef olmuş, bazı milletvekilleri, Meşhed polis yetkililerinin görevden alınmasını istemişti. 
     Polis son olarak, ''toplumu fuhuştan ve çürümeden temizlemek'' amacıyla cinayet işlediği söylenen katil ya da katillerin muhtemel hedefleri arasında bulundukları var sayılan, fuhuştan sabıkalı 500 kadını koruma altına alırken, Milletvekili Ali Zaferzade, cinayetlerin tek başına hareket eden bir kişinin işi olamayacağını, çünkü cinayeti işleyenlerin kadınlar hakkında ayrıntılı bilgiye sahip olduklarını ileri sürmüştü. 
     Zaferzade, cinayetlerin 1998'de muhalif aydın ve siyasetçilerin öldürülmesindekine benzer şekilde, bir şebekenin işi olabileceğini de iddia etti. 
     1998'deki cinayetleri İran İstihbarat Bakanlığı içindeki aşırı bir grubun işlediği ortaya çıkarılmış ve bu grubun üyeleri tutuklanarak hapis cezalarına çarptırılmıştı. 






</TEXT>
</DOC>
