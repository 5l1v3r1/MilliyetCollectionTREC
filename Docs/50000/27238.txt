<DOC>
<DOCNO> 27238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/ekonomi/eko02.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
LPG'ye destek sevindirdi 
</HEADLINE>
<TEXT>

LPG ile üretim yapanların maliyeti ile aynı üretimi doğalgazla yapanlar arasındaki maliyet farkının yüzde 70'i Enerji Bakanlığı tarafından karşılanacak 
     AYFER YILDIZ 

     Likit petrol gazı LPG kullanarak üretim yapanların zararlarının karşılanmasına ilişkin yasa tasarısı, geçen hafta TBMM Genel Kurulu'nda kabul edildi. LPG ile üretim yapan borsadaki şirket hisselerinde bu haber üzerine hareketlilik yaşandığı görüldü. Yasa, LPG kullanan karo seramik, vitrifiye sağlık gereçleri ve porselen sofra eşyası üreticileri ile bu üretim tesislerine sağlanan elektriğin üretimi için LPG kullanan kojeneratör sistemli otoprodüktör şirketlerini kapsıyor. 
     LPG fiyatlarındaki artışın, LPG ile üretim yapan seramik üreticilerinin maliyetlerinin aşırı artmasına ve kapanma noktasında getirdiğini hatırlatan Hak Menkul Değerler Araştırma Yönetmeni Alper Tavukçu, "Ancak son yapılan düzenlemeyle birlikte LPG kullanan seramik ve porselen üreticilerine doğalgaz ile LPG arasındaki maliyet farkının yüzde 70'inin Enerji Bakanlığı tarafından karşılanacak olması seramik ve porselen üretimi yapan şirketlere olumlu yansıyacak" yorumunda bulundu. 
     
     80 trilyon yardım 
     Tavukçu, yapılacak olan yardımın 80 trilyon civarında ve nakit olarak verileceğini, şirketlerin bilançolarında ciddi değişiklikler olacağını söyledi. Sübvansiyon konusunda ise bölge sınırlaması olmamasının önemli olduğuna değinen Tavukçu, şöyle devam etti "Yani LPG kullanan tüm üreticiler bu yardımdan yararlanacak. Özellikle Ege Seramik, Uşak Seramik ve Kütahya Porselen şirketleri bunlar arasında. Zaten fiyat hareketlerine bakarsak şirketlerin şimdiden yararlanmaya başladıklarını düşünebiliriz." 
     
     "Detayları bekliyoruz" 
     Kütahya Porselen Sanayi Genel Müdürü Rüşdü Düver ise uygulamanın nasıl olacağı konusundaki detayları beklediklerini, söyledi. Düver, "Kütahya Porselen Sanayi'nin altında üç tane işletme var. Kütahya Seramik, Kütahya Porselen ve Kütahya Ambalaj. Bu konu en çok seramik fabrikasını ilgilendiriyor. Fiyatlardaki olumsuzluğu yıllardır çekiyoruz. Özellikle yurtdışındaki haksız uygulamalardan da büyük zarar ettik. Müşterilerimizi kaybetmemek pahasına üretimi sürdürdük. Yurtdışı üreticilerle rekabet edebilmek için zararı sineye çektik" şeklinde konuştu. 
     



 EKONOMİ 



















</TEXT>
</DOC>
