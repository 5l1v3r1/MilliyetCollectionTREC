<DOC>
<DOCNO> 29697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/ekonomi/eko02.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Akın’a arsa satışından 882 milyar 
</HEADLINE>
<TEXT>

Satışlarının yüzde 85'ini ihraç eden Akın Tekstil, bu yıl 174 milyon mark ciro gerçekleştirmeyi hedefliyor 
     AYFER YILDIZ 

     Akın Tekstil, İstanbul Tekstil Merkezi'nde bulunan iki dükkanını 926 milyara sattı. Şirket, İstanbul Tekstil Merkezi'ne yapılan satıştan elde ettiği 882 milyarlık k rı ise sermayeye ilave edecek. Akın Tekstil Mali İşler Genel Müdür Yardımcısı Dursun Ali Yılmaz, İstanbul Tekstil Merkezi'nin beklenen canlılığı yakalayamadığı için buradaki dükkanları sattıklarını ifade etti. 
     Geçen yıl 154 milyon mark ciro gerçekleştiren şirket, 2001'de 174 milyon mark ciro hedefliyor. 2000 yılında 114 milyon mark ihracat satışı yapan Akın Tekstil, 2001 yılı ihracat hedefi ise 126 milyon mark. Şirketin 2001 yılı üretim hedefi ise konfeksiyonda 3.3 milyon adet, kumaşta ise 18 milyon metre. 
     
     
     Fabrikayı satacak 
     1998’de boya ve terbiye bölümünü Lüleburgaz'a taşıyan şirket, Bakırköy'deki kumaş ve iplik üretimini de Lüleburgaz'a taşımayı planlıyor. Bakırköy'deki fabrika alanını satmayı planladıklarını söyleyen Yılmaz, "Amacımız şehir dışına çıkmak. Lüleburgaz'da 380 bin metrekare arazide 150 bin metrekare kapalı alanlı tesisimiz var. Bakırköy'deki 54 bin metrekare alanda daha fazla açılabileceğimiz alan yok. Bakırköy'deki fabrika alanını satarsak, üretimi tamamen Lüleburgaz'a taşımış olacağız. Lüleburgaz'da ikinci kısım fabrika için teşviğimiz devam ediyor" şeklinde konuştu. 
     
     Dalgalı kur avantaj getirdi 
     2000 yılında Türkiye'de uygulanan sabit kur politikası ve euronun dolar karşısında değer kaybetmesinin Avrupa'ya ihracat yapan şirketleri olumsuz etkilediğini hatırlatan Yılmaz, geçen yıl ABD pazarına yöneldiklerini, iç piyasaya da ağırlık vermeye başladıklarını söyledi. Üretimin yüzde 85'ini ihraç eden Akın Tekstil'in dalgalı kur rejiminden olumlu etkilendiğini söyleyen Yılmaz, "Devalüasyon olduğunda 40 milyon mark borcumuz, 20 milyon mark alacağımız vardı. Ancak, 126 milyon mark ihracatımız olduğu düşünüldüğünde, yıl bazında devalüasyon avantaj getirdi. Ancak, iki yıldır ihracatçı olmanın dezavantajlarını yaşıyorduk" dedi. 
     Ağırlıklı olarak ABD ve Avrupa'ya ihracat yapan şirketin, en büyük ihracat yaptığı ülkeler arasında, Almanya, Hollanda, İngiltere, Belçika, İtalya, Kanada, Uzak Doğu bulunuyor. 
     



 EKONOMİ 






















</TEXT>
</DOC>
