<DOC>
<DOCNO> 37058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sondun22.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mozambik'te 200 bin kişi açlıkla karşı karşıya... 
</HEADLINE>
<TEXT>

     Afrika ülkelerinden Mozambik'te yaklaşık 200 bin köylünün, son 2 yıldır meydana gelen şiddetli yağışların setleri aşarak ekili alanlara zarar vermesi nedeniyle açlıkla karşı karşıya olduğu bildirildi. 
     Tarım ve Kırsal Kalkınma Bakanı Helder Muteia, özellikle geçen yılın ilk yarısında başkent Maputo'nun 150 kilometre kuzeyindeki Manhica bölgesinde, bu yılın başında da güneydeki ekili alanların nehirlerin taşması sonucu zarar gördüğünü söyledi. 
     Muteia, bu alanların yağışlara karşı korunmasız olduğunu ve kimsenin bir şey ekemediğini ifade ederek, ekilebilecek arazilerin bazılarının halen sular altında olması nedeniyle tarım faaliyetlerinin de yerine getirilemediğini kaydetti. 
     Hükümetin gıda sağlanması için uluslararası yardım kuruluşlarıyla görüşmelerinin sürdüğünü söyleyen Muteia, gerekli önlemler alınmazsa insanların kıtlık çekeceğini, ekilebilecek alanların aşırı yağışlardan ekilenmemesi için koruyucu setler inşa edilmesine ihtiyaç duyulduğunu bildirdi. Mozombik'teki sellerin ülkenin tarımı ve alt yapısını harap etmesi yüzünden yıllık büyümenin geçen yıl 2.1 düzeyinde kaldığı, büyümenin başlangıçta yüzde 6 ila 8 arasında olmasının planlandığı belirtildi. 







</TEXT>
</DOC>
