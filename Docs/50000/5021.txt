<DOC>
<DOCNO> 5021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/sontur10.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şıhanlıoğlu'nun ölümüyle ilgili olarak 2 MHP milletvekili hakkında yakalanma talimatı 
</HEADLINE>
<TEXT>

     Ankara Cumhuriyet Başsavcılığı, DYP Şanlıurfa Milletvekili Fevzi Şıhanlıoğlu'nun ölümüyle ilgili soruşturmada MHP İçel Milletvekili Cahit Tekelioğlu ile Osmaniye Milletvekili Mehmet Kundakçı hakkında yakalama emri çıkardı. Başsavcılık, yakalama emrini gereğinin yerine getirilmesi için Ankara Emniyet Müdürlüğü'ne gönderdi. 
     Edinilen bilgiye göre, Ankara Cumhuriyet Başsavcı Vekili Bekir Selçuk'un yürüttüğü soruşturma kapsamında, Meclis Genel Kurulu'nda Şıhanlıoğlu'nun kalp krizi geçirmesiyle sonuçlanan olaylara ilişkin Meclis Televizyonu görüntüleri, televizyon ve gazetelerde yer alan haberler ile tanık anlatımları değerlendirildi. 
     Başsavcılık, yaptığı bu değerlendirme sonucunda MHP İçel Milletvekili Cahit Tekelioğlu ile MHP Osmaniye Milletvekili Mehmet Kundakçı hakkında yakalama emri çıkararak, gereğinin yapılması için Ankara Emniyet Müdürlüğü'ne gönderdi. 
     Soruşturma kapsamında, yakalama emrinin Anayasa'nın 83 2 maddesi uyarınca çıkarıldığı belirtildi. Anayasa'nın ilgili maddesi şöyle 
     ''Seçimden önce veya sonra bir suç işlediği ileri sürülen milletvekili Meclis'in karar olmadıkça tutulamaz, sorguya çekilemez, tutuklanamaz ve yargılanamaz. Ağır cezayı gerektiren suç üstü hali ve seçimden önce soruşturulmasına başlanılmış olmak kaydıyla Anayasa'nın 14. maddesindeki durumlar bu hükmün dışındadır. Ancak bu halde yetkili makam durumu hemen ve doğrudan doğruya TBMM'ye bildirmek zorundadır.'' 




</TEXT>
</DOC>
