<DOC>
<DOCNO> 2352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/ekonomi/aeko.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’nin iki endişesi 
</HEADLINE>
<TEXT>

CARİ AÇIK 2000 sonunda 9 milyar dolar beklenen cari işlemler açığındaki artışın, bu yıl da devam etmesinin programı riske sokabileceğinden endişe ediliyor. ENERJİ IMF heyeti TEAŞ'ın yeniden yapılandırılmasına yönelik düzenlemelerin hızlandırılmasını istedi. Enerjide 29 yap - işlet - devret projesinin açıklamaması da sıkıntı yarattı 
     HARUN GÜREK Ankara 

     Mali piyasalarda yaşanan krizin ardından verilen ek niyet mektubu kapsamında Ankara'da bulunan Uluslararası Para Fonu IMF heyeti, görüşmelere başladı. IMF heyeti, geçen hafta Ankara'ya iki grup halinde geldi. Heyet başkanı ve IMF Türkiye Masası Şefi Carlo Cottarelli, 12 Ocak Cuma akşamı Ankara'ya geldi. 
     Cottarelli başkanlığındaki heyet, üç koldan çalışmalara başladı. Cotterelli başkanlığındaki bir grup Hazine'de üst düzey bürokratlarla bir araya gelirken heyette yer alan dört bankacılık uzmanından oluşan grup da Bankacılık Düzenleme Denetleme Kurulu'nda Üst Kurul ve Merkez Bankası'nda teknik çalışmalara başladı. 
     Programı son derece gizli tutulan IMF heyetinin Hazine'deki temasları sırasında, görüşmelerin devam ettiği kata görevlilerin dışında kimsenin çıkmasına izin verilmedi. Hazine Müsteşarlığı binasına gazeteciler de alınmadı. 
     
     TEAŞ ve TEKEL görüşüldü 
     Cottarelli başkanlığındaki heyet, hafta sonu başlayan görüşmelerinde, TEAŞ ve TEKEL ile ilgili görüşmeler yaptı. TEAŞ'ın harcamaları ve yatırımları konusunu ele alan heyetin, bu kurumun yeniden yapılandırılmasına yönelik düzenlemelerin hızlandırılmasını istediği öğrenildi. 
     TEKEL kurumunu da ele alan heyetin, bu kurumun özelleştirme stratejisi üzerinde durduğu belirtiliyor. 
     Görüşmelerde, ödemeler dengesi cari işlemler açığındaki rekor artışın sıkıntı yarattığı da dile getiriliyor. Programın kurmay ekibi ekonomiden sorumlu Devlet Bakanı Recep Önal, Hazine Müsteşarı Selçuk Demiralp ve Merkez Bankası Başkanı Gazi Erçel'in, daha önce ödemeler dengesindeki açığının yavaşlayacağına ilişkin açıklamalarına karşın cari işlemler açığının ekim ayında 7.5 milyar dolara ulaşmasının kaygı yarattığı belirtiliyor. 
     
     'Açık risk yaratıyor' 
     IMF'nin, kasım ve aralık rakamlarının henüz çıkmadığını anımsatarak, söz konusu iki ayın sonuçları ile açığın 9 milyar dolara ulaşacağına dikkat çektikleri ifade ediliyor. Türk Lirası'nın fazla değerlenmesi nedeniyle açığın bu yıl da devam etmesinin programı riske sokabileceğine dikkat çekiliyor. 
     Görüşmelerde bir başka sıkıntı ise ek niyet mektubunda yer almasına karşın yerine getirilmeyen taahhütler. Heyetin, 31 Aralık’ta açıklanması gereken "yap - işlet - devret" yöntemiyle yapılacak 29 enerji projesinin kamuoyuna açıklanmadığına dikkat çektiği kaydedildi. 
     Bu projelerin açıklanması yükümlülüğünü Hazine ve Enerji Bakanlığı birbirine atıyor. Hazine Müsteşarlığı bir yazıyla projeleri Enerji Bakanlığı'ndan açıklamasını istedi. Enerji Bakanlığı ise "Projelere siz garanti veriyorsunuz. Açıklamayı siz yapın" diyor. 
     
     Özkan'a bilgi verildi 
     Hazine Müsteşarı Selçuk Demiralp, Devlet Bakanı ve Başbakan Yardımcısı Hüsamettin Özkan'a dün IMF ile yürütülen görüşmeler hakkında bilgi verdi. 
     Demiralp, görüşmenin ardından, "IMF'ye verdiğimiz niyet mektubunda taahhütlerimiz var. 
     O taahhütleri yerine getirmek için... Görüşmelere cumartesi günü başladık. Görüşmeler devam ediyor. Hafta sonu yaptığımız görüşmeler hakkında bilgi verdim'' dedi. Cottarelli'nin Özkan ile görüşüp görüşmeyeceğine ilişkin bir soruya da Demiralp, şu yanıtı verdi "Daha o konuda bir karara varılmadı, olabilir. Hükümet ile görüşebilecektir. İlgili bakanlar ile görüşecektir. Ama şu durumda kesinleşmiş bir karar yok." 
     
     Garantinin çerçevesi IMF’yle çiziliyor 
     IMF heyetinin Üst Kurul'daki çalışmalarında, mali piyasalardaki krizde kaçan yabancı sermayeyi geri çekmek için getirilen yabancı yatırımcıların bankacılık sistemine getirdikleri paraların garanti kapsamına alınmasına ilişkin düzenleme ele alındı. Ek niyet mektubu gereğince Hazine Müsteşarlığı ile Üst Kurul arasında imzalanacak protokolle dün açıklanması gereken düzenlemenin üzerinde çalışmanın tamamlanmak üzere olduğu kaydedildi. IMF heyeti ile, Fon bünyesindeki bankaların satış çalışmaları da görüşüldü ve bankacılık sektöründeki gelişmeler ele alındı. 
     
     Etibank ve Bank Kapital'in bilançosu çıkıyor 
     Tasarruf Mevduat Sigorta Fonu'na 27 Ekim 2000 tarihinde devredilen iki bankadan Bank Kapital'in devir bilançosu hazırlandı. Etibank'ın bilançosunun ise bitmek üzere olduğu bildirildi. 
     6 Aralık 2000 tarihinde Fon'a devredilen Demirbank'ın devir bilançosunun hazırlanmasıyla ilgili çalışmaların da devam ediyor. Devir bilançosu biten Bank Kapital ile bitmek üzere olan Etibank'la ilgili yasa gereği bilanço prosedürü tamamlandıktan sonra, Üst Kurul tarafından bu bankalar, ortak yönetim kurulu yönetimine devredilecek. 
     


 EKONOMİ 



















</TEXT>
</DOC>
