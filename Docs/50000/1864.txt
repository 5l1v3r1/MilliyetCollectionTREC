<DOC>
<DOCNO> 1864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sondun05.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Maradona'ya vergi kaçakçılığı suçlaması 
</HEADLINE>
<TEXT>

     İtalya'ya gelen ünlü Arjantinli futbolcu Diego Maradona, burada İtalyan mali polisi tarafından vergi kaçakçılığıyla suçlandı. 
     Polis kaynakları, söz konusu miktarın 24.17 milyon dolar olduğunu belirtti. 
     Havaalanında 20 mali polis eşliğinde polis bürosuna götürülen Maradona, konuyla ilgili yaptığı açıklamada, ''Bu vergi sorunu benimle ilgili değil. Bu sorun Napoli kulübü yöneticisi Corrado Ferlaino'yu ilgilendirmektedir. Sözleşmemde Napoli'nin benim vergilerimi ödemekle yükümlü olduğu yazılı. Vergi dairesi parayı Ferlaino'dan istesin, çünkü ben stadyumu 100 bin taraftarla doldurduğum zamanlarda kendisi kulübün sorumlusuydu. Bunlar bir bardak suda koparılan fırtınalardır''dedi. Ünlü futbolcu daha sonra, vergi sorunuyla ilgili belgeleri imzalayarak havaalanından ayrıldı. Maradona'nın Roma'ya televizyon programlarına katılmak ve başarılı kariyeri dolayısıyla ödül almak için geldiği kaydedildi. Maradona, İtalya'da ayrıca, kendisini altyapı ve dış menajer sorumluluğuna getirmek isteyen Napoli yöneticileriyle de görüşecek. Arjantinli futbolcu, FIFA tarafından 2000 yılında, Brezilyalı Pele ile birlikte ''Yüzyılın Futbolcusu'' seçilmişti. 




</TEXT>
</DOC>
