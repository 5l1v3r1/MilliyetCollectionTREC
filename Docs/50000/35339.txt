<DOC>
<DOCNO> 35339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/ekonomi/eko05.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gitti paketin yarısı 
</HEADLINE>
<TEXT>

Sezer, orman arazilerinin satışını öngören yasanın iptali için dava açtı. İptal onaylanırsa, hükümetin bir kaynak umudu daha suya düşecek 
     ANKARA Milliyet 

     Cumhurbaşkanı Ahmet Necdet Sezer, orman arazilerinin, orman köylüsü olmayan kişilere de satılmasını öngören yasanın iptali için Anayasa Mahkemesi’nde dava açtı. Mahkemenin, Sezer’in isteği doğrultusunda karar vermesi halinde, hükümetin iç kaynak yaratma’ arayışında umut bağladığı Hazine arazilerinin satışında bir sorun çıkmamakla birlikte, paketin önemli ayaklarından biri olan orman vasfını kaybetmiş orman arazilerinin satışı gerçekleşmeyecek. 
     Cumhurbaşkanlığı Basın Sözcüsü Metin Yalman, Çankaya Köşkü’nde düzenlediği basın toplantısında, Cumhurbaşkanı’nın yasada orman sınırları dışına çıkartılan yerlerin orman köylüleri dışındaki kişilere de satılmasını olanaklı kılan kuralının iptal ve yürürlüğün durdurulması istemiyle dava açtığını belirtti. 
     
     Sultanbeyli köy mü 
     Yalman’ın verdiği bilgiye göre iptal istemi, sadece orman arazileri için yapıldı. Hükümet Sultanbeyli, Ümraniye, Beykoz gibi, orman’ özelliğini kaybetmiş, işgal altındaki bölgeleri satmak istiyor. Ancak bu eski orman arazilerinin üstündeki yerleşim yerleri köy’ olmadığı gibi, oturanlar da orman köylüsü’ sayılamıyor. 
     
     Bir dava daha 
     Yalman, Sezer’in Teknoloji Geliştirme Bölgeleri Yasası’nın arazi kullanımı, yapı ve tesislerin projelendirilmesi, inşaası ve kullanımı ile ilgili ruhsat ve izinlerin özel hukuk tüzel kişisi olan şirket tarafından verileceğine ve denetleneceğine ilişkin kuralı ile yine özel hukuk tüzel kişisi olan yönetici şirketin kamu yararı gerekçesiyle adına kamulaştırma yapılabileceğini öngören düzenlemenin iptali istemiyle de dava açtığını açıkladı. 
     
     İş bulma kurumu’ gibi 
     Cumhurbaşkanı Ahmet Necdet Sezer’e yapılan toplam 88 bin 663 başvurunun, yüzde 28’ini iş ve yardım istekleri, yüzde 25’ini ise çalışanlar ve emeklilerin sorunları oluşturdu. Cumhurbaşkanlığı Sözcüsü, Metin Yalman verdiği bilgiye göre başvuruların yüzde 16’sını belediye, yüzde 8’ini yargı, yüzde 7’sini eğitim, yüzde 5’ini sağlık, yüzde 4’ünü kamulaştırma, yüzde 7’sini de diğer sorunlar oluşturdu. 
     
     Sezer’in bilançosu 
     Sezer, bugüne kadar 137 yasa, 25 KHK, bin 974 Bakanlar Kurulu kararı, 59 atama kararı, 347 vekalet tezkeresi, 863 kararname onayladı. Sezer, 4 yasa, 7 KHK ve 28 atama kararnamesini iade etti. Sezer ayrıca, 25 rektör atadı, 18 af kararı imzaladı. 
     



 EKONOMİ 




















</TEXT>
</DOC>
