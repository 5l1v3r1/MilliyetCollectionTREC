<DOC>
<DOCNO> 39765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/spor/bbas.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
"13. oyuncu göreve" 
</HEADLINE>
<TEXT>

Milli Takım Coach’u Aydın Örs, "Salona 12 basketbolcumla çıkacağım. Seyircimizin desteğini bekliyorum" dedi ve ekledi "Savaşarak kazanacağız" 
     GÖKHAN TÜRE 

     BASKETBOL Milli Takımı Coach’u Aydın Örs, Avrupa Şampiyonası’nda mücadeleye her yönüyle hazır olduklarını belirtti ve "Önce Ankara’da, sonra da İstanbul’da seyircimizle birlikte hedefimize ulaşacağız" dedi. Örs, "Salona 12 oyuncumla çıkacağım. Seyircimizin desteğini bekliyorum. 12. oyuncumuzu göreve çağırıyorum. Onların da bize vereceği destekle sahada vargücümüzle savaşıp kazanacağız" diye konuştu. 
     ÖRS, şampiyonada takımların kora kor bir fiziksel mücadeleye girişeceğini belirterek, "İki ay süren kamp döneminde en büyük ağırlığı fizik gücü arttırmaya vermiştik. Şu anda yeterli sertlik düzeyine ulaşmış durumdayız. Letonya hızlı hücumu çok iyi uygulayabilen bir ekip. Savunmaya seri şekilde dönersek işimiz daha kolay olur. Turnuvaya galibiyetle başlamak ve arkasını da getirmek istiyoruz" dedi. 
     
65 yılda 374 zafer      Milli Takımımız, bu akşam 733. maçına çıkacak. Türkiye, 65 yıllık tarihinde yaptığı 732 maçın 374’ünü kazanırken, 356 maçtan yenilgiyle ayrıldı. Milliler, ayrıca 2 maçta da berabere kaldı. Türkiye ilk resmi maçını 1936 Berlin Olimpiyatları’nda Şili ile yaptı ve 30 - 16 mağlup oldu. 
     İZMİR’deki İslam Ülkeleri Oyunları’nda 29 Eylül 1980’de Türkiye, Libya’yı 142 - 45 yenerek en farklı galibiyetini aldı. Ay - Yıldızlı ekip, tarihindeki en farklı yenilgisini ise Almanya’da yapılan 28. Avrupa Erkekler Basketbol Şampiyonası’nda 24 Haziran 1993’de Hırvatistan’a karşı 113 - 63’le yaşadı. 
     
Örs’le 32. sınav      A Milli Basketbol Takımı, Aydın Örs döneminde yaptığı 31 maçın 18’ini kazanırken, 13 karşılaşmada da salondan yenik ayrıldı. Milliler, 31 maçta 2 bin 262 sayı ortalama 72.9 atarken, 2 bin 153 sayı ortalama 69.4 yedi. Ay - Yıldızlılar, Örs’le Türkiye’de yaptığı 12 maçın yalnızca 2’sini yitirirken, 10 maçta salondan galibiyetle ayrıldı. 
     
Adım adım hedefe’      BASKETBOL Federasyonu Başkanı Turgay Demirel, hedefe adım adım gideceklerini söyledi. Letonya maçının büyük önem taşıdığını belirten Demirel, "Takımda en az oynayandan en çok oynayanına, seyircisine, basınına kadar birlik içinde olursak amaca ulaşırız. Takımımız büyük heyecan içinde. İnşallah bütün bunlar sahaya olumlu yansır, İstanbul’da mutlu sona ulaşırız" dedi. 
     



 SPOR 




























</TEXT>
</DOC>
