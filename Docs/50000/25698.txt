<DOC>
<DOCNO> 25698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/spor/spo02.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk raund sorunsuz 
</HEADLINE>
<TEXT>

Fenerbahçe Yönetim Kurulu iç transferde Kaptan Ogün, kaleci Rüştü ve Abdullah ile dün masaya oturdu, fiyat alıp kendi şartlarını sundu 
     YUSUF KOBAL 

     SARI - Lacivertli takımda iç transfer görüşmeleri başladı. Yönetim Kurulu, Kaptan Ogün, kaleci Rüştü, Abdullah ile Yusuf ve Celil’in menajerleriyle bir araya geldi, oyuncuların düşüncelerini aldı, kendi şartlarını aktardı. Başkan Aziz Yıldırım, asbaşkanlar Murat Özaydınlı ve Hamdi Akın’ın da katıldığı pazarlıktan ilk Ogün çıktı ve "Her an imza atabilirim" açıklamasını yaptı. 
     
     Yeşil ışık 
     RÜŞTÜ adına açıklama yapan Saffet Sancaklı, "İngiltere’den üç teklif vardı. Bunları değerlendirmeye almadık. Rüştü, kulübün çıkarlarını düşünen bir oyuncu. Hem yönetim, hem Rüştü anlaşmaya sıcak bakıyor" dedi. Yusuf’un menajeri Metin Korkmaz da genç futbolcunun bugün boş mukaveleye imza atacağını söyledi. Ümit Özat ile Tolga’nın menajerleri ile de görüşüldü. 
     
Yıldırım bekleyişi      FENERBAHÇE Başkanı Aziz Yıldırım’ın, yarın basın toplantısı düzenleyeceği ve kongrede aday olacağını açıklayacağı ileri sürüldü. Yıldırım’ın camiadan ve taraftarlardan gelen büyük baskıya dayanamadığı, ailesini de ikna ederek bırakma kararından vazgeçtiği ve kongrede yeni bir ekip kurarak yola devam edeceği iddia edildi. 
     KOMBİNE bilet satışlarına başlayan Fenerbahçe, Sarı-Lacivert Derneği’ne 500 tane bilet vererek dün bir trilyon liralık çeki kasasına koydu. Başkan Aziz Yıldırım, Asbaşkan Murat Özaydınlı ile birlikte dernek yöneticileriyle masaya oturup biletleri satarken, kulübün geleceğinin burada yattığını söyledi. 
     
Rapajiç’i, Arsenal istiyor      FENERBAHÇE’nin Hırvat futbolcusu Rapajiç’e, Arsenal’in 2.5 milyon dolar teklif ettiği belirtildi. Özellikle İtalyan liginde oynamak için izin isteyen Hırvat futbolcunun, İngiliz kulübünden gelen öneriye henüz yanıt vermediği bildirildi. Fenerbahçe, Rapajiç’in bonservis bedelini 15 milyon dolar olarak belirleyip pazarlığa açık olduğunu duyurdu. 
     ARSENAL kulübünün Rapajiç için Fenerbahçe ile masaya oturmak için fiyat araştırması yaptığı, Hırvat futbolcunun teklifi kabul etmesi halinde Sarı - Lacivertli kulüp ile görüşmek üzere İstanbul’a geleceği öğrenildi. Rapajiç bu astronomik öneriye rağmen yine de ülkesi gibi kabul ettiği İtalya’da oynamak için arayışlarını sürdürüyor. 
     
Cavcav’ın iddiası      CEMAL ERSEN 

     GENÇLERBİRLİĞİ Başkanı İlhan Cavcav, Ümit Özat ve Ümit Karan’ın transferi ilgili olarak Fenerbahçe Kulübü’nün kendisini tehdit ettiğini ileri sürdü ve Federasyon Başkanı Haluk Ulusoy’dan yardım istedi. Sarı-Lacivertlilerin Özat’a 2.5, Karan’a ise 1.5 milyon dolar fiyat biçtiklerini belirten Cavcav, "Fenerli yöneticiler, ya istediğimiz paraya verirsin, ya da bu transferi hülle yoluyla gerçekleştiriz’ diye beni tehdit ettiler. Artık Türkiye’de transfer hülle, ya da tehdit yoluyla yapılacaksa yakında hiçbir kulübün hiçbir futbolcusu kalmaz" dedi. 
     
Program belirlendi      SARI - Lacivertli takımda yeni sezonun kamp programı belirlendi. Fenerbahçe, 1 Temmuz’da Samandıra Tesisleri’nde toplanacak, 15 Temmuz’da ise Almanya’ya gidecek. 17 Temmuz’da Bayer Leverkusen ile hazırlık maçı yapacak olan Sarı-Lacivertliler, 27 Temmuz’da Türkiye dönecek, 29 Temmuz’da da Şükrü Saracoğlu Stadı’nda Real Sociedad ile karşılaşacak. 
     
En eğitimli F.Bahçeli      Radikal gazetesinde yayınlanan ve Veri Araştırma A.Ş. tarafından 14 yaşından büyük 5022 kişiyle yüz yüze yapılan araştırma sonuçları, eğitim düzeyi en yüksek taraftarın Fenerbahçeliler olduğunu ortaya koydu. Araştırmada, her üç kadından ikisi bir takımın renklerine gönül verdiğini de söyledi. 
     15 - 24 yaş grubunda her 10 kişiden 9’u takım tutarken, 55 yaşın üzerinde bu oran 2’de 1’e kadar geriliyor. Koyu taraftarların oranı Galatasaraylılar’da yüzde 67.9 iken, Fenerbahçeliler’de 67.5, Beşiktaşlılar’da da yüzde 64.3. 
     Anket sonuçları Galatasaraylılar’ın daha eğitimli olduğu inancını doğrulamıyor. Galatasaray’ın, popülaritesi arttıkça kırsal kesimlerdeki taraftar sayısının çoğaldığını, dolayısıyla eğitim ve gelir düzeyinin düştüğünü gösteriyor. Buna karşın Fenerbahçe taraftarları içinde yüksekokul diplomasına sahip olanların oranı fazla çıkıyor. Bu oran Fenerbahçeliler’de yüzde 9.9, Beşiktaş’lılarda yüzde 7.9, Galatasaraylı taraftarlar da yüzde 6.6. 
     



 SPOR 






















</TEXT>
</DOC>
