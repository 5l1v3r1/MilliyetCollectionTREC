<DOC>
<DOCNO> 24553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sontur28.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Başbakan Erdoğan" diye karşılandı 
</HEADLINE>
<TEXT>

     Eski İstanbul Büyükşehir Belediyesi Başkanı Recep Tayyip Erdoğan, ''Biz, Cumhuriyet'in kuruluşundan itibaren gelmiş geçmiş olan tüm siyasi liderlerin, başta Atatürk olmak üzere, hepsinin doğrularını biraraya getirdik'' dedi. 
     Erdoğan, Yenibosna'daki Bilim Koleji'nin düzenlediği ''Bahar Şenliği''ne katıldı. Burada öğrenci ve velilere yönelik konuşma yapan Erdoğan, aydınlık geleceğin temelinin çocuklarla atılacağını söyledi. 
     Daha sonra penaltı atan, ağaç diken ve çocuklardan oluşan koroyu dinleyen Erdoğan, okul aile birliği üyeleri tarafından hazırlanan kermesi de gezdi. Bu arada, kendisine ikram edilen gözlemeyi gazeteciler görüntülemesin diye yemeyen Erdoğan, gözlemeleri gazetecilerle paylaştı. 
     Erdoğan, okula gelişinde de gazetecilerin çeşitli konulardaki sorularını yanıtladı. Bir gazetecinin, ''Başbakan Erdoğan diye karşılandınız, bunu nasıl değerlendiriyorsunuz '' şeklindeki sorusu üzerine Erdoğan, ''Halkımızın teveccühü aslında bir toplumsal desteğin ifadesidir. Bu bizi mutlu kılıyor. Geleceğe yönelik heyecanımızı artırıyor. Mesuliyetlerimizin de ne kadar büyük olduğunu hatırlatıyor'' dedi. 
     Erdoğan, ''Ziyaretleriniz artıyor, Erdemliler Hareketi'nin giderek genişlediğini söylemek mümkün mü '' şeklindeki soruya ise ''Sizler çıkarmışsınız'' diye yanıt verdi. 
     Bir başka soru üzerine de Erdoğan, şöyle dedi ''Bizim yaptığımız bu çalışmalar kimseye endeksli değil. Bizim ülkemizde yapacağımız çok işler, çok şeyler var. Kim ne yapıyor biz buna bakmıyoruz. Biz sadece arkadaşlarımızla doğrularımızı tespit edip ülkemize nasıl hizmet ederiz, bunun kaygısını taşıyoruz. Bunun endişesi, kaygısı, heyecanı içerisinde de geleceğe emin adımlarla yola çıkıyoruz. Kimseye endeksli bir çalışmanın, gayretin içerisinde değiliz.'' 
     ''İçinde bulunduğunuz hareket için bir Özal misyonu deniyor, onun yolundan gidiyor iddiaları var, böyle bir açılımı var mı bu hareketin '' sorusu üzerine de Erdoğan, şöyle dedi 
     ''Aslında olayı böyle değerlendirirsek bizim düşündüğümüz çıkış hareketini daraltmış oluruz. Biz, Cumhuriyet'in kuruluşundan itibaren gelmiş geçmiş olan tüm siyasi liderlerin, başta Atatürk olmak üzere, hepsinin doğrularını biraraya getirdik. İnönü, Ecevit, Menderes, Demirel, Erbakan, Mesut Yılmaz... Ülkemizde başbakanlık yapmış, liderlik yapmış tüm kişilerin doğrularını alıp, biz bu doğrulara neler katabiliriz, ülkemizi aydınlık yarınlara nasıl taşırız, bunun gayreti içerisindeyiz. Yanlışlarla uğraşmaya niyetimiz yok. Eksileri arama diye bir gayretimiz yok. Çünkü yapılacak olan hareketi eksilerden güç olarak yönetmek istemiyoruz. Yani karşı tarafın negatifleri üzerine bindirerek yürütmek istemiyoruz, tam aksine geçmişin olumlu yanları üzerine, onları biraraya getirmek suretiyle toparlayıp, biz de buna dünyadaki değişim ve gelişimi katmak suretiyle neler ilave edebiliriz bunun gayreti içindeyiz. Bu hareket böyle bir noktaya oturuyor. Böyle bir hassasiyet içerisinde.'' 
     Bir başka gazetecinin, ''Kamuoyu anketlerinde iki isim göze çarpıyor. Biri Sayın Derviş, biri siz. Siyasi rakip mi size sayın Derviş'' şeklindeki sözleri üzerine Erdoğan, şunları kaydetti 
     ''Ben şu ana kadar sayın Derviş ile ilgili böyle bir ifade kullanmadığımı söylemek istiyorum. Kullanmadım, kullanmam ve bu ülkede her Türkiye Cumhuriyeti vatandaşı parlamenter mücadelenin, siyasi mücadelenin içerisine girme hakkına sahiptir. Partiye üye olabilir, parti kurabilir, her şeyi yapabilir. Dolayısıyla biz sadece onlara başarı dilemek durumundayız. Olay budur. Onun için rakibim değildir. Rakibim olamaz.'' 
     Bir gazetecinin, ''Sizin siyasi yasağınızı en çok dile getirenler, eskiden mensubu bulunduğunuz partiden'' şeklindeki sözü üzerine de Erdoğan, ''Bu tür ifadeler kullanmazlar. Kullanıyorlarsa bizden cevap bulamazlar'' dedi. 
     
     
     







</TEXT>
</DOC>
