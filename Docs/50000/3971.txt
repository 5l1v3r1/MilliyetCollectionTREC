<DOC>
<DOCNO> 3971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/guncel/gun04.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Eller tetikte 
</HEADLINE>
<TEXT>

Polis, terör eylemlerine karşı broşürle uyarıldı Hamile kılığındaki militanlara dikkat et. Silahını hazır tut... 
     SERHAT ÜNAL İstanbul 

     İstanbul Emniyet Müdürlüğü, Diyarbakır’daki hain saldırıdan sonra alarm durumuna geçerken, tüm polislere bilgi broşürü dağıtıldı. Broşürde, hamile kılığındaki kadın militanlara, ayağında spor ayakkabı bulunanlara ve gözleri yarı kapalı olanlara dikkat edilmesi istendi. 
     İstanbul Terörle Mücadele Şube Müdürlüğü’nce hazırlanan "Güvenlik Tedbirleri" başlıklı yedi sayfalık broşür, dün polislere dağıtıldı. 
     
Hedefler anlatıldı      Broşürün giriş bölümünde, cezaevlerine yönelik operasyonun ardından yıkıcı ve bölücü terör örgütlerinin özellikle büyük şehirlerde eyleme başladıkları hatırlatıldı ve seçtikleri hedefler anlatıldı. Terör örgütlerinin silahlı eylemlerini şehirlerde genellikle sabah 06.00 - 09.00 ile akşam 17.00 - 22.00 saatleri arasında gerçekleştirdikleri belirtilen broşürde, alınması gereken önlemler şöyle sıralandı 
     "Göreve gidiş ve dönüşlerde aynı güzerg h kullanılmamalı. Dinlenme yerlerinde tedbirli, hareket halindeyken dikkatli olunmalı. Toplu halde bulunulması gereken zamanlarda gerekli güvenlik sağlanmalı. Devriye sırasında araç içinde sırt sırta durularak, dışarısı gözetlenmeli. Atak halde, silah hazır bulundurulmalı. Sivil görevliler, silahı ve telsizi teşhir etmemeli. Emniyet binalarına giriş ve çıkışlarda kontroller titizlikle yapılmalı. Yaka kartı olmayanların kesinlikle binalara girmelerine izin verilmemeli. Personel ile ziyaret veya iş için gelenler ayrı kapıdan içeri alınmalı." 
     
Canlı bomba tarifi      İntihar eylemlerinde ise teröristin eylemi gerçekleştirme safhasında uykusuz görünümlü, solgun yüzlü, uyuşturucu kullanmış görünümünde olduğuna işaret edilen broşürde, diğer özellikler şöyle açıklandı 
     "Bakış tarzının çekingen ve donuk, kadın teröristlerin hamile görünümlü, sol eli karnına yapışık sağ elinde torba veya poşet, ayaklarında genellikle spor ayakkabı bulunan, yöreye göre kılık kıyafeti olan kadınlar, kambur, bastonlu, şişman görünümlü, özürlülerin kullandığı araba, kol ve bacak protezli, kucağında bebek taşıdığı izlenimi verenler." 
     


 GÜNCEL 














</TEXT>
</DOC>
