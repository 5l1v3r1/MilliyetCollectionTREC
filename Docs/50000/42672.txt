<DOC>
<DOCNO> 42672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sontur12.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Türkiye tarihi bir fırsatla karşı karşıya" 
</HEADLINE>
<TEXT>

     DYP Genel Başkanı Tansu Çiller, Türkiye'nin bir tarihi fırsat ve rolle karşı karşıya bulunduğunu söyledi. 
     Bir süredir ABD'de bulunan Tansu Çiller, bugün yurda döndü. Çiller, Esenboğa Havalimanı'nda DYP Genel Başkanı Hasan Ekinci ve bazı milletvekilleri ve partililer tarafından karşılandı. 
     Tansu Çiller, burada yaptığı açıklamada, 21. yüzyılda dünyanın yeni bir globalizm anlayışına ve yeni bir yapılanma sürecine girdiğini belirtti. ''Hiç kuşku yokki Amerika'daki son insanlık dışı terörist olaylar, bu yeni yapılanmanın ilk adımının atılmasında önemli bir rol oynamıştır'' diyen Çiller, dünyanın bu terör mücadelesinde sıcak savaştan soğuk barışa doğru giden bir çizgide yeni bir globalizmi gündeme getirebileceğini kaydetti. 
     Çiller şöyle konuştu 
     ''Burada tüm dünya ve demokrasi terör mücadelesi karşısında birleşebileceği gibi, aynı zamanda bu yeni mücadele terörizme karşı yapılacak olan mücadele, bir medeniyetler savaşına da dönüşebilecektir. Türkiye bir tarihi fırsatla ve rolle karşı karşıyadır. Türkiye uzun yıllar terör mücadelesini başarıyla götürmüş. Ancak dünya karşısında zaman zaman haksızlığa uğramış, demokratlıktan ve insan haklarından terör mücadelesi sürecinde de hiç bir taviz vermemiş birikimli bir ülkedir. Bu yeni mücadelenin ve yeni yapılanmanın birleştirici unsuru haline gelebilir, bu bir tarihi fırsat ve görevdir. Ancak Türkiye'nin son yıllarda marjinalleşme sürecinde ve doğrultusundaki devamı, dünyanın terör karşısında bölünmesi gibi bir zorluğu veya sıkıntıyı veya tehlikeyi de gündeme getirebilecektir.'' 
     Herkesin terörün dini ve mezhebi olmadığını bilmesi gerektiğini kaydeden DYP Genel Başkanı, şimdi herkesin önünde büyük zorluklar, hem de büyük fırsatlar olduğunu belirtti. Çiller, şöyle devam etti 
     ''Bize düşen, birleşerek demokrasi içinde, hür dünya içinde yerimizi almaktır. Bunun için bir büyük birikimi olan DYP, terör mücadelesinde bir büyük birikimi olan ekipleriyle birlikte demokrasiden ödün vermeyen, demokrasiye bağlı anlayış çerçevesinde- ki bizim tarihimizde böyle bir çizgi DYP'nin en belirgin göstergesi olmuştur- bu çizgide her türlü katkıyı Türkiye'nin bu yeni fırsatı elde edebilmesi için ortaya koymaya kararlıdır.'' 







</TEXT>
</DOC>
