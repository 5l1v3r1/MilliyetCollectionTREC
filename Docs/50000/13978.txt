<DOC>
<DOCNO> 13978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/son/sontur10.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te 5 bin esnaf ekonomik krizi protesto için yürüdü 
</HEADLINE>
<TEXT>

     Gaziantep'te bir grup, ekonomik krizi protesto için izinsiz yürüyüş ve gösteri yaptı. 
     Trikotaj imalathanelerinin yoğun olduğu Gaziler Caddesi çevresindeki sokaklarda toplanan bir grup çocuk ve genç işçi, hükümeti istifaya davet eden sloganlar atarak ara sokaklardan yürüyüşü başlattı. Polis Yunus ekiplerinin izlemekle yetindiği grup, Gaziler Caddesi'nden yürüyerek Hürriyet Caddesi'nin bir şeridini trafiğe kapattı. Sloganlar atarak yürüyüşü sürdüren göstericiler, Maarif Kavşağı'nda trafiği engelleyerek İstiklal Marşı okudu. 
     Maarif Meydanı'nda Çevik Kuvvet Şube Müdürlüğü ekipleri tarafından ablukaya alınan göstericiler, kavşak yanındaki Maarif Meydanı'na alındılar. Göstericiler, ticaret ve sanayi odalarının bulunduğu binaya doğru bir süre ''Esnaf burada oda nerede'' diye slogan attılar. Polisin ''tamam dağılın artık'' uyarısını dinlemeyen ve Karagöz Caddesi'nden yürüyüşe devam etmek isteyen göstericilerin kaldırımdan yürümelerine izin verildi. Karagöz Caddesi'nden ilerleyerek Mütercim Asım Caddesi'ne giren göstericilerin alışveriş için bulunanlara katılması sonrasında caddede insan seli oluştu. 
     Bu arada, alışveriş için işyerini açan esnafın, göstericilerin tepkilerinden çekinerek işyerlerini kapadıkları görüldü. İşyerini kapatan esnafın da kalabalığa karışması göstericileri yatıştırmak isteyen polisin işini daha da zorlaştırdı. 
     Bazı sürücülerin korna çalarak, bazı vatandaşların ise alkışlayarak destek verdiği göstericiler, yürüyerek Gaziler Caddesi'ne ulaştılar ve bu caddeden ikinci kez yürümek istediler. Polis barikatını aşamayan göstericiler, geldikleri yöne dönerek dağıldılar. 
     Polis yetkilileri, ilk aşamada gerginlik yaşanmaması ve göstericilerin ikna edilmesi amacıyla kimseyi gözaltına almadıklarını bildirdiler. 




</TEXT>
</DOC>
