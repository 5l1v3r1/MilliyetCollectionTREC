<DOC>
<DOCNO> 39276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sontur18.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanlığı ilanla kaymakam arıyor 
</HEADLINE>
<TEXT>

     İçişleri Bakanlığı, yerel basın kuruluşlarına verdiği ilanlarla kaymakam adayı arıyor. 
     İlanda, İçişleri Bakanlığı'nda açık bulunan Mülki İdare Amirliği Hizmetleri Sınıfından 40 adet kadroya, yarışma ve yeterlilik sınavı ile kaymakam adayı alınacağı belirtilerek, sınava katılma koşulları sıralanıyor. 
     Sınava, Kurumlar İçin Merkezi Eleme Sınavı'nda KMS en az 70 puan alan, üniversitelerin siyasal bilgiler, hukuk, iktisat, işletme, iktisadi ve idari bilimler fakülteleri ile bunlara denkliği Yüksek Öğretim Kurumu tarafından kabul edilen yurtdışındaki en az 4 yıl süreli fakültelerden mezun olanlar başvurabilecek. 
     Yazılı sınav 14 Ekim 2001 tarihinde gerçekleştirilecek. Yazılı sınavı kazananlar, Bakanlık Merkezi'nde ilan edilen tarihte sözlü sınava tabi tutulacaklar. Bu sınavı da kazanan 40 kişi, bakanlıkça belirlenen tarihte kaymakam adaylığına atanacak. 
     
     
     







</TEXT>
</DOC>
