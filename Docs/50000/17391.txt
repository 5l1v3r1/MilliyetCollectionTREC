<DOC>
<DOCNO> 17391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/son/sonspo01.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftar geceyarısı Fulya'yı bastı 
</HEADLINE>
<TEXT>

     Beşiktaş'ın Samsunspor karşısında golsüz berabere kalıp, 2 puan kaybetmesinin ardından, bir grup siyah-beyazlı taraftar, Fulya Tesisleri'ne gelerek Beşiktaşlı futbolcuları protesto etti. 
     Tesislerin etrafında toplanan taraftarlar, siyah-beyazlı futbolcuları taşıyan otobüs Fulya Tesisleri'ne girerken, oyuncular aleyhine bağırıp, otobüse saldırmak istedi. Ancak tesisler çevresinde geniş güvenlik önlemleri alan çevik kuvvet ekipleri, taraftarların taşkınlık yapmasını önledi. 
     Ara sokaklara dağılan taraftarlar, daha sonra yeniden biraraya gelerek, tesisler çevresinde, ''En büyük taraftar, futbolcular sahtekar'', ''Bizi rezil ettiniz'', ''Formanın hakkını vermiyorsunuz, çekin gidin'' diye tempo tuttu. 
     Olayı şaşkınlıkla izleyen futbolcular da, taraftar tepkisi nedeniyle hemen tesislere girdi ve uzun süre taraftarların dağılmasını beklediler. Çevik kuvvet ekipleri taraftarları dağıttıktan sonra, futbolcular araçlarına binerek tesislerden ayrıldı. 
     




</TEXT>
</DOC>
