<DOC>
<DOCNO> 18385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/soneko20.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı'ndan dış yardıma yorum "Nur topu gibi borcumuz oldu" 
</HEADLINE>
<TEXT>

     Devlet Bakanı Kemal Derviş'in Uluslararası Para Fonu IMF -Dünya Bankası ilkbahar toplantıları için gittiği Washington'da, ''dışarıdan ek 10 milyar dolar kredi desteği'' sağlanacağına ilişkin açıklaması, iş çevrelerinde yankı buldu. 
     Türkiye Odalar ve Borsalar Birliği TOBB Başkanı Fuat Miras, gelecek kredinin şartlarının iyi değerlendirilmesi gerektiğini belirterek, ''kredinin üretim, istihdam ve ihracata yönlendirilmesi lazım'' dedi. Ankara Sanayi Odası ASO Başkanı Zafer Çağlayan da söz konusu krediyi yurtdışından gelecek kaynakların önünü açan bir grayder olarak gördügünü kaydederek, ''gelecek kredi ile krizin derinleşmesini engelleyecek'' derken, Ankara Ticaret Odası ATO Başkanı Sinan Aygün de ''nur topu gibi bir borcumuz oldu'' değerlendirmesinde bulundu. 
     Konu ile ilgili değerlendirmelerde bulunan TOBB Başkanı Fuat Miras, ASO Başkanı Zafer Çağlayan ile ATO Başkanı Sinan Aygün şunları kaydetti 
     
     ATO Başkanı Aygün ''Gelecek krediye piyasaların olumlu tepki vermesi sevindirici. Eğer bu kredi doların makul seviyesine düşmesine, faizlerin inmesine ve reel sektörün üretim ve ticaretine olanak tanıyacak bir ortamın doğmasına yol açacaksa bir tek buna sevinirim. Aksi halde sevinecek hiçbir şeyin olmadığını bilmemiz gerekiyor. Nur topu gibi bir borcumuz oldu. Borç alırken sevinen tek ülke biziz. Oturup ağlayacağımıza neredeyse tef çalıp oynayacağız. Eğer 20 milyar dolar para gelecekse yarın sabah her vatandaşımızın IMF ve Dünya Bankası'na fazladan 323 dolar borçlanmış olarak uyanacak. 
     Diğer yandan ne miktarda acil paraya ihtiyacımız olduğu konusu hala bir sır. Vatandaşlarımızın sadece kara ve pembe gözlüklerle bakmalarına matuf spekülatif yönlendirmelerden çok, içinde bulunduğumuz durumu net ve çıplak gözle görmelerini sağlayıcı objektif değerlendirmelere şu anda her zamankinden daha çok ihtiyaç var. Kredi alan değil,, kredisi yüksek bir Türkiye iddiasında olamazsak duruşumuz içerde de, dışarıda da sağlam ve güven verici olamaz.'' 
     
     TOBB Başkanı Miras ''Sayın Derviş'in çıkmasını istediği yasaların Meclis'ten geçmeye başlamasından sonra finans çevreleri Türkiye'ye olumlu bakmaya başladılar. Bu da Türkiye açısından olumlu bir kardır. Fakat gelecek kredi şartlarını iyi değerlendirmek lazım. Çünkü bizim kısa vadeli krediye ihtiyacımız şu anda gözüküyorsa da, Türkiye'nin içinde bulunduğu sıkıntıları aşmak için uzun vadeli ve düşük faizli kredilere ihtiyacı var. 
     Zannediyorum ki gelecek 10 milyar doların bir kısmı 3 sene vadeli libor artı 2 civarında bir faizle alınıyor. Bu üç sene Türkiye'nin gerek bu siyasal yapılanması ile ilgili gerekse ekonominin düzlüğe çıkması ile ilgili yeterli bir müddet midir Değerlendirmek lazım. 
     
     ASO Başkanı Çağlayan ''Bu para mutlaka Türk ekonomisine faydası olur. Ama bunu hemen bugünden yarına bize vermeyecekler. Benim orda gördüğüm hadise şu. IMF ve Dünya Bankası'nın biz Türkiye'ye kredi açtık. Türkiye'ye para vereceğiz demesi diğer piyasaları, diğerhatları açıyor. Yani IMF ve Dünya Bankası'ndan Türkiye'ye gelecek kredileri yabancı sermayenin önünü açan bir grayder olarak görüyorum. Bunlar yeni krediler için bir moral takviyesi olacak. Ben bundan sonraki gelişmelerin iyiye gideceği kanaatindeyim. Ancak Meclis eskisinden çok daha fazla çalışmak mecburiyetinde.'' 







</TEXT>
</DOC>
