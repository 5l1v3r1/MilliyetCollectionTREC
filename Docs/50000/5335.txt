<DOC>
<DOCNO> 5335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/son/sondun09.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçakta cep telefonu ile konuşan yolcuya 70 kırbaç 
</HEADLINE>
<TEXT>

     Suudi Arabistan'da, iç hat seferi yapan uçakta cep telefonunu kullanan bir ordu mensubu, yolcuların can güvenliğini tehlikeye attığı gerekçesiyle 70 kırbaç cezasına çarptırıldı. 
     El-İktisadiye gazetesinde yayınlanan haberde, ülkenin kuzeybatısındaki Tabuk kentindeki mahkemenin, adı açıklanmayan ordu mensubunun, havalanmak üzere olan uçaktaki kabin görevlilerinin ikazlarına rağmen, cep telefonu kullanmakta ısrar ettiği, bu yüzden de uçağın 30 dakika apronda beklemek zorunda kaldığı belirtildi. 
     Haberde, sorunun, asker yolcunun, havaalanı güvenlik servisi ekiplerince uçaktan indirilerek çözüldüğü ve güvenlik birimlerinin ısrarlı yolcunun hakkında şikayette bulundukları kaydedildi. Gazete haberinde, ordu mensubunun, uçakta cep telefonu kullandığı gerekçesiyle ceza alan ikinci Suudi Arabistanlı asker olduğu ifade edildi. 
     Geçen yıl uçakta cep telefonu kullanan bir başka askere, hapis cezasına çarptırılmasının yanı sıra ordu tarafından disiplin cezası da verilmişti. 




</TEXT>
</DOC>
