<DOC>
<DOCNO> 15283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/son/sontur10.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Parlamento dışında çözüm arayanların sonu hüsrandır" 
</HEADLINE>
<TEXT>

     Milliyetçi Hareket Partisi MHP Genel Başkanı, Devlet Bakanı, Başbakan Yardımcısı Devlet Bahçeli, Türkiye’nin öncelikli meselesinin piyasalarda güvenin temini ve ekonomik sıkıntının aşılması olduğunu belirterek, "Böyle zamanlarda demokrasi kuralları ve Parlamento dışında çözüm arıyanların sonu hep hüsran olmuştur" dedi. 
     Başbakan Yardımcısı Bahçeli, partisin Adana’da düzenlenen "4. Bölge Teşkilat Toplantısı"nda yaptığı konuşmada, toplumsal huzur, güven ve dayanışmanın sağlanmasının ancak bunu samimi şekilde istemekle ve bu yönde çalışmakla mümkün olabileceğini ifade ederek, bu amaçla iktidarıyla, muhalefetiyle tüm siyasi partilerin ve sivil toplum örgütlerinin önemli yükümlülükleri bulunduğunu söyledi. 
     "Türkiye’nin öncelikli meselesi piyasalarda güvenin temini ve ekonomik sıkıntının aşılmasıdır" diyen Bahçeli, şöyle devam etti "Bunun için herkese düşen tarihi ve ağır sorumluluklar bulunmaktadır. Sorumluluklarını ve görevlerini ihmal edenlerin bu kritik günlerin etkisi geçtiği zaman milletimizin huzurunda hiçbir anlam ve önemlerinin kalmayacağı iyi bilinmelidir. Böyle zamanlarda demokrasi kuralları ve parlamento dışında çözüm arıyanların sonu hep hüsran olmuştur. 
     Yaşanan olağandışı günleri geleceğin siyaset planlamasının zemini haline getirmek için daha da ağırlaştırmaya uğraşanların bir kez daha düşünmelerinde yarar bulunmaktadır. Bu millet, kendisinin en zor sıkıntılı günlerinde ister siyasi, isterse ekonomik vurgun peşinde koşanlardan bir gün mutlaka hesap soracaktır." 
     Türkiye’nin içinde bulunduğu krizin aşılmasının ekonomik önlemlere ve uygulanacak programa bağlı olduğu kadar, siyasi istikrara da ihtiyaç duyulacağını ifade eden Bahçeli, şöyle konuştu "Hatta ekonomik programı oluşturmak ve onu doğru bir yöntemle uygulamak da öncelikle siyasi karar süreçleriyle ilgilidir. Dolayısıyla bu aşamada kriz karşısında takınılacak siyasi tavır daha da önem kazanacaktır. İsteğimiz, ekonomik krizin sosyal ve siyasi sahalara yayılmadan çözülmesidir. Oysa, sorunun çözümüne yönelik alternatif ortaya koymak yerine buna katkı daha yapamayacak çevrelerin meseleyi hükümet meselesine indirgemeleri oldukça düşündürücüdür." -ARA 
     Ekonomik krizi siyasi ve sosyal bir krize dönüştürmeye yönelik girişimlerin "Ara Rejim" tartışmalarını gündeme getirmeye çalıştığını anlatan Başbakan Yardımcısı Bahçeli, şunları söyledi " Teknokratlar hükümeti veya milli mutabakat hükümeti gibi formüllerin arkasında gerçek bir siyasi irade bulunmadığı aşikardır. Sorumluluğun belli ve açık olmadığı yapılarda siyasi partilerin farklı arayışlara girmesi kaçınılmazdır. Bunun için ortaya koydukları icraatlar ve bıraktıkları işler bugüne kadar hep başarısız oluşumlar olarak kalmıştır. 
     Bugün ülkemizin böyle maceralara girmek için ne zamanı, ne de harcayacak kaynağı vardır. Ülkemizi 21. Yüzyıl’da yeniden azgelişmiş ülkelerde yaşanan antidemokratik ve siyasi yapılara benzer yöntemler uygulayan bir ülke haline getirmeye kimsenin hakkı yoktur." -YAPILMASI 
     Bahçeli, ekonomik krizi besleyen panik ortamının yok edilmesi, korku psikolojisinden uzaklaşılması gerektiğini belirterek, "Yapısal Değişme Programı"nın çerçevesi kapsamında dikkat edilmesi gerekenleri şöyle anlattı "Ekonomide, reel kesimle finans sistemi arasındaki ilişkileri sürdürülebilir bir büyüme yaklaşımına göre düzenleme zorunluluğu vardır. Rant ekonomisinin yarattığı olumsuz etkiler düşünüldüğünde bu değişimin önemi daha iyi kavranır. 
     Kamu kesimi verimlilik ve etkinlik ilkelerine göre daraltılarak iç borçlanma-yüksek faiz-düşük verim sarmalından kurtarılarak ekonomik akılcılığın gereğine göre yeniden örgütlenmelidir. Enflasyonist büyüme modelinin yarattığı gelir dağılımı bozukluklarını tasfiye edici bir tasarruf, yatırım ve gelir dağılımı politikasına geçilmesi mecburiyeti vardır. Ücret ve maliye politikalarında emeğin ve sektörlerin üretkenliğini esas alan bir uygulamaya yönelmek kaçınılmaz hale gelmiştir. Böyle bir yaklaşım emeğin üretkenliğini artıracağı gibi reel sektörde daha dinamik unsurların rekabet gücünü de yükseltecektir. 
     Kamu kaynaklarına dayalı rant ekonomisini tasfiye edici içe yönelik kapalı sanayileşme anlayışından vazgeçilerek rekabetçi ve dışa yönelik bir sanayileşme stratejisi temel alınmalıdır." 
     




</TEXT>
</DOC>
