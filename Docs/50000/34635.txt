<DOC>
<DOCNO> 34635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/guncel/gun02.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İmdat, yanıyoruz 
</HEADLINE>
<TEXT>

Hava sıcaklığının 30 dereceyi geçtiği yetmezmiş gibi nem oranı da yüzde 90’ı bulunca İstanbullular mahvoldu. Neyse ki Meteoroloji yağmur müjdesi verdi... 
     ANKARA Milliyet 

     Yaz geç geldi ama tam geldi... Mevsim normallerinin üzerinde seyreden hava sıcaklığına bir de nem eklenince durum daha da vahimleşti. Özellikle İstanbullular’ı bunaltan nem oranı önceki gün sabah saatlerinde yüzde 80’ken öğle saatlerinde yüzde 41’e düştü. Akşam saatlerinde tekrar yüzde 85’e ulaşan nem oranı dün sabah da 91 olarak ölçüldü. Yüzde 100’e yaklaşan nem oranı vatandaşları perişan ederken, Meteoroloji’den iyi haberler geldi. 
     
     YAĞMUR RAHATLATACAK 
     Devlet Meteoroloji İşleri Genel Müdürlüğü’nün verdiği bilgiye göre bugün Marmara’nın doğusu, İç Ege, İç Anadolu’nun kuzeybatısı, Batı ve Doğu Karadeniz ile Doğu Anadolu’nun kuzeyinde yer yer sağanak yağış olacak. Yarın İç Ege, Marmara’nın güneydoğusu ve Doğu Karadeniz’de yağış beklenirken, yurdun diğer yerleri az bulutlu ve açık geçecek. Perşembe günü ise Marmara’nın güney ve doğusu, Kuzey ve İç Ege, İç Anadolu’nun kuzeybatısı, Doğu Karadeniz’in doğusu ile Bolu, Zonguldak ve Düzce’de yağış bekleniyor. 
     
     ASIL BUNALTAN NEM 
     Geçen yıl temmuzda yaşanan hava sıcaklıklarının rekor sıcaklıklar olduğunu hatırlatan meteoroloji uzmanları, bu ayın ikinci yarısından itibaren de hava sıcaklığının arttığını, ancak geçen yılın rekoruna ulaşılmadığını belirterek "Nem oranı çok yüksek olduğu için hava sıcaklığı çok daha fazla hissediliyor" dedi. Bu ayın ikinci yarısından itibaren görülen en yüksek hava sıcaklıkları Ankara’da 38, İstanbul’da 35, Diyarbakır’da 43, İzmir’de 37.5, Adana’da 35.5, Samsun’da 32 ve Erzurum’da 33 derece olarak kaydedildi. 
     



 GÜNCEL 




























</TEXT>
</DOC>
