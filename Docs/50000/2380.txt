<DOC>
<DOCNO> 2380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/siyaset/asiy.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkasnak Paşa 28 Şubat olmasaydı 18 Nisan seçimleri böyle sonuçlanmazdı 
</HEADLINE>
<TEXT>
Klasik darbe yapılamazdı’ 
"Postmodern darbe" sözüne açıklık getiren Erol Özkasnak, 28 Şubat'taki ülke koşullarının 12 Mart ve 12 Eylül'deki müdahalelere uygun olmadığını söyledi 
     SERPİL ÇEVİKCAN Ankara 

     28 Şubat sürecinin önemli isimlerinden dönemin Genelkurmay Genel Sekreteri Erol Özkasnak, yaptığı açıklamaların ardından kendisine yöneltilen eleştirileri tek tek cevapladı. Bugün 28 Şubat sürecini küçümsemeye çalışanların Çevik Bir ve Güven Erkaya'ya karşı "kıskançlık hissiyle" hareket ettiğini söyleyen Özkasnak, "Tek bir mermi atılmadı, tek bir burun kanamadı. Tıpkı NATO'nun Varşo Paktı'nı teslim alması gibi" dedi. Özkasnak şu açıklamalarda bulundu 
     
TEK MERMİ ATILMADI      "28 Şubat, günün koşullarına uygun bir yöntemde gerçekleştirildi. O günün dünya ve ülke koşullarında 12 Mart ve 12 Eylül gibi klasik bir müdahale yapılamazdı. Cumhuriyetin karşılaştığı tehlike, bir tek mermi atılmadan, demokratik mekanizmaların harekete geçirilmesiyle bertaraf edilmiştir. Silahsız kuvvetler kavramını kullanmamızın nedeni ve amacı budur." 
     
31 MART VAK'ASI GİBİ      "O günün koşullarıyla ilgili yapılan değerlendirmede varılan sonuç şudur Tıpkı 31 Mart Vak'ası gibi ülke, 75 yıllık cumhuriyet tarihinde eşi görülmemiş planlı bir irticai kalkışmayla karşı karşıyadır. Bu tespitten sonra demokratik mekanizmaların harekete geçirilmesi yoluyla tehlikenin bertaraf edilmesi kararına varılmıştır. Bu amaçla bir seri brifing verilmesi planlanmıştır." 
     
DEMİREL’İ ÇAĞIRDIK      "28 Şubat sürecinin başlangıcı 11 Ocak 1997 tarihidir. O tarihte dönemin Cumhurbaşkanı Sayın Demirel, Genelkurmay'a davet edilmiş ve kendisine 28 Şubat günü Milli Güvenlik Kurulu'nda verilen bilgileri içeren bir brifing sunulmuştur. Cumhurbaşkanı'ndan başlayarak bu bilgiler toplumun aydınlatılması amacıyla basına, yargıya ve üniversite mensuplarına tekrarlandı." 
     
28 ŞUBAT’IN ETKİLERİ      "Bugün 28 Şubat'ı küçümsemeye çalışanların bilmesi gereken bir gerçek de şudur O süreç başarılı olmasaydı 18 Nisan 1999 seçim sonuçları alınamazdı. Cumhuriyete karşı irticai faaliyetlerin kaynağı olan akımlara 18 Nisan'da verilen oy desteği düşmüşse, bunun nedeni 28 Şubat’tır." 
     
MAKAT’ DEMEDİM      Özkasnak, gündeme yerleşen "makat tartışması" ile ilgili olarak da şunları söyledi "Kimseye böyle bir şey demedim. O dönemde basını aydınlatmak için düzenlediğimiz turlara katılan gazeteciler de bilirler ki, diyaloglarımız her zaman nezaket kuralları içinde ve medeni çerçevede gerçekleşmiştir. İkinci cumhuriyetçi olarak bilinen isimlerle yaptığım tartışmalar da hep bu çerçevede gerçekleştirilmiştir." 
     
Kutan Özkasnak'ın yargılanması şart 'Postmodern darbe Anayasa ihlalidir'      Özkasnak'ın sözlerini, "itiraf" olarak nitelendiren Recai Kutan, yasaların gereğinin yerine getirilmesini istedi 
ABDULLAH KARAKUŞ Şanlıurfa 
     FP Genel Başkanı Recai Kutan, dönemin Genelkurmay eski Genel Sekreteri Erol Özkasnak'ın 28 Şubat sürecinde Anayasa'nın ihlalini itiraf ettiğini savunarak, "Demokratik ve hukuk düzenine sahip olan bir ülkede bu tür davranışlar için yasalar ne diyorsa aynen yapılmalıdır" diye konuştu. 
     
Ağzıyla söylüyor’      Kutan, Özkasnak'ın 28 Şubat'la ilgili "meşru olan bir düzenin yıkılması için elimizden gelen gayreti gösterdik" itirafında bulunduğunu ifade ederek, savcıları göreve çağırdı. 28 Şubat süreciyle ilgili Özkasnak'ın önemli beyanda bulunduğunu kaydeden Kutan, "Kendi ağzıyla demektedir ki biz o dönemde Anayasa'yı ihlal ettik. Meşru olan bir düzenin yıkılması için elimizden gelen gayreti gösterdik" dedi. 
     
Gereği yapılır      28 Şubat sürecinin kesin bir darbe olduğunu belirten Kutan, "Ama adına ister modern de, ister post - modern de. Aralarında en ufak bir fark yok" diyerek sözlerini şöyle noktaladı "Bu mesele hukukçu arkadaşlarımız tarafından incelenecek, sonra da ne gerekiyorsa eksiksiz yerine getirilecektir." 
     
Onlar artık emekli      28 Şubat sürecine damgasını vuran komutanlarla ilgili pekçok senaryo üretildi. Vefat eden Erkaya hariç hepsi emekliliğin tadını çıkarıyor 
     28 Şubat süreciyle birlikte Türk Silahlı Kuvvetleri'nin komuta kademesinin nasıl şekilleneceği de merak konusu oldu ve çeşitli senaryolar gündeme geldi. Genelkurmay İkinci Başkanı Orgeneral Çevik Bir'in Genelkurmay Başkanı olup olamayacağı, tartışmaların eksenini oluşturdu. Bir'le birlikte adı öne çıkan Genelkurmay Genel Sekreteri Tümgeneral Erol Özkasnak'ın terfi edip etmeyeceği de merak konusuydu. 
     
Senaryolar bitmedi      Bir ve Özkasnak'ın isminin fazla öne çıkmasının bazı komutanlarda rahatsızlık yarattığı kulislere yansıdı. O dönemde 1. Ordu Komutanı olan Orgeneral Hüseyin Kıvrıkoğlu'nun Bir - Özkasnak ikilisine sıcak bakmadığı haberleri gündeme geldi. Genelkurmay Başkanı İsmail Hakkı Karadayı'nın görev süresinin uzatılması halinde Bir'e komutanlık yolunun açılacağı söylendi. 
     Ancak Karadayı görev süresinin uzatılmasını talep etmediği gibi Kıvrıkoğlu'nun Genelkurmay Başkanlığı'na gelmesinden sonra Genelkurmay Karargahı da değiştirildi. Bir, 1. Ordu Komutanlığı'na, Özkasnak da Etimesgut Zırhlı Birlikler Komutanlığı'na atandı. 
     
Sivil hayata geçtiler      Çevik Bir Dönemin Genelkurmay İkinci Başkanı. Birinci Ordu Komutanlığından emekli. 
     Erol Özkasnak Dönemin Genelkurmay Sekreteri. Mili Güvenlik Akademisi Komutanlığı yaptı. Emekli oldu. 
     Hüsnü Dağ Dönemin Basın ve Halkla ilişkiler Daire Başkanı. Karargahtan emekli oldu. 
     Güven Erkaya Deniz Kuvvetleri Komutanıydı. Başbakanlık danışmanı oldu. Vefat etti. 
     İsmail Hakkı Karadayı Dönemin Genelkurmay Başkanı. Emekli oldu. 
     Hikmet Köksal. Dönemin Kara Kuvvetleri Komutanı. Emekli oldu. 
     Ahmet Çörekçi Hava Kuvvetleri Komutanı. Emekli oldu. 
     
Erbakan imzalamıştı      Refahyol döneminin Başbakanı Necmettin Erbakan, 28 Şubat kararlarının altına imzasını koymuştu. Ancak tepkiler artınca "Ben bunu imzalamadım" dedi. Erbakan'ın yakın kurmayı Adalet eski Bakanı Şevket Kazan da, Erbakan'ın bu kararları prosedür olarak Bakanlar Kurulu'na sevk ettiğini, ancak uygulanmasını istemedikleri için orada bekletildiğini ifade etti. RP'liler de o dönemde "İmzalamak, benimsemek anlamına gelmez" görüşünü savundu. 
     
'28 Şubat ikazdır iyi de olmuştur 'ANKARA Milliyet 
     7. Cumhurbaşkanı Kenan Evren, Erol Özkasnak'ın "28 Şubat post - modern bir darbedir" açıklamasını değerlendirirken "TSK ikaz görevini yapmıştır ve iyi de olmuştur" dedi. "28 Şubat geçeli kaç sene oldu. Hala 28 Şubat'ı konuşuyorsunuz. Yapmayın böyle. TSK'yı ikide bir bu konuların içerisine çekmeyin. TSK'nın böyle bir şeyde hiçbir zaman gözü olmadı. 28 Şubat olmasaydı acaba ne olurdu Onu ben sizin takdirlerinize bırakıyorum" diyen Evren, sözlerini şöyle noktaladı "Bu, MGK'da alınmış bir karar. MGK, Anayasal bir kurum. Söylenecek bir şey yok." 
     


 SİYASET 













</TEXT>
</DOC>
