<DOC>
<DOCNO> 42329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sonspo05.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Tümer'in sakatlığı ciddi... 
</HEADLINE>
<TEXT>

     Beşiktaş'ta, dün yapılan İstanbulspor maçında sağ ayak bileğinden sakatlanan Tümer Metin'in, gelecek hafta sonunda yapılacak Ankaragücü maçında forma giymesinin zor olduğu açıklandı. 
     Beşiktaş Kulübü Doktoru Yalçın Yavuzer, Tümer'in sağ ayak bileğinde darbeye bağlı ödem oluştuğunu ifade ederek, ''Ayrıca bağlarında da ezilme var. 3 gün boyunca yataktan kalkmadan istirahat edecek'' dedi. 
     Tümer'i, 3 gün sonra yeniden kontrol edeceklerini ve gerekirse ayağının röntgen filminin çekileceğini kaydeden Yavuzer, ''Kesin kararımızı o zaman vereceğiz. Ancak Ankaragücü karşısında forma giyebileceğini sanmıyorum'' diye konuştu. 
     Yavuzer, sakatlığı süren Ahmet Dursun'un ise 15 Ekim'e dek sahalara dönmesinin zor olduğunu, 1 aylık bir tedavinin ardından bu futbolcunun forma giyebileceğini bildirdi. 
     
     Futbolculara grip aşısı... 
     Beşiktaşlı futbolculara bugün gerçekleştirilen antrenman sonrası Fulya Tesisleri'nde grip aşısı yapıldı. 
     Yavuzer, değişen hava koşullarını göz önüne alarak, futbolculara grip aşısı yaptıklarını ve bu aşının oyuncuların birçok hastalığa yakalanmasını önleyeceğini kaydetti. 






</TEXT>
</DOC>
