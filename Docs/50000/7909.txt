<DOC>
<DOCNO> 7909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/ekonomi/aeko.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizden vadeyi kısaltarak çıkma formülü 
</HEADLINE>
<TEXT>

Bugün 7 ve 12 ay vadeli ihalelerle 2.9 - 3.2 katrilyon lira borçlanacak olan Hazine'nin faizlerdeki yükselmeye karşı vadeyi üç aya indirmesi bekleniyor 
     ANKARA Milliyet 

     Başbakan Bülent Ecevit'in Milli Güvenlik Kurulu MGK toplantısını terk etmesiyle ortaya çıkan krizin mali piyasalarda yarattığı panik, önce IMF, ardından Başbakanlık'ta düzenlenen ekonomi zirvesiyle masaya yatırıldı. G - 20 Maliye Bakanları Toplantısı için Türkiye'de bulunan IMF 1. Başkan Yardımcısı Stanley Fischer'in Başbakan Bülent Ecevit ile saat 20.00'de yapılması planlanan görüşmesi, krizin ortaya çıkmasının ardından yaşanan 5.1 milyar dolarlık döviz kaçışı nedeniyle, bir saat öne alındı. IMF Avrupa Bölüm Başkanı Micheal Deppler ve Türkiye Masası Şefi Carlo Cottarelli ile 19.50'de Başbakanlığa gelen Fischer, Başbakan Bülent Ecevit ile yaklaşık yarım saat görüştü. 
     Başbakan Yardımcısı Hüsamettin Özkan, Hazine Müsteşarı Selçuk Demiralp, Merkez Bankası Başkanı Gazi Erçel'in de katıldığı belirtilen kısa süreli görüşmeden sonra Fischer, Deppler ve Cottarelli Başbakanlık'tan açıklama yapmadan ayrıldı. 
     IMF heyetinin Başbakanlık'tan ayrılırken gergin olduğu dikkat çekerken hemen ardından Devlet Bakanı Tunca Toskay, Başbakanlığa geldi. Toskay'ın ardından Başbakan Yardımcısı ANAP Genel Başkanı Mesut Yılmaz, gelirken daha sonra Hazine'den sorumlu Devlet Bakanı Recep Önal toplantıya çağrıldı. Demiralp ve Erçel'in de katıldığı kaydedilen ve 20.10'da başlayan toplantıda, 5.1 milyar dolarlık döviz çıkışının, bugün düzenlenecek borçlanma ihalesini nasıl etkileyeceği, bu paranın dönmemesi halinde ihalede ortaya çıkabilecek durum ele alındı. Toplantıda, çıkan dövizin, açıklamanın ardından yüzde 84'e kadar çıkan faizi cazip bularak dönmemesi halinde enflasyonla mücadele programında çok ciddi bir sıkıntıyla karşı karşıya gelinebileceği belirlemesinin yapıldığı ifade edildi. Bugünkü ihaleye ilişkin çalışmalar gece boyunca sürerken, ihalede vade kısaltmanın da gündemde olduğu öğrenildi. Hazine'nin bugün yedi ve 12 vadeli bona ve tahvil ihalesi ile 2.9 - 3.2 katrilyon lira borçlanması bekleniyordu. İhalede vadenin üç aya düşürülerek Hazine'nin uzun vadeli yüksek faiz yükünden kurtulması formülü üzerinde duruluyor. 
     
     'Ne gerekiyorsa yapılacak' 
     Başbakanlık'taki ekonomi zirvesinin ardından ekonomi bürokrasisi çalışmalarını gece boyunca sürdü. Başbakan Ecevit'in IMF 1. Başkan Yardımcısı Stanley Fischer'i kabulünün ardından, Başbakanlık'ta yapılan değerlendirme toplantısına katılan Hazine Müsteşarı Selçuk Demiralp ve Merkez Bankası Başkanı Gazi Erçel, çıkışta gazetecilerin sorularını yanıtladı. 
     Demiralp, Merkez Bankası ile Bankacılık Düzenleme ve Denetleme Kurulu'na giderek çalışmaları sürdüreceklerini bildirdi. ''Ek yardım söz konusu mu '' şeklindeki soruya Demiralp, ''Daha oralara gelmedik'' yanıtını verdi. 
     Merkez Bankası Başkanı Gazi Erçel de, ''Piyasalar açısından gereken neyse onu yapacaklarını'' belirtti. 
     
IMF Bu krizi anlamadık      BARKIN ŞIK Ankara 

     Başbakan Bülent Ecevit'i ziyaret eden IMF 1. Başkan Yardımcısı Fischer, görüşmede, Çankaya - hükümet krizini gündeme getirerek, "anlamakta güçlük çektiğini" söyledi. 
     Fischer görüşmede, "Her şey olumlu giderken kriz nasıl çıktı Ben bu krizi anlamakta güçlük çekiyorum. Bizim için sürpriz oldu" dedi. 
     Programın önemini vurgulayan Fischer, krizin ekonomik ve mali sisteme olan zararlarını dile getirdi. Fischer'in konuşmasının ardından söz alan Ecevit, krizin kendileri için de sürpriz olduğunu ifade etti. 
     Ecevit, istikrar programının arkasında olduklarını vurguladığı konuşmasında hükümet ortakları arasında tam bir uyumun bulunduğunu belirtti. Yapısal reformları hızlandırmak amacıyla TBMM İçtüzük değişikliğini gerçekleştirdiklerini belirten Ecevit, programdan ve hedeflerden ödün vermek niyetinde olmadıklarını söyledi. 
     
     


 EKONOMİ 
















</TEXT>
</DOC>
