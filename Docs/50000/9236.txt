<DOC>
<DOCNO> 9236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/son/sonspo06.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli "Efsane geri dönüyor" 
</HEADLINE>
<TEXT>

     Fenerbahçe Teknik Direktörü Mustafa Denizli, Fenerbahçe efsanesinin geri dönmeye başladığını söyledi. 
     Teknik Direktör Denizli, bugün yapılan antrenman öncesi Samandıra Tesisleri'nde düzenlediği basın toplantısında, 'Fenerbahçe efsanesi dönüyor' şeklinde futbol camiasındaki konuşmalarla ilgili olarak, ''Onu yaşayanlar, daha iyi bilir. Hayatı Fenerbahçe'de geçen insanlar var. Biz bu düşünceleri gerçekleştirmek için çalışıyoruz. Eğer öyle düşünüyorlarsa, bundan mutlu oluruz. Gayet tabi ki, efsane dönecek'' dedi. 
     Denizli, 8 hafta ya da 10 hafta önce lige nasıl bakıyorlarsa, şimdi de aynı şekilde baktıklarını belirterek, ''Çalışmalarımız ve düşüncelerimizde bir değişme olmadı. Önemli olan, ligin kalan süresi içinde avantajı korumak. Bunun için de çaba harcıyoruz'' diye konuştu. Fenerbahçe'nin istediği düzeye ulaşmak üzere olduğunu da ifade eden Denizli, ''İnsanların iyi olma arzuları hiç bitmez. Gayet tabi ki, benim de bitmez. Fenerbahçe beklediğim ve istediğim çizgide'' şeklinde konuştu. 
     Denizli, Fenerbahçe'nin bol gollü maçlar kazanmasını ise düşüncelerini sahaya yansıtabilmelerine bağlayarak, ''Bunun için çaba sarfediyoruz. Fenerbahçe'nin en önemli artı puanı, iyi takım olduğunu ortaya koymasıdır. Fenerbahçe'nin takım olma özelliği, gol atma özelliğinden daha önemlidir'' dedi. 
     
     



</TEXT>
</DOC>
