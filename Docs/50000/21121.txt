<DOC>
<DOCNO> 21121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/yasam/yas04.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol, biz Türkler’e atalardan emanet 
</HEADLINE>
<TEXT>

Ne cirit, ne güreş... Türkler’in ata sporunun futbol olduğu ortaya çıktı. Kanıt olarak da bin yıllık kitaplar gösterildi... 
     Türk halkının futbolla yatıp, futbolla kalkmasının doğallığına dair bir kanıt da tarihçilerden geldi. Erciyes Üniversitesi Fen Edebiyat Fakültesi Türk Dili ve Edebiyatı Bölümü'nden Prof. Dr. Tuncer Gülensoy, futbolun Türkler’in ata sporu olduğunu açıkladı. 
     Gülensoy, günümüzden bin yıl kadar önce yazılan Kaşgarlı Mahmut’un "Divan-ü Lügati’t Türk", Seyit Ali Ekber’in "Hıtay-Name" ve "Tarih-i Timur" adlı eserini de kanıt olarak gösterdi. 
     
     Futbol Tepük 
     Gülensoy şöyle konuştu "Türk spor kültüründe tepük’ olarak adlandırılan futbolun Türkler tarafından ne zaman oynandığı kesin olarak bilinmese de, en az bin yıldan beri oynandığı kesin. O dönemde yazılan pek çok tarihi eserde nasıl ve ne zaman oynandığı, kuralları yazılı. 
     Orta Asya Türkleri’nin yanı sıra eski Çin’de yaşayan Türkler de sığır işkembesinden yapılan topla futbol oynuyordu. 
     Özellikle ilkbaharda oynanan futbolun Selçuklu ve Osmanlı döneminde de oynandığını minyatürlerden görebiliyoruz. Türkler’in ata sporu olan futbol, İngilizler’in Hindistan’ı işgalinden sonra Avrupa’ya taşındı, yeni biçimler alarak dünyaya yayıldı. 
     
     Tepük'ün kuralları 
     Seyit Ali Ekber’in yazdığı Hıtay - Name, Türkler’in ata sporuna dair en geniş kaynaklardan.. Eserde tepük yani futbol oyununu şöyle anlatılıyor 
     "Top oyunu Hıtay'da eski Çin güzeller işidir. Topu ayakları ile vururlar, şöyle ki elini ol topa değdirmeye ve ol topu yere düşürmeye ve nazik ayak ve uçları ile dürde ite , saklara baldırlarıyla ve usulsüz vurmak ve yere düşürmek ve daireden taşra dışarı çıkarmak vaki olmaz." 
     



 YAŞAM 













</TEXT>
</DOC>
