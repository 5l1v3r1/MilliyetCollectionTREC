<DOC>
<DOCNO> 11383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sontur16.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Komisyonu Türkiye Temsilcisi Fogg "Kriz adaylığınızı etkilemez" 
</HEADLINE>
<TEXT>

     Avrupa Komisyonu Türkiye Temsilcisi Büyükelçi Karen Fogg, ekonomik krizin, Türkiye'nin AB adaylığını etkilemeyeceğini söyledi. Ekonomiden sorumlu Devlet Bakanı Kemal Derviş'le de dün görüştüklerini kaydeden Fogg, Türkiye'ye yardımcı olmak için neler yapılabileceğini ele aldıklarını söyledi. 
     Ankara Üniversitesi Avrupa Toplulukları Araştırma ve Uygulama Merkezi'nin ATAUM 28. dönem temel eğitim kurslarının açılış dersinde bir sunuş yapan Fogg, daha sonra gazetecilerin sorularını yanıtladı. Fogg, ekonomik krizin, Türkiye - AB ilişkilerine etkilerinin sorulması üzerine, Türkiye'nin adaylık sürecinin devam ettiğini, Türkiye'den beklenen ekonomik kriterlerde değişikliğin söz konusu olmadığını belirtti. Ancak Fogg, Türkiye'nin, ekonomik kriterleri yakalamada, 6 - 8 ay öncesine oranla daha çok sorunla karşılaşabileceğini kaydetti. 
     Fogg, Derviş'le görüşmesine ilişkin de şunları söyledi 
     "Detaylara girmek istemiyorum. Genel olarak bilgi alışverişinde bulunduk. Brüksel'le temaslarımız da sürecek. AB'nin IMF ya da Dünya Bankası'nı taklit ettiği düşünülmesin. AB üyeleri, aynı zamanda IMF ve Dünya Bankası'nın aktif üyeleridir. Biz, AB çerçevesinde Türkiye'ye yardımcı olmak için neler yapılabilir, bunları ele aldık. AB kurumları daha etkin biçimde nasıl çalıştırılabilir, istendiği takdirde nasıl teknik destek sağlanabilir, bunları görüştük." 




</TEXT>
</DOC>
