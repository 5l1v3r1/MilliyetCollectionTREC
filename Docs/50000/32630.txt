<DOC>
<DOCNO> 32630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/spor/ygok.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi Gürtuna 
</HEADLINE>
<TEXT>

     ATTİLA GÖKÇE 

     Uluslararası Olimpiyat Komitesi’nin 2008 Oyunları için - beklendiği gibi - Pekin’i seçmesi, bazı dostlarımıza kolayından ahkam kesme fırsatı oluşturdu... Kimileri "Biz biliyorduk, biz demiştik" söylemleriyle bireysel öngörü kahramanlığına soyundular. Kimileri, artık olimpiyat dosyasının kapatılması gerektiğini, hayallerle uğraşmanın anlamsız olduğunu söylemek talihsizliğine takıldılar. Olimpiyat adaylığı bir süreçtir. Vizyonunuz, birikiminiz, olimpik değerleriniz, aklınız ve ulusal heyecanınızla bu süreci kuşaktan kuşağa aktararak, ülkemizi uluslararası platformlarda yüceltmeye çalışırsınız. Moskova’da yapılan budur. TMOK Başkanı Sinan Erdem ve arkadaşlarının olanaksızlıklara karşın sergilediği çabalara saygı duyulmalı, bir avuç olimpiyat emekçisi yalnız bırakılmamalıdır. 
     Türkiye’yi hedefsiz, kendi içine dönük küçük hesapların ve çekişmelerin kıskacına bırakmak kime ne kazandıracaktır Olimpiyat adaylığından vazgeçilmesi gerektiğini ileri sürenler, bu ülkenin insanlarına savaş ve felaket dışında hangi ortak motivasyonu önermektedirler Söylesinler de bilelim 
     Şimdi lafı bırakıp gerçeklerimize dönelim. ABD doları ile TL arasındaki kur makası giderek açılırken, olimpiyat bütçemiz 9 trilyon liradan fazla açık veriyor. Toplu konut fonu kalktığı için gelir kalemleri eksildi. İstanbul Belediyesi’nin yasa gereği olimpiyat bütçesine aktarması gereken, ancak Nurettin Sözen döneminden beri tek kuruş ödeme yapmadığı kuru para toplam 17 trilyon lira... Bu paranın faizini de katarsanız 49, zamanında ödenseydi yaratacağı ekonomik değere bakarsanız 90 trilyonluk bir kayıp söz konusu... 
     İstanbul’un adaylığına dudak büken İstanbullu dostlarımızın her şeyden önce bu gerçekleri bilmesi gerekir. Olimpiyat Stadı için hazine garantisiyle 105 milyon dolar kredi borcuna girdik. Ağustos sonunda 4 trilyonluk faiz ödemesi var, kasada para yok... Bunun hesabını yapmadan, sorumluluğunu hissetmeden esneyerek ahkam kesmek akılcılık değil, yaygaracılıktır. 
     Ali Müfit Gürtuna, bu kentin sporu gerçekten seven belediye başkanıdır. Olimpiyat adaylığına gönlündeki gibi samimiyetle yaklaşıyorsa, belediyenin birikmiş borçlarını ödemek için elini çabuk tutmalı, hemşehrilerine ve ülkesine karşı taşıdığı sorumluluğu eksiksiz yerine getirmelidir. 
     Gürtuna’nın iyi niyetine inanıyoruz. Gereğini yapmasını bekliyoruz. 
     



 SPOR 























</TEXT>
</DOC>
