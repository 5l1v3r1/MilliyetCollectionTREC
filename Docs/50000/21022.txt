<DOC>
<DOCNO> 21022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/son/sonspo05.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İnter'i farklı yenen Milan "6-0'dan sonra Maldini Terim'den avantajlı" 
</HEADLINE>
<TEXT>

     AC Milan Kulübü İkinci Başkanı Adriano Galliani, ''Gelecek sezon teknik direktörümüz Maldini veya Terim olacak'' dedi. 
     La Gazzetta dello Sport Gazetesi'nde bugün yayımlanan demecinde Adriano Galliani, FC Inter karşısında alınan 6-0'lık galibiyet sonrası Cesare Maldini'nin Fatih Terim'e oranla daha avantajlı olduğunu bildirdi. 
     Ligin bitimine 4 hafta kala, Avrupa Şampiyonlar Ligi'ne kalma mücadelesi veren AC Milan'ın rakibi, 3 puan önündeki AC Parma olarak gözükürken, Maldini-Tassotti ikilisinin Avrupa Şampiyonlar Ligi'ne kalmayı başarmaları durumunda kırmızı-siyahlıların teknik direktör değiştirmek istemeyebileceği kaydediliyor. Galliani, gelecek sezon sakatlık sorunlarının olmayacağını belirterek, isim vermeden bir forvet oyuncusu alacaklarını anlattı. Bu arada tarihinin en ağır yenilgisini alan FC Inter'de, teknik direktör Marco Tardelli, asla istifasını sunmayacağını, görevde kalacağını açıkladı. Maçı yarıda bırakıp stattan ayrılan FC Inter Kulübü Başkanı Massimo Moratti de basına verdiği demeçte, ''Kendimi hakarete uğramış hissettim'' derken, Moratti'nin, sezon sonunda takımda bir kez daha yenilik yapacağı ve teknik direktörü değiştireceği söyleniyor. FC Inter'e gelecek teknik direktör adayları arasında Alberto Zaccheroni, Daniel Passarella ve Hector Cuper'in isimleri geçiyor. 







</TEXT>
</DOC>
