<DOC>
<DOCNO> 26708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sontur31.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Brüksel'de konuştu "Türkiye'de kriz yok" 
</HEADLINE>
<TEXT>

     Başbakan Bülent Ecevit, NATO zirvesi sonunda düzenlediği basın toplantısında, Makedonya sorunu konusunda ciddi endişelerin dile getirildiğini bildirdi. 
     ''Toplantılar çok verimli ve bir dayanışma ortamında geçti. Bütün ağırlık Makedonya konusuna verildi. Bu konuda herkes çok duyarlı. Askeri çözümle bu aşamada bir yere varılamayacağı görüşü yansıtıldı'' diyen Ecevit, şöyle konuştu 
     ''Ben de konuşmamda, Makedonya sonunu çok ciddidir. Bu sorun Makedonya'nın içinde çözülmelidir. Aksi halde bu sorun bütün Balkanlar'ı aşabilir. Öte yandan, bir ağır göç dalgasına da hazır bulunmalıyız. Türkiye'de milyonlarca Balkan kökenli insan, aralarında sorun olmadan yaşıyor. Demek ki genelde bir etnik sorun değil, siyasal sorun söz konusu dedim.'' 
     Ecevit, tüm katılımcıların yapıcı bir çözüm arayışı çerçevesinde konuştuklarını, somut öneri getirmenin mümkün olmadığını, Makedonya sorununun daha yakından incelenmesi gerektiğini söyledi. 
     Başbakan Ecevit, toplantı sırasında İngiltere Başbakanı Tony Blair ve ABD Başkanı George Bush'un yanına geldiklerini, Avrupa Güvenlik ve Savunma Kimliği AGSK konusunda soruna bir çözüm bulunmasını beklediklerini söylediklerini bildirdi. Ecevit, bu yaklaşımın bir ''baskı veya ısrar havasında olmadığını'' vurguladı. 
     Verdiği yanıtta, Türkiye'nin güvenliğinin söz konusu olduğunu belirttiğini anlatan Ecevit, ''Türkiye'nin en kritik bölgede bulunduğunu hatırlattım ve AGSK sorununun bizim açımızdan son derece önemli olduğunu söyledim'' dedi. AGSK konusunda Türkiye'nin haklılığının artık, açıkça ifade edilmese de belirlendiğini kaydeden Ecevit, bir soru üzerine, ''Zaman limiti koymadılar ve baskı ortamı da yoktu'' dedi. 
     Ecevit, bir başka soruyu yanıtlarken, ''Başkan Bush'un savunma alanında ve ekonomik konularda, her konuda destek ve yardımcı olma isteğini gösterdiğini'' söyledi ve ''Herhangi bir ayrıntıya girilmediğini'' ifade etti. 
     Başbakan Ecevit, ''Türkiye'yi sıcak günler bekliyor mu '' şeklindeki iç politika ağırlıklı bir soruya, özetle şu yanıtı verdi 
     ''Aslında siyasetin alışılmış polemikleri dışında bir sorun yoktur. Üçlü koalisyon hükümeti bütün tedbirleri alıyor. Tartışmaları bir kriz belirtisi olarak görmemek gerekir. Demokrasi ortamında enine boyuna tartışmak doğaldır. Bir politikacı şunu söyledi, bir bakan bunu söyledi diye sorunları çok çetinmiş gibi göstermek gereksiz. Aslında kriz falan yok. Haziran sonuna kadar zaten gerekli yasaların hepsi Meclis'ten geçecek ve yürürlüğe girecek.'' 
     
     






</TEXT>
</DOC>
