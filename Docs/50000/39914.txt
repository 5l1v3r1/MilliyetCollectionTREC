<DOC>
<DOCNO> 39914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/magazin/mag05.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tombalak’a gazozlu anma 
</HEADLINE>
<TEXT>

Gürdal Tosun aramızdan ayrılalı tam bir yıl oldu. Dostları 'Laz Bakkal'ın sevimli çırağı Tombalak'ı, onun çok sevdiği gazozu içerek andılar... 
     SERDAR BENLİ 

     Türk sinemasının unutulmaz oyuncularından Necdet Tosun'un oğlu ve 'Bir Demet Tiyatro' adlı televizyon dizisinin sempatik şişmanı Gürdal Tosun, ölümünün birinci yıldönümünde sanatçı arkadaşlarının katıldığı bir törenle anıldı. 
     Aralarında Yılmaz Erdoğan, Demet Akbağ ve Altan Erkekli'nin de yer aldığı 'Bir Demet Tiyatro' ekibiyle çok sayıda tiyatro sanatçısı, ilk olarak 'Tombalak'ın ölümünden kısa bir süre önce ağabeyi Erdal Tosun'la birlikte Cihangir'de açtığı Kiraz Restoran'da bir araya geldi. 
     Burada konuklara yemekle birlikte Gürdal Tosun'un çok sevdiği Safranbolu Bağlar Gazozu ikram edildi. 
     Daha sonra hep birlikte Gürdal Tosun ile babasının mezarlarının bulunduğu Zincirlikuyu Mezarlığı'na gidildi. Arkadaşlarının mezarı başında dualar eden ekipten Yılmaz Erdoğan ile 'Mahallenin Muhtarları' dizisinin 'Temel'i Erkan Can, arkadaşlarının mezarını birlikte suladı. 
     



 MAGAZİN 













</TEXT>
</DOC>
