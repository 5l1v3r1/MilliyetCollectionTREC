<DOC>
<DOCNO> 18324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/yasam/yas08.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS'li annenin durumu ağırlaştı 
</HEADLINE>
<TEXT>

Kızılay'ın 'kan kurbanı' Işıkgöz’lerin annesi, tedavisi kesildiği için her gün ölüme biraz daha yaklaşıyor 
     Kızının doğumu sırasında Kızılay Kan Merkezi'nden alınan kan nedeniyle AIDS hastalığına yakalanan Müzeyyen Işıkgöz'ün durumu iyice ağırlaştı. 
     Sedat Işıkgöz, para bulamadığı için tedaviye götüremediği eşinin son günlerde sürekli hasta olduğunu söyledi. Işıkgöz, eşinin durumunun ağırlaşmasına sebep olarak da, Sağlık Bakanlığı'nın, son bir yıldır tedavi masraflarını karşılamayı kesmesini gösterdi. Müzeyyen Işıkgöz'ün normalde 3 ayda bir Ankara Numune Hastanesi'nde tedavi görmesi gerektiğini kaydeden Sedat Işıkgöz, parasızlıktan bunun yapılmadığını iddia etti. 
     
     Yeşil Kart da yok 
     Eşini tedavi ettirebilmek için başvurduğu 'Yeşil Kart'ın da halen verilmediğini söyleyen Sedat Işıkgöz, sözlerini şöyle bitirdi 
     "Yeşil kartı çıkardığım zaman eşimi Ankara'ya götüreceğim, çünkü vücudunun her yerinde yaralar çıkıyor. Eşimi de kaybetmek istemiyorum." 
     Şanlıurfa Kızılay Kan Merkezi'nden 1996 yılında verilen kanın, Şanlıurfa Doğumevi'nde sezaryenle doğum sırasında kullanılması sonucu Müzeyyen ve kızı Rukiye Işıkgöz AIDS'e yakalanmış, Rukiye Işıkgöz geçen yıl ölmüştü. 
     
     



 YAŞAM 
























</TEXT>
</DOC>
