<DOC>
<DOCNO> 8875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/soneko05.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Bal "Yabancı sermaye yaşanan krizlerin tetikçisi" 
</HEADLINE>
<TEXT>

     Devlet Bakanı Faruk Bal, yabancı sermayenin yaşanan krizlerin ''tetikçisi'' olduğunu ileri sürdü. 
     Turizm, Ekonomi, Bilimsel Araştırma Tanıtma Merkezi tarafından Abant'ta düzenlenen ''İnşaat Sektöründeki Kriz'' konulu toplantı sona erdi. 
     Toplantının kapanışında konuşan Devlet Bakanı Faruk Bal, yabancı sermaye gelsin diye Anayasa değişikliği bile yapıldığını belirterek, ''Fakat yabancı sermaye Kasım'daki krizin ve son yaşanan krizin tetikçisi olmuştur. Bu aşamadan sonra bunlar da gözönünde bulundurulmalıdır'' dedi. 
     Bakan Bal, bundan sonra da hükümetin enflasyonla mücadeleye devam edeceğini, yapısal değişiklikleri de yapacağını belirterek, şunları kaydetti 
     ''Bir haftadır burada konuşuyoruz. Bir haftadır Türkiye'de medya hariçten gazel okuyor. Felaket tellallığı yapıyor. Nerede adı sanı duyulmamış birileri varsa bunları ekrana çıkartıp ahkam kestiriyor. Herkesin dikkat etmesi gereken bir şey var. Bir tane Türkiye var, ülkemizin menfaatine olan şeyler varken olumsuz şeyler sürekli gündemde tutularak yaşanan krizin boyutu arttırılmıştır.'' 
     Devlet Bakanı Faruk Bal, bu toplantının müteahhitler odası kurulması için geç kalındığını ortaya koyduğunu da dile getirerek, ''Bu Oda bir an önce kurulmalıdır. Bize getirilecek her türlü alternatifi değerlendirmeye hazırız'' dedi. Bal, iki gün süren toplantıda kendisine iletilenleri Bakanlar Kurulu toplantısının gündemine taşıyacağını kaydetti. Devlet Bakanı Tunca Toskay da, Türkiye'nin dünyada onuncu sıraya gelmiş bir müteahhitlik sektörü olduğunu belirterek, iki gün süren ve inşaat sektörünün sorunlarının ele alındığı toplantının son krizin değerlendirilmesi açısından faydalı olduğunu belirtti. Geçen hafta Güney Afrika'da olduklarını hatırlatan Toskay, ''Türkiye için Kuzey Afrika, dahası Afrika çok önemli. Türkiye, Afrika'ya yapılacak olan yatırımları desteklemeli'' dedi. Devlet bakanları Bal ve Toskay daha sonra Abant'tan ayrılarak Ankara'ya hareket ettiler. 




</TEXT>
</DOC>
