<DOC>
<DOCNO> 49114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/soneko03.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokrasi Türkiye'ye derece getirdi... 
</HEADLINE>
<TEXT>

     Türkiye'nin, dünyada bürokrasisi ''en engelleyici'' 13. ülke konumunda bulunduğu bildirildi. 
     Türkiye İşveren Sendikaları Konfederasyonu TİSK tarafından yapılan araştırmaya göre, Türkiye, bürokratik işlemlerdeki zorluklar nedeniyle dünyada, Slovakya, Venezuella, Slovenya, Endonezya, Polonya, Fransa, Rusya, İtalya, Kolombiya, Filipinler, Çin ve Hindistan'dan sonra 13. sırada yer alıyor. Dünyada bürokratik işlemlerin en kolay yapıldığı ülkelerin başında ise Singapur, Finlandiya, İzlanda, Hong Kong, İrlanda, İsveç, İsviçre, Danimarka ve Avusturya geliyor. 
     Türkiye'deki bürokratik ortamın çalışmaya ve çalıştırmaya engel olduğu, ekonominin rekabet gücünü zayıflattığı görüşü ileri sürülen TİSK araştırmasında, Türkiye'de işletme faaliyetine ilişkin sürenin yüzde 20'sinin bürokrasi tarafından heba edildiği bildirildi. 
     TİSK araştırmasına göre, bir işletmeci Türkiye'de bürokrasiye yüzde 20 oranında süre harcarken, Ortadoğu ve Avrupa ülkeleri yüzde 8, Güney Amerika ülkeleri ise yüzde 4 oranında zaman harcıyor. 
     Türkiye'nin bir şirketin kuruluşu için gerekli formalite sayısı bakımından Avrupa'da ilk sırada yer aldığına dikkat çekilen araştırmada, bir şirketin kurulması işlemlerinin en az 2.5 ayda sonuçlandığı kaydedildi. Girişimcinin bir yatırımı sonuçlandırabilmesi için bürokraside 172 imzayı tamamlaması gerektiği vurgulanan araştırmada, enerji sektöründe 14 ayda gerçekleşen bir projenin tüm izinlerinin ancak 9 yılda tamamlanabildiği belirtildi. 
     Araştırmada şirket kaydı için harcanan sürenin 110 günü bulduğuna dikkat çekilerek, fabrika kurmak için devletten arazi almanın çok zor olduğu, arazi alımı ve tapu işleminin 3 aydan 24 aya kadar süre alabildiği vurgulandı. 
     -YOLSUZLUKLARA ORTAM HAZIRLIYOR- Çağdışı bürokratik sistemin yolsuzluklara uygun ortam yarattığı, vatandaşların yolsuzluklar nedeniyle çok yüksek vergiler ödemek zorunda kaldığı anlatılan araştırmada, yabancı yatırımcıların yüzde 63'nün yolsuzluklar nedeniyle Türkiye'ye yatırım yapmak istemediği kaydedildi. 
     Türkiye'de acilen bürokrasi reformunun gerçekleştirilmesi talep edilen araştırmada, şu görüşlere yer verildi 
     ''Bu reformda gelişmiş ülkelerin minimum bürokrasisi ile AB'nin kriter ve uygulamaları esas alınmalıdır. Öncelikle iş dünyasına ve ekonomiye hizmet veren birimlerin işleyişinde siyasi etkilerin , partizanlığın ve popülizmin asgariye indirilmesi ve rasyonel çalışma ortamının sağlanması zorunludur. Ayrıca, yolsuzlukları önlemeye ilişkin çok boyutlu bir program gereklidir. Kamudaki gizli işsizliğin giderilmesi, kamu personel rejiminin liyakate dayandırılması ve çağdaş bir hale getirilmesi reformun zorunlu parçası olmalıdır. Şirketler, tüm resmi işlemlerini tek bir büro kanalıyla tamamlamalıdır. Gereksiz tüm formaliteler kaldırılmalı, tüm işlemler tek bir işyeri numarası ile yapılmalıdır.'' 
     






</TEXT>
</DOC>
