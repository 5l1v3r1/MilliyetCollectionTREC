<DOC>
<DOCNO> 29784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sondun06.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un yardımcısı Cheney'in kalbi manyetik alanlarda riskte.. 
</HEADLINE>
<TEXT>

     ABD'de, son 7 ay içinde üçüncü kez kalp rahatsızlığı yüzünden hastaneye yatan Başkan Yardımcısı Dick Cheney'nin, ritmi düzenlemek üzere kalbine takılan regülatör yüzünden, manyetik alanlarda risk altına girebileceği belirtildi. 
     Başkan George Bush'un tecrübeli yardımcısı Cheney, ABD'de kararların arkasındaki en önemli isim olarak görüldüğünden, sağlığıyla ilgili kuşkular, endişeyle karşılanıyor. 
     Kalbine iki gün önce takılan ''pacemaker plus'' ile kalp ritmindeki olası düzensizliğe çare getirilen Cheney'nin, televizyon stüdyoları, askeri tesisler, hastaneler ve telekomünikasyon merkezleri gibi yerlerden uzak durması gerekecek. 
     Alabama'daki Birmingham Üniversitesi kardiyoloji uzmanlarından Dr. Andrew Epstein, takılan aletin Cheney'in sağlığına yönelik bir risk getirmeyeceğini savunurken, Atlantic Healt Systems kalp uzmanı Dr. Sanjeev Saksena, Başkan Yardımcısı'nın ziyaret edeceği her yerde, gizli servis tarafından dikkatli bir manyetik tarama yapılmasının şart olduğunu kaydetti. 
     Kentucky Üniversitesi kalp uzmanı Dr. Jay Mason, Beyaz Saray ve askeri tesisler, enerji santrallarındaki manyetik ortamın, Cheney için risk taşıyacağı uyarısında bulundu. Mason, ''Bu, çok sık rastlanmayan bir durum. Ancak kalp ritmini düzenleyici cihaz takılan hastaları, manyetik alandan korunmaları konusunda uyarıyoruz'' dedi. 
     Manyetik alana girildiğinde, kalp ritmini düzenlemek amacıyla hastanın göğsüne takılan alet, yanılarak hastanın kalp ritminde bozukluk olduğu mesajını alıyor ve bu bozukluğu düzeltmek için de hastanın kalbine şok uyguluyor. Dr. Saksena, bu aletin takıldığı 100 bin hastanın, zaman zaman bu şokları manyetik alanda yaşadığını, çok korkmakla birlikte, kimse için bu durumun ölümcül sonuçlanmadığını belirtti. Cheney, Beyaz Saray'da tamamen manyetik bir ortamda çalışıyor. Cheney'nin yanındaki gizli servis ajanları, haberleşmek için özel bir radyo sinyali kullanırken, Başkan Yardımcısı'nın aracı, güvenli telefonlar ve ordu iletişim cihazlarıyla donanmış bulunuyor. Cheney, bütün seyahatlerinde yanında doktorunu bulunduruyor. 







</TEXT>
</DOC>
