<DOC>
<DOCNO> 28309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sontur14.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Karara doğru...Kutan konuştu "Heyecanlı ve endişeli değilim" 
</HEADLINE>
<TEXT>

     FP Genel Başkanı Recai Kutan, ilk defa bir kapatma davasında tüm kamuoyunun, kapatılmama kararı çıkması yolunda "hemfikir" olduğunu, kendilerinin de bu yönde bir karar beklediklerini belirtti. Kutan, "Endişeli ve heyecanlı değilim" dedi. 
     Recai Kutan, Anayasa Mahkemesi'nde karar görüşmeleri sürerken, Genel Merkez'e gelişinde, gazetecilerin sorularını yanıtladı. Kutan, Anayasa Mahkemesi'ndeki FP'nin kapatılma davasının çok büyük bir olasılıkla bugün sonuçlanacağını söyledi. Kutan, "FP'liler huzur ve güven içinde mahkeme kararını bekliyor. Görüyorum ki basın mensupları, bizden daha heyecanlı" dedi. Türkiye'de ilk defa bir parti hakkındaki davada başta bilimadamları olmak üzere kamuoyunun kapatılmama yönünde görüş birliği içinde olduğunu kaydeden Kutan, kapatma kararı halinde Türkiye'nin içeride ve dışarıda Türkiye'nin bazı sorunlarla karşılaşabileceğine dikkat çekildiğini vurguluyarak, "Dolayısıyla bütün bunlara bakarak, biz huzur içinde Anayasa Mahkemesi'nden Parti'nin kapanmayacağı yönünde bir karar bekliyoruz" şeklinde konuştu. İnsanların şeffaf olduğunu belirten Kutan, "Kim endişe içindeyse tavırlarından, yüzünden belli olur. Benim tavırlarımda ne bir heyecan, ne de bir endişe var" diye konuştu. 
     Kararın açıklanmasının ardından büyük olasılıkla yarın FP Gurubu'nu toplayacaklarını belirten Kutan, şu aşamada kapatma kararı çıkacağına inanmadıkları için yeni bir parti yolunda adım atmadıklarını söyledi. Kutan, Parti'nin bölüneceğine ilişkin iddiaların basın tarafından çıkarıldığını da kaydederek, "Bu iddialar gerçekçi değil" dedi. 
     
     

</TEXT>
</DOC>
