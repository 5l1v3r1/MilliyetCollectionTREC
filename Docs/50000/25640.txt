<DOC>
<DOCNO> 25640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sontur28.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mersin'de KESK eyleminde arbede yaşandı, 14 kişi yaralandı 
</HEADLINE>
<TEXT>

     Mersin'de, Kamu Çalışanları Sendika Yasa Tasarısı'nı protesto etmek isteyen Kamu Emekçileri Sendikaları Konfederasyonu KESK üyeleri ile güvenlik güçleri arasında çıkan olaylarda 6'sı polis 14 kişi yaralandı. 
     KESK üyeleri, tasarıyı protesto etmek amacıyla öğle saatlerine doğru Çankaya mahallesindeki Eğitim-Sen binası önünde toplanmaya başladı. Daha sonra basın açıklaması yapmak üzere SSK Bölge Müdürlüğü'ne doğru yürümek isteyen eylemcilere, güvenlik güçleri izin vermedi. Bunun üzerine KESK üyeleri, sendika binası önünde oturma eylemine başladı. 
     Bu arada, yürümekte ısrar eden ve polisin kurduğu barikatı aşmak isteyen bazı kişilerle güvenlik güçleri arasında arbede yaşandı. Çıkan olaylar sırasında 6'sı polis memuru 14 kişi çeşitli yerlerinden yaralandı. Olaylar sırasında, bazı KESK üyelerinin Eğitim-Sen binasına sığındıkları görüldü. Polis, daha sonra KESK Dönem Sözcüsü Ferbağ Fırat, Sağlık Emekçileri Sendikası Mersin Şube Başkanı Yılmaz Bozkurt ve Eğitim-Sen Mersin Şubesi Başkanı Ayşe Eren'in de aralarında bulunduğu 10 kişiyi gözaltına aldı. 
     






</TEXT>
</DOC>
