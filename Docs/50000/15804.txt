<DOC>
<DOCNO> 15804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/ekonomi/eko05.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Programda IMF rötarı 
</HEADLINE>
<TEXT>

IMF ile hedefler ve bütçe büyüklükleri üzerindeki görüşmelerin uzaması üzerine bugün beklenen ekonomik program açıklaması cuma gününe kaldı 
     HARUN GÜREK Ankara 

     Ekonomiden sorumlu Devlet Bakanı Kemal Derviş, ekonomik programın bugün açıklanıp açıklanmayacağına ilişkin sorulara, "Yarın akşam bu akşam açıklanmayacak. Herhalde cumaya kalacak" yanıtını verdi. 
     Program açıklamasının gecikmesinde, bütçe büyüklüğünün belirlenmesinin ve Uluslararası Para Fonu IMF ile hedefler ve bütçe büyüklükleri üzerindeki görüşmelerin uzamasının rol oynadığı öğrenildi. 
     Bakan Derviş, dün Bütçe Kanunu’nda değişiklik öngören tasarının görüşmelerinde yaptığı konuşmada ek bütçenin sonbahardan önce çıkarılması gerektiğini söyledi. Bakanlık yemininden sonra ilk kez kürsüye çıkan Derviş, sorunların biriktiğini, sürdürülebilir büyümeye ulaşılamadığını, kısa vadeli çözümler yerine sorunları kökünden çözmeye çalıştıklarını anlattı. 
     
     Yetkim Anayasa’dan’ 
     Derviş, daha etkili para politikası, etkin Merkez Bankası ve güçlü bir Hazine hedeflediklerini belirtti. "Dengeler alt üst oldu. Yeni bir dengeye de ulaşabilmiş değiliz" diyen Derviş, şöyle konuştu "Bu nedenle ek ödenek teklifinin ek bütçe yılın ikinci yarısında yapılması daha sağlıklı ve tasarruflu hareket etme olanağını verecektir. Ancak çok gecikmesi bence de sakıncalıdır. Sonbahara kalmaması yararlı olabilir diye düşünüyorum." 
     Bütçe Yasası’ndaki değişikliğin amacının kamu ve Fon bankalarının daha sağlıklı bir yapıya kavuşturulması olduğunu belirten Derviş, üzerinde durdukları en önemli ilkenin şeffaflık olduğunu kaydetti. 
     Tasarı görüşmesi sırasında bir ara muhalefet kulisine çıkan Derviş burada gazetecilerin , "Seçilmeyen ve dışarıdan atanan bir bakanın bu kadar ağır bir yükü kaldıramayacağı yolunda eleştiriler var" demesi üzerine, "Bu durum Anayasa’da var" dedi. 
     
     Dövizde kimse kollanmadı’ 
     Derviş, Gaziantep Milletvekili Nurettin Aktaş’ın yazılı soru önergesine verdiği yanıtta da 19 Şubat ile dalgalı kura geçilen 22 Şubat arasındaki sürede Merkez Bankası’nın 84 banka, özel finans kuruluşu ve yetkili müesseseye 5 milyar dolar döviz satışı yaptığını, bu satışın hiç bir şahıs, şirket ve bankayı kollamak amacıyla yapılmadığını bildirdi. Derviş, hükümetin, ekonominin istikrara kavuşması için yıllardır bekleyen tedbirleri alma inisiyatifi göstermesi açısından alternatifsiz olduğunu savundu. 
     Bu arada Derviş dün Quantum fonunun sahibi George Soros’un yardımcıları Anthony Richer ile Ariye Nier’le görüştü. 
     
İş yavaş gidiyor      ZÜLFİKAR DOĞAN Ankara 

     Merkez Bankası Başkanı Süreyya Serdengeçti, "Herkes, Merkez Bankası bir şey yapsın diye bekliyor. Oysa program ortaya konulmadan, bütçe başta olmak üzere, büyümenin, enflasyonun, cari açığın ne olacağını bilemeden kur hesabı yapamam" dedi. 
     Programı beklediklerini belirten Serdengeçti, "Bu iş gerçekten çok yavaş gidiyor" diye konuştu. Bütün program büyüklükleri ortaya konulmadan, dövizde uygulanacak sistemle ilgili bir şey söylemenin mümkün olmadığını kaydeden Serdengeçti, şöyle konuştu "Şu ana kadar bant sistemi üzerine bir şey konuşmadık. Ancak, program büyüklükleri ve hedefleri açısından öyle bir tablo ortaya konulabilir ki, bu hedeflere ulaşılabilmesi için bant sisteminin uygun olacağı düşüncesine varırız ve bunu uygularız. Bunun için bizim kur hesabı yapabilmemiz, programın hedeflerini görmemiz lazım. Yani 1 milyon 100 bin lira denilir, ama bunun üzerinde olabilir. Program bu açıdan süratle ortaya konulmak zorunda." 
     Kur hedefi belirlenirken dış desteğin tutarının da önemli olduğunu kaydeden Serdengeçti, "Ümitli gelişmeler olduğu söyleniyor. 5 milyardan 15 milyara uzanan rakamlar konuşuluyor. Beklentilerin üzerinde destekten söz ediliyor" dedi. 
     


 EKONOMİ 























</TEXT>
</DOC>
