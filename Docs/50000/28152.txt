<DOC>
<DOCNO> 28152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/guncel/gun02.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’a kalkan 
</HEADLINE>
<TEXT>

Yılbaşına kadar İstanbul'un çevresine 150 deprem cihazı yerleştirilecek. Cihazlardan gelen veriler Kandilli'de 24 saat izlenip değerlendirilecek 
     İHSAN YILMAZ İstanbul 

     Ağustos sonundan itibaren İsviçre'den getirtilecek olan 150 deprem uyarı cihazı, özel muhafazaları içinde seçilen, güvenli yerlere yerleştirilecek. Bu cihazlar sayesinde, 7 - 8 saniye öncesinden deprem tespit edilecek ve yüksek gerilim hatları ile yangın tehlikesi bulunan fabrikalarda önlem alınabilecek. Depremden 5 dakika sonra da, nerede ne kadar hasar olduğu belirlenebilecek. 
     
     3 milyon dolarlık proje 
     Acil Müdahale ve Erken Uyarı Projesi'yle, Marmara depreminde olduğu gibi insanlar kurtarma ekiplerinin kendilerini tesadüfen bulmalarını beklemeyecek. 3 milyon dolarlık projeyi yürüten Prof. Dr. Ahmet Mete Işıkara, dünyada erken uyarı sistemine sahip 3. ilin İstanbul olacağını belirtti. 
     
     Hasar hemen tespit edilecek 
     Prof. Dr. Işıkara sözlerine şöyle devam etti "Aletler yerleştirildikten sonra belli bir iletişim kanalıyla Kandilli'de iki merkezde izlenecek. Valilik, Belediye, Emniyet Müdürlüğü, Kolordu ve 1. Ordu Komutanlığı'nda izleme monitörleri olacak. 24 saat biz nasıl izliyorsak onlar da aynı şekilde izleyecek. Deprem sonrası her türlü bilgi 3 - 5 dakika içinde karar mercilerine gelecek." 
     
     İsteyen herkes cihaz alabilecek 
     Işıkara, "Sekiz erken uyarı cihazını da İstanbul'u çevirecek şekilde yerleştireceğiz. Bir sinyal üretilecek. Fabrikası olan kişi 'Ben sinyalden yararlanmak istiyorum' diyecek ve kendisine bir düzenek yapılacak. Ancak bu erken uyarı kişilere yönelik değil. Kazanılan 7 - 8 saniyelik süreçte, yüksek gerilim hatlarının devre dışı bırakılması ve kimyasal madde üreten fabrikaların durdurulması hedefleniyor" dedi. 
     
     İspanya sallandı 
     İspanya’da dün Richter ölçeğine göre 4 büyüklüğünde deprem oldu. Ulusal Coğrafi Kurumu, depremin merkez üssünün, başkent Madrid’in güneydoğusundaki Pliego bölgesi olduğunu kaydetti. Depremde can ve mal kaybı olmazken halk panik yaşadı. 
     



 GÜNCEL 



















</TEXT>
</DOC>
