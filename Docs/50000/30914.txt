<DOC>
<DOCNO> 30914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/ekonomi/eko011.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
INSIDER 
</HEADLINE>
<TEXT>
Durgun piyasada küçüklerin hareketi 
     IMF’le görüşmelerin devam etmesi, Telekom gerginliği istanbul Borsası’nda tansiyonu yükseltti. İMKB 100 Endeksi 10.000’li seviyelere takıldı. Borsadaki tedirgin havaya rağmen bazı hisse senetlerin endeksteki hareketi takmadığı dikkat çekiyor. Kordsa, Kipa, Dentaş, Mensa Mensucat gibi hisselere talebin geldiği ve bu hisselerde beklenti yaratılarak yukarı hareketin zorlandığı konuşuluyor. Haftanın en çok kazandıran hisse senetleri arasında yer alan ve açıkladığı sermaye artırım haberi ile gözleri üzerine çeken hisse senetlerinden birisi de Van Et. Şirketin yüzde 700 bedelli, yüzde 600 bedelsiz sermaye artırımı yapacak olması ilgi odağı haline gelmesine neden oldu. 
     Van Entegre Et’in toplam aktifleri 2001 yılının 3 aylık döneminde, 2000 yılının 3 aylık dönemine göre yüzde 67.15 oranında arttı. Şirketin aynı dönemde net dönem karı 121.137 milyon TL olarak gerçekleşti. Van Et aybaşından bugüne kadar yüzde 25.6 oranında değer kazandı. Hisse son bir yılda ise yüzde 51 oranında değer kaybetti. 
     
Yabancı Yaşar’dan vazgeçmiyor      Yabancıların Yaşar grubu hisselerine olan ilgisi bu hisselerin sürekli gözde olmasına neden oluyor. Türk Tuborg’un satışından sonra diğer Yaşar Grubu hisselerine de talep geldiği ve yabancıların bu şirketlere ortak olma ihtimalinin gündeme geldiği konuşuluyor. Yaşar Grubu hisselerine baktığımızda söylentilerin fiyata yansıdığını görüyoruz. IMF’le ilişkilerde yaşanan gerginlik, Başbakan Bülent Ecevit ve Başbakan Yardımcısı Devlet Bahçeli’nin açıklamaları ile endeksin yüzde 9.01 gerilediği cuma günü kapanışları ile Pınar Su haftayı yüzde 25’lik getiri ile 2.950 seviyesinden tamamdı. Haftaya 2.350 seviyesinden başlayan Pınar Su, 3.950’li seviyelere kadar çıktı. Pınar Et ve Un ise 4.950 seviyesinden başlamış olduğu haftayı yüzde 15’lik getiri ile 5.700’den tamamladı. Pınar Et ve Un hafta içerisinde 7.200’lü seviyelere kadar yükseldi. Pınar Süt ise 2.750 seviyesinden başlamış olduğu haftayı bu seviyelerde tamamladı. Pınar Süt hafta içerisinde en yüksek 3.300’ü gördü. 
     
     
     



 EKONOMİ 




















</TEXT>
</DOC>
