<DOC>
<DOCNO> 49575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sondun06.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
New York ve New Jersey'de yeni şarbon vakaları ortaya çıktı 
</HEADLINE>
<TEXT>

     New York Belediye Başkanı Rudolph Giuliani, kentte hastanede görevli 1 kadına yapılan şarbon testinin pozitif çıktığını açıkladı. 
     Giuliani, basın toplantısında, 61 yaşındaki görevlinin 5 gün önce şarbon hastalığı belirtisi gösterdiğini, önceki gün hastaneye kaldırıldığını ve durumunun ağır olduğunu söyledi. 
     Kadının solunum yollarından rahatsız olduğunu belirten Giuliani, kesin sonucun bugün açıklanabileceğini kaydetti. 
     Vaka doğrulanırsa New York'ta solunum yoluyla bulaşan ilk şarbon vakası olacak. Şu ana kadar kentte 5 kişiye deri şarbonu teşhisi konmuştu. 
     Kadının çalıştığı Manhattan'daki hastanenin, ilk test sonuçlarının açıklanmasının ardından kapatıldığı ve personelin başka hastanelerde kontrolden geçeceği belirtildi. 
     Bu arada, ABD Hastalıkları Kontrol ve Önleme Merkezi CDC , New Jersey eyaletinde 2 yeni şarbon vakasının tespit edildiğini bildirdi. 
     CDC sözcüsü Cynthia Glocker, bir posta görevlisinin, şarbonun solunum yoluyla bulaşan türüne yakalandığını, bir vatandaşa da deri yoluyla şarbon bulaştığını, bu kişinin bakteriyi posta yoluyla kapmış olabileceğini söyledi. 
     Bu 2 yeni şarbon vakasıyla New York, New Jersey, Washington ve Florida'da tespit edilen vaka sayısı 15'e yükselirken, New York ve New Jersey'de 5 şüpheli vaka daha bulunuyor. 
     Ülkede şimdiye kadar, şarbonun solunum yoluyla bulaşan türüne yakalanan 3 kişi yaşamını yitirdi. 
     ABD Tarım Bakanlığı'na ait bir tesisin posta odasında da şarbon bakterisinin tespit edildiği bildirildi. 
     Bakanlıktan yapılan açıklamada, bakanlığın Ekonomik Araştırmalar Merkezi bürolarının posta odasında şarbon izine rastlandığı belirtildi. 
     Posta odasının, yeni kontroller için kapatıldığı kaydedilirken, bakanlık, posta odası ve civarında çalışan kişilere antiyibotik almalarını tavsiye ettiğini açıkladı. 
     Öte yandan, Japonya'da 35 yaşındaki bir kadın, şarbon şakası yaptığı şüphesiyle tutuklandı. 
     Polis sözcüsü, Tokyolu bir işsiz olan Kazumi Tsutsui'nin, geçen hafta gönderdiği paketi alan bir posta görevlisi tarafından tespit edildiğini kaydetti. 
     Sözcü, Tsutsui'nin polise verdiği ifadede, zarfı nişastayla doldurduğunu ve borcunu ödemesi için kendisine baskı yapan bir tanıdığına gönderdiğini söylediğini belirtti. 
     Tsutsui, suçlu bulunması halinde 3 yıla kadar hapis ya da 4 bin 100 dolar para cezasına çarptırılabilecek. 
     Japonya'da ilk kez, diğer bir kişiyi biyolojik silahla korkutmaya çalışan bir kişinin tutuklandığı belirtiliyor. 
     






</TEXT>
</DOC>
