<DOC>
<DOCNO> 13134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sondun10.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO Genel Sekreteri Robertson'dan Arnavut militanlara çağrı 
</HEADLINE>
<TEXT>

     NATO Genel Sekreteri George Robertson, NATO'nun, Makedonya-Kosova sınırını güvenlik açısından güçlendirmeye devam edeceğini ve Arnavut militanların bu ülkeyi istikrarsızlığa sürüklemesine izin verilmeyeceğini açıkladı. 
     Roma'da bir konferansta konuşan Robertson, ''Makedonya'ya silah ve asilerin sızması konusunda, NATO askerlerinin sınırın Kosova tarafında devriye gezdiğini'' söyledi. Bunların önemli adımlar olduğunu ve etkili olacağını belirten Robertson, ''Bu gruplar, ayaklanmalarının başarılı olamayacağını anlayıncaya kadar, onları askeri ve diplomatik olarak yalnızlaştırmaya devam edeceğiz'' dedi. 
     Aşırı uçtakilere ve onları destekleyenlere mesajının açık ve basit olduğunu ifade eden Robertson, bu kişilerin NATO tarafından kınanacağını kaydetti. Robertson, ittifakın Kosova'ya, Arnavut, Sırp ya de diğer etnik grupları desteklemek için gelmediğini de hatırlattı. Bu arada, Robertson ile birlikte AB Ortak Savunma ve Dış Politika Yüksek Temsilcisi Javier Solana da Üsküp'te beklenirken, Makedon ordusunun Kalkandelen çevresindeki Arnavut gerillalara karşı operasyonu sürüyor. 
     Bu sabah da bombardıman seslerinin duyulduğu Kalkandelen'e hakim tepelere, Makedon ordusu tarafından kısa süre önce yeniden bombardıman başlatıldı. Arnavut gerillalar ile Makedon askerleri arasındaki çatışmalar bölgenin batısına doğru kaydı. Üsküp'e bugün gelmesi beklenen Javier Solana'nın da yerel saatle 21.30'da TSİ 22.30 mecliste basın toplantısı yapması bekleniyor. 




</TEXT>
</DOC>
