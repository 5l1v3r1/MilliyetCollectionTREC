<DOC>
<DOCNO> 25612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sonspo19.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de iç transfer görüşmeleri başladı 
</HEADLINE>
<TEXT>

     Fenerbahçe'de bugün başlayan iç transfer görüşmelerinde, Ogün'ün ardından Abdullah da yöneticilerle bir görüşme yaparken, Rüştü, Yusuf ve Celil'in menajerleri de yöneticilerle ilk tur görüşmeyi tamamladılar. 
     Kulüp başkanı Aziz Yıldırım ile yönetim kurulu üyeleri Hamdi Akın, Murat Özaydınlı ve Osman Yalçın'dan oluşan transfer komitesiyle görüşen Abdullah, bir ön görüşme yaptıklarını kaydederek, ''Parasal konuları görüşmedik. Görüşmelerimiz sürecek. 3-4 gün içinde durum netlik kazanır. Fenerbahçe'de kalmayı ve 2 yıllık sözleşme yapmayı istiyorum'' dedi. 
     Rüştü'nün menajeri Saffet Sancaklı da görüşmenin çok olumlu geçtiğini ve iki tarafından da anlaşmaya sıcak baktığını söyledi. Gelecek Pazartesi günü bir görüşme daha yapacaklarını ifade eden Sancaklı, ''Rüştü'ye 3 İngiliz kulübünden teklif var. Biz bu kulüplere, önce Fenerbahçe ile anlaşmaları gerektiğini söyledik. Rüştü'yü FIFA kurallarına göre göndermeyiz. Türkiye'de yaşıyoruz, Türkkulüplerini düşünmek zorundayız'' diye konuştu. 
     Yusuf'un menajeri Metin Korkmaz ise yöneticilerle görüşmenin bir sohbet havası içinde geçtiğini, rakamsal olarak iki tarafın da bir öneri sunmadığını bildirdi. Yöneticilerle prensipte anlaştıklarını, Yusuf'un, Fenerbahçe'nin en sorunsuz imza atacak futbolcusu olacağını kaydeden Korkmaz, ''Yusuf çağrılmayı bekliyor. Çağırdıklarında gelecek ve imzayı atacaktır. 
     Yöneticiler 3 yıllık sözleşme istedi, biz 1 yıllık istedik ve bu konuda da anlaştık'' diye konuştu. 
     Korkmaz bu arada, Çaykur Rizesporlu Ümit Ozan için de Fenerbahçe'ye bir öneri sunduklarını, Çanakkale Dardanelsporlu Okan'ın da gelecek Salı günü gelip Fenerbahçe için imza atacağını söyledi. 
     Celil'in menajerleri Mehmet Şen ve Erhan Çağlayan ise, görüşme sonrası yaptıkları açıklamalarda, yönetimle aralarında herhangi bir pürüz olmadığını kaydettiler. Öte yandan yöneticilerle görüştükten sonra kulüp binasından ayrılan Abdullah'ı görüntülemek isteyen kameramanlar arasında kavga çıktı. 
     
     
     
     







</TEXT>
</DOC>
