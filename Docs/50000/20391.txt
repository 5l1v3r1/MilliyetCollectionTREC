<DOC>
<DOCNO> 20391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sontur09.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım ve Köyişleri Bakanı "Sel felaketi 30 yıllık bir ihmalin sonucu" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, Osmaniye'nin Kadirli İlçesi'ndeki sel felaketinin 30 yıllık bir ihmalin sonucu olduğunu belirterek, ''Devlet gereken her şeyi yapacak'' dedi. 
     Bakan Gökalp, Osmaniye'nin Kadirli İlçesi'nde, önceki gün meydana gelen sel felaketinde zarar gören tarım alanlarını gezdi, incelemelerde bulundu, köylülerin sorunlarını dinledi. 
     Gökalp, köylülere hitaben, bölgede 40 bin dekar alanın zarar gördüğünü, bunun 32 bin dekarlık bölümünün buğday, geri kalan bölümünün ise karpuz, biber ve yerfıstığı ekili olduğunu bildirdi. 
     Buğday ekili alanlara mısır ekilmesi konusunda köylülere öneride bulunan Bakan Gökalp, ''Bunun için gerekli olan tohum yardımı sizlere yapılacak. İhtiyaçlarınızı muhtarlık aracılığıyla kaymakamlığa, valiliğe bildirin'' dedi. 
     Gökalp, hayvanların yem sorunu bulunduğunu, bunun için de çevre il ve ilçelerden destek sağlanması yolunda çalışmalara başlandığını kaydederek, şöyle devam etti 
     ''Kadirli ve çevresindeki dağlık bölgede gerekli altyapı çalışmaları gerçekleştirilip direnaj kanalları yapılmamış. Felaket 30 yıllık ihmalin sonucu. Bunlar zamanında yapılsaydı, her su baskınında trilyonluk zararlar olmazdı. Bu kanalları en kısa zamanda açacağız ve bu felaketlerin bir daha yaşanmasını önleyeceğiz. Devlet gereken her şeyi yapacak.'' 
     Gökalp, köylülerin içinde bulunduğu sıkıntıların yapılacak yardımlarla aşılacağını, ilk aşamada Osmaniye Valiliği emrine 100 milyar liralık kaynak aktarıldığını bildirdi. 
     

</TEXT>
</DOC>
