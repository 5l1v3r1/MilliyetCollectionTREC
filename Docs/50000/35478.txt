<DOC>
<DOCNO> 35478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sontur28.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Başkan adaylarından ilk konuşmayı Kayalar yapıyor 
</HEADLINE>
<TEXT>

     ANAP 7. Olağan Büyük Kongresi'nde Mesut Yılmaz, Lutfullah Kayalar, Vehbi Dinçerler, Eyüp Aşık ve Necla Akben Genel Başkanlık seçimi için aday oldular. 
     Genel başkan adaylarının başvurularının ardından, Divan başkanlığında konuşma sırası için kura çekildi. 
     Kongre'de, Merkez Karar ve Yönetim Kurulu MKYK Faaliyet ve Hesap Raporu okundu. Raporlar üzerinde yapılan konuşmalar sırasında, Genel Başkan Adayı Yozgat Milletvekili Lutfullah Kayalar'ı destekleyen grubun tezahüratı kısa süreli gerginlik yarattı. Divan Başkanı Ülkü Güney, tribünlerdeki davetlileri, adaylar aleyhine tezahürat yapılmaması konusunda uyardı. Güney, bunun ANAP'a yakışmadığını belirterek, ''Bu durum devam ederse, başka önlemlere başvuracağım, güvenlik görevlilerinden yardım isteyeceğim'' dedi. 
     Güney, MKYK Faaliyet ve Hesap Raporu'nun okunması ve organların ibrasının ardından, Genel Başkanlık için başvuru süresinin dolduğunu açıkladı. Güney, Rize Milletvekili Mesut Yılmaz, Yozgat Milletvekili Lütfullah Kayalar, Trabzon Milletvekili Eyüp Aşık, MKYK Üyesi Vehbi Dinçerler ve eski MKYK üyesi Necla Akben'in genel başkanlık için başvurduğunu bildirdi. 
     Konuşma sırası için kura çekileceğini belirten Güney, kura çekmek için eski Turizm Bakanı Mükerrem Taşçıoğlu'nu platforma davet etti. Taşçıoğlu'nun çektiği kuraya göre, ilk konuşma sırasını Kayalar aldı. Kayalar'dan sonra Dinçerler, daha sonra Aşık ve son olarak Akben konuşacak. 
     Güney, adaylara konuşma süresinin belli bir süre ile sınırlandırılması için bir önerge verildiğini belirterek, ''Ancak bunu dikkate almayacağım, çünkü adaylarımız makul sürede konuşmalarını yapacak kişilerdir'' dedi. 
     Ülkü Güney, daha sonra konuşmasını yapmak üzere Kayalar'ı kürsüye davet etti. 
     

</TEXT>
</DOC>
