<DOC>
<DOCNO> 6971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/spor/spo05.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
GALATASARAY DİKKAT 
</HEADLINE>
<TEXT>

Deportivo’yu, İstanbul’da mutlaka yenmeli. Aksi halde çeyrek final hayal olur 
     J.BENJAMIN TOSHACK 

     Deportivo La Coruna, geçen yılın İspanya şampiyonu. Bu unvan Augosto Lendoiro başkanlığındaki takıma büyük sorumluluk ve güven getirmiş. Bu yıl da unvanını vermemek için çaba sarfediyor ve başarılı da oluyor. Deportivo, kendi sahasında oynadığı karşılaşmalarda oldukça iyi sonuçlar alan bir takım. Ancak aynı başarıyı deplasmanda gösteremiyor. Galatasaray bir üst tura geçmeyi düşünüyorsa, Ali Sami Yen’den mutlak üç puan çıkarmak zorunda. Aksi takdirde, işi Coruna’ya bırakırsa, eminim ki bu kendisi açısından pek kolay olmayacak. 
     
Pablo çok süratli      Deportivo takımı klasik 4 - 2 - 3 - 1 dizilişiyle sahaya çıkıyor. Defansın ortasında Donato ve Naybet takımın tartışmasız en tecrübeli ayakları. Bunların sağına Pablo, soluna ise Romero’yu monte etmiş. Ancak Naybet ve Donato tecrübeli olmalarına rağmen oyun içinde ağır kalıyorlar. Özellikle Pablo çok süratli bir ayak. Sağ kanattan getirdiği toplarla sürekli atağa kalkıyor. Geri dörtlünün önünde görev yapan ve oyunu yönlendiren Mauro Silva defansa büyük güven veriyor. Topların çoğu, tehlike oluşturmadan bu oyuncunun ayaklarında kesiliyor. İleride ise sağ açıkta Scaloni, solda Fran, oyun kurucu olarak da Djalminha görev yapıyor. Kaptan Fran, soldan başlattığı ataklarla takımı sürekli üstün tempoda tutmayı başaran bir futbolcu. Fran’ın görevi de zaten bu. Djalminha ise ortada oyun kurucu görevindeki büyük bir yetenek. Tam bir top canbazı. Ancak agresif bir kişiliğe sahip. En ufak bir gerginlikte, aşırı tepki gösterip kart görebiliyor. 
     
Tristan telikeli      Sağ kanattaki Scaloni ve Victor ikilisinden hangisi formayı giyerse giysin, 90 dakika takım disiplininden ayrılmayan oyuncular. Bir başka deyişle, bu ikili Deportivo’nun görev adamları. Santrforda ise Makaay, sakatlığı nedeniyle forma giymeyebilir. Onun yerine büyük ihtimalle Diego Tristan oynayacak. Oldukça formda olan bu golcü, benim çalıştırdığım Real Sociedad karşısında da çok etkili oldu ve üç golle hat - trick yaptı. İspanya’nın son dönemde yetiştirdiği önemli forvetlerden biri. 
     Galatasaray üst üste oynayacağı iki maçta da oldukça zorlanacak. Başta da belirttiğim gibi, yoluna devam etmek için işi deplasmana bırakmadan bu maçtan üç puanı çıkartmak zorunda. Aksi halde çeyrek final hayal olabilir. 
     


 SPOR 




























</TEXT>
</DOC>
