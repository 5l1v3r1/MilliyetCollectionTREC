<DOC>
<DOCNO> 8077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/ekonomi/eko03.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsayı İş’ kurtardı 
</HEADLINE>
<TEXT>

Gün içinde yüzde 10 düşen borsa, endeksin lokomotif hissesi İş Bankası C ’nin yüzde 9 prim yapmasıyla kendine geldi 
     EKONOMİ SERVİSİ 

     Önceki gün devletin zirvesinde yaşanan krizle tarihi bir düşüş yaşayan borsa, faizlerin hızlı yükselişiyle dün gün içinde yüzde 10’luk bir darbe daha aldı. Ancak endeks, lokomotif İş Bankası C hisselerinin tavan fiyattan kapanmasıyla toparlandı. 
     Para piyasalarında bir anda dengelerin bozulmasıyla önceki gün şoka giren borsa, Hazine ihalesinde değişiklik yapılarak vadenin kısaltılmasıyla güne moralle başladı. İlk seansı ihale beklentisiyle kayıpsız kapatan borsa, ihalede faizin yüzde 144.2 gibi yüksek bir rakamda çıkması ve reponun yüzde 3000’lere kadar tırmanmasıyla ikinci seansa panik satışlarla girdi. 
     
     Bender sattı, Ege aldı 
     Bu arada birçok hisse taban fiyatlarına geriledi. İlk seansın başlangıcında gelen yoğun satışlarla 8.082 puan seviyesine kadar gerileyen endeks, borsanın lokomotif hisselerinin başında yer alan İş Bankası C ’nin yüzde 9.09’luk prim yapmasıyla toparlandı ve günü artıda kapattı. Hisse senetleri ortalama yüzde 0.98’lik artış gösterirken, endeks 85 puanlık yükselişle 8.768’e çıktı. 
     Borsayı dalgalandıran İş Bankası C ’nin dünkü hareketi iki aracı kurum tarafından gerçekleştirildi. 
     Dün 1 milyon 253 bin lot İş Bankası C hisse senedinin yüzde 51’ini Bender Menkul ve yüzde 20.8’ini de Park Raymond James Menkul sattı. En büyük alıcı ise yüzde 73.8 ile Ege Yatırım ve yüzde 16.5 ile İş Yatırım oldu. İş Bankası C ’nin gün içindeki fiyat artışı da yüzde 14.28 olarak gerçekleşti. 
     
     Cansızlar Çalkantı geçici 
     SPK Başkanı Doğan Cansızlar, Cumhurbaşkanı Sezer ile hükümet arasında yaşanan gerginliğin finansal piyasalar üzerindeki etkisini "geçici" sözüyle yorumladı. Piyasa dengelerinin çok kısa sürede yerine oturacağını kaydeden Cansızlar, "Yaşanan hareketlerin sermaye piyasaları üzerinde kalıcı bir etkisi olması söz konusu değil" dedi. 
     


 EKONOMİ 


















</TEXT>
</DOC>
