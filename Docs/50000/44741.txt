<DOC>
<DOCNO> 44741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sontur07.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi Tayyip Erdoğan dosyasını görüşmeyi erteledi 
</HEADLINE>
<TEXT>

     Anayasa Mahkemesi, Yargıtay Cumhuriyet Başsavcısı Sabih Kanadoğlu'nun AK Parti ile ilgili başvurusunu derinlemesine inceleme yapılması için erteledi. 
     Anayasa Mahkemesi Başkanvekili Haşim Kılıç, heyetin yaklaşık 1.5 saat süren toplantısının ardından, bugünkü gündeme ilişkin açıklamalarda bulundu. 
     Kılıç, Sabih Kanadoğlu'nun AK Parti'ye ilişkin başvurusunun ele alındığını belirterek, başvurunun görüşülmesinin daha derinlemesine inceleme yapılması için ertelendiğini, ancak herhangi bir gün belirlenmediğini söyledi. 
     Erteleme kararında Anayasa'nın 76. maddesinde yapılması düşünülen değişikliğin etkili olup olmadığı şeklindeki bir soruya Kılıç, öncelikle raportörün daha derinlemesine bir araştırma yapılmasının istendiğini, ancak eğer bu süre içinde Anayasa'nın 76. maddesinde bir değişiklik yapılırsa bunun da dikkate alınacacağını belirtti. 
     Kılıç, ''Raportör bazı konuları araştıracak, inceleyecek. 
     Anayasa'nın 76. maddesinde değişiklik olursa bu konu da raportör tarafından tabii ki değerlendirilecek'' dedi. 
     Anayasa Mahkemesi Kılıç, bir soru üzerine, heyetin öğleden sonraki toplantısında sosyal güvenlikle ilgili yasanın bazı maddelerinin iptaline ilişkin gerekçeli kararı okumaya devam edeceklerini bildirdi. 
     
     Savcı ne istemişti 

     Yargıtay Cumhuriyet Başsavcısı Sabih Kanadoğlu, 21 Ağustos 2001'de Anayasa Mahkemesi'ne 6 sayfadan oluşan AK Parti'ye ''ihtar verilmesi ve Erdoğan'ın Genel Başkanlık yetki ve görevlerinin tedbiren önlenmesi'' istemini içeren başvuru yapmıştı. 
     AK Parti'nin kurucu üyelerinden olan ve parti genel başkanlığına seçilen Recep Tayyip Erdoğan'ın, Anayasa'nın 76 2, 2820 sayılı Siyasi Partiler Kanunu'nun 8 1 ve 2839 sayılı Milletvekili Seçimi Kanunu'nun 11-f 3 maddeleri uyarınca kurucu üye olamayacağını savunan Kanadoğlu, 
     Erdoğan'ın ''yasal zeminde olmadığı'' gerekçesiyle AK Parti'nin Tüzüğü'nün 77'nci maddesinde yer alan Genel Başkanlık görev ve yetkilerini kullanmasının ''tedbiren önlenmesini'' talep etmişti. 
     Kanadoğlu, Erdoğan ile birlikte kurucu üyelerden Ayşe Böhürler, Ayşe Nur Kurtoğlu, Habibe Güner, Sema Ramazanoğlu, Fatma Ünsal Bostan ve Serap Yahşi Yaşar'ın ''türbanı simge ve dayatma unsuru olarak kullandıkları ve bu halleriyle milletvekili seçilme yeterliliğine sahip olmadıkları'' gerekçesiyle, kurucu üyelikten çıkarılmaları için partiye ihtar verilmesini istemişti. 
     






</TEXT>
</DOC>
