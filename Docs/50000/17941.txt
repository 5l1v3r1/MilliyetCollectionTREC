<DOC>
<DOCNO> 17941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/spor/spo02.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SEVİNÇ KURBANI 
</HEADLINE>
<TEXT>

Fenerbahçeli Johnson’ın, arka adalesindeki zedelenmenin Gaziantep karşılaşmasında galibiyet golünden sonra saha kenarına attığı depar nedeniyle yırtığa dönüştüğü anlaşıldı 
     YUSUF KOBAL 

     ANKARAGÜCÜ maçında sakatlanarak oyunu terkeden, yapılan kontrollerinde arka adalesinde zedelenme tespit edilen Johnson’da, Almanya’daki tedavi sonrası yırtık bulunmasının nedeni öğrenildi. Gaziantepspor maçında oynamayan ve karşılaşmayı saha kenarında izleyen Ganalı futbolcunun galibiyet golü sonrası sevincinden arkadaşlarına doğru attığı depar sonucu adalesini yırttığı belirtildi. 
     FENERBAHÇE Kulübü doktorları Johnson’a Ankaragücü maçından sonra MR çektirmiş ve herhangi bir yırtığa rastlanmamıştı. Ganalı oyuncuda Bayern Münih doktoru Wolfard’ın muayenesinden sonra yırtık çıkması kafalarda soru işareti yaratmıştı. Ancak sakat olduğu halde Johnson’ın saha kenarında oynuyormuş gibi koşması, heyecandan havalara sıçraması sorununun ciddi boyutlara gelmesine yolaçtı. 
     TEKNİK Direktör Mustafa Denizli’ye verilen bilgiye göre Johnson’un yumuşak dokusunda hafif bir yırtık olduğu iletildi. Ancak doktorlar bu yırtığın siyahi futbolcunun Trabzonspor maçında forma giymesine engel teşkil etmeyeceğini bildirdi. Denizli, Ganalı oyuncunun psikolojik açıdan maça hazır olması halinde kendisini etkilemeyecek bu sakatlıkla bile görevini yapabileceğini söyledi. 
     
11 kişiyle çalıştılar      SARI - Lacivertli takımda milli maçlar ve sakatlıklar nedeniyle Rüştü, Ogün, Mustafa, Johnson, Mirkoviç, Mert, Revivo, Rapajiç, Lazetiç, Serhat, Abdullah ve Baliç çalışmaya katılmadı. Bu arada Fenerbahçe pazar günü oynanacak deplasman maçına cuma gününden gitmeyi kararlaştırdı. Kafile pazartesi dönecek. 
     
Baliç yine affedildi      HÜSEYİN YAVUZ 

     GAZİANTEPSPOR maçının devre arasında stadı terk eden Baliç, dün Teknik Direktör Mustafa Denizli ile özel olarak görüştü ve özür diledi. Denizli bunun üzerine Boşnak oyuncuyu affetti ve para cezasını yeterli gördü. Sarı - Lacivertli takımın hocası Baliç’in kadro dışı kalmadığını, böyle bir karar verirse bunu açıklayacağını söyledi. 
     DENİZLİ, görevinin sorunları artırmak değil, azaltmak olduğunu ifade etti, "Baliç’in yaptığını oynama arzusuna bağlıyorum" dedi. Fenerbahçe’nin hocası, Oğuz Çetin nezaretinde koşan oyuncularını göstererek, "Çekilin de Kurtuluş Savaşı’na katılacak şu ordumuzu bir seyredeyim" şeklinde espri yaptı. 
     
Bekarlar gözaltında      FENERBAHÇE, Trabzonspor maçına hazırlanırken bekar oyuncular Denizli tarafından adeta Samandıra tesislerine hapsedildi. Başta Yusuf olmak üzere Ali Güneş, Serkan ve Recep pazartesi akşamından itibaren bu karşılaşma için kampa alındı. Denizli diğer bekarlar Uche ile Baliç’i ise bu kampa dahil etmedi. 
     



 SPOR 
























</TEXT>
</DOC>
