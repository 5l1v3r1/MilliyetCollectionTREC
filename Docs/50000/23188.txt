<DOC>
<DOCNO> 23188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sonspo03.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 6 sezondur Samsun deplasmamında kaybetmiyor 
</HEADLINE>
<TEXT>

     Lig lideri Fenerbahçe ile Samsunspor, yarın yapacakları ve 2000-2001 sezonunun şampiyonunu belirleyecek önemli maçla birlikte, Birinci Futbol Ligi'nde 48. kez karşı karşıya gelecek. 
     2 takım arasında geride kalan 47 maçta Fenerbahçe 28, Samsunspor ise 11 kez galip geldi. 8 karşılaşmada ise taraflar birbirlerine üstünlük sağlayamadı. 
     Fenerbahçe'nin toplam 81 golüne, Samsunspor 56 golle karşılık verdi. 
     Sezonun ilk yarısında İstanbul'da yapılan maçı, Fenerbahçe 2-1 kazanmıştı. 
     
     6 sezondur yenilmiyor 
     Fenerbahçe, şampiyonluk için en az 1 puana ihtiyacı olduğu Samsun deplasmanında 6 sezondur yitirmiyor. 
     Sarı-lacivertli ekip, Samsunspor deplasmanında en son 1993-94 sezonunda 2-0'lık sonuçla yenildi. 2 takım arasında Samsun'da son 6 sezonda yapılan maçlardan 3'ünü sarı-lacivertli ekip kazanırken, 3'ü de berabere sonuçlandı. 
     
     Samsun'daki maçlar 
     Fenerbahçe ile Samsunspor, bundan önce Samsun'da 23 lig maçında karşılaştı. 
     1969-70 sezonunda ilk kez Birinci Lig'e yükselen Samsunspor, kendi evindeki maçlarda 8 galibiyet alırken, Fenerbahçe ise deplasmanda 1'i hükmen olmak üzere, 9 kez güldü. Taraflar 6 maçta da eşitliği bozamazken, gollerde de 31-29 sarı-lacivertli ekibin üstünlüğü bulunuyor. 
     Fenerbahçe ile Samsunspor'un, Samsun 19 Mayıs Stadı'nda son 2 sezondur yaptığı maçlar 1-1 berabere sonuçlanıyor. 






</TEXT>
</DOC>
