<DOC>
<DOCNO> 37368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/spor/ymese.html </URL>
<DATE> 2001/08/16/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Hep böyle 
</HEADLINE>
<TEXT>

     Kalenizde Rüştü’nüz varsa, yüreğiniz hoplamasın keyfinize bakın... Gönül rahatlığı ile maçınızı izleyin, kahvenizi yudumlayın. 
     Rüştü, "rüştünü çoktan kanıtladı." Her geçen gün iki direk arasında işini öyle mükemmel yapıyor ki, ona hayran olmamak mümkün değil. 
     Savunmanın "bittiği" anlarda o ön plana çıkıyor. Yüzde yüzlük golleri kurtarıyor, hem takımını rahatlatıyor, hem de güven aşılıyor. 
     Onun için hazırlık maçıymış, resmi maçmış hiç fark etmiyor. Çıkıyor, aslanlar gibi işini yapıyor. 67 dakika oyunda kaldı, işini yapmış olmanın gururuyla soyunma odalarına giderken, herkesin alkışı aldı. 
     Metin Aktaş’a da kızmamak gerekir. Böyle bir kalecinin arkasında oynamak hem sabır, hem de mangal gibi yürek ister. Aktaş penaltıyı kurtaramadı ama iyi oynadı dersek abartmış olmayız. 
     Güneş’e hem medya kızıyor, hem de için için futbolcular... 
     Ne yani, Güneş hazırlık maçı yapmasın mı Köşesine çekilsin sadece resmi maçlara mı çıksın Güneş işini yapıyor ve en iyisini bulmaya çalışıyor. 
     İşine karışmayalım... Elbette ki arayış içinde bulunacak. Kadro yaşlanıyor. Yerlerine yeni değerler bulmak zorunda... Yeni isimleri de ancak bu tür maçlarla bulabilirsiniz. Örneğin Yıldıray... Oyunda kaldığı süre içinde futbolu, kendine olan güveni ve takım arkadaşlarına uyumu mükemmeldi. 
     Norveç karşısında skordan çok Ay - Yıldızlı ekibin ortaya koyduğu futbol geçmişteki özel maçlara oranla daha iyiydi. Hakan Şükür, forvette hep yalnız kaldı, gole kadar etkili olamadı. Nasıl etkili olsun İki savunma oyuncusunun markajında oynadı. Attığı gol vuruş açısından mükemmeldi. 
     Güneş ikinci yarıda elindeki tüm yedekleri sahaya sürdü. Emre’nin oyuna girmesinden sonra daha çok haraketlendik. Rakip alanda çoğaldık, pozisyonlar ürettik. 
     Bu maçın hakkı asla beraberlik değildi. Kantara koyarsak galibiyet bizim hakkımızdı. Ama hakem Hasan Şaş’ın penaltı pozisyonunu görmemezlikten gelince oyunun kaderi değişti. 
     Hep böyle oynayın, olur mu 
     



 SPOR 




























</TEXT>
</DOC>
