<DOC>
<DOCNO> 45229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sondun12.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "11 Eylül, NATO'nun genişlemesini ertelenemez hale getirdi" 
</HEADLINE>
<TEXT>

     Dışişleri Bakanı İsmail Cem, ABD'ye karşı girişilen terörist saldırıların ardından dünyada yeni dengelerin oluştuğunu belirterek, ''11 Eylül'de yaşananlar NATO'nun genişlemesini daha acil ve ertelenemez hale getirdi'' dedi. 
     NATO Adayı Ülkeler Devlet Başkanları Zirvesi, Bulgaristan'ın başkenti Sofya'da başladı. NATO üyeliğine aday Bulgaristan, Letonya, Slovenya, Estonya, Arnavutluk, Slovakya, Litvanya, Makedonya, Hırvatistan ve Romanya devlet başkanlarının katıldığı toplantının açılışı, Bulgaristan Cumhurbaşkanı Petar Stoyanov tarafından yapıldı. 
     Açılıştan sonra ilk konuşmayı Dışişleri Bakanı İsmail Cem yaptı. 
     Cem, Avrupa'da bahsedilen yeni tehditlerin aslında yeni olmadığını belirterek, bunların, ''etnik ve ırkçı milliyetçilik ile terörizm'' başlıkları altında toplanabileceğini söyledi. 
     ''Terörizmin dini, coğrafyası ve haklığı yoktur'' diyen Cem, terörizme ''İslami terör'' gibi sıfat eklenmesinin, birlik ve beraberliğe çok daha fazla ihtiyaç duyulduğu şu anda gereksiz ayrım yaratacağına dikkat çekti. Terörizmin her yerde karşımıza çıkabileceğini belirten Cem, ''örneğin batı Avrupa'da planlanan bir terör eylemi, Asya, Afrika veya Ortadoğu'da, hatta yine Avrupa'da gerçekleştirilebilir'' dedi. Bu yüzden terörizmin uluslararası hukuki tanımının net olarak yapılması gerektiğini kaydeden Cem, bu net tanımda ortak bir dilin kullanılması gerektiğini söyledi. 
     İsmail Cem, uluslararası terörizm ile başa çıkabilmek için NATO'nun genişlemesi gerektiğine işaret ederek, ''11 Eylül'de yaşananlar NATO'nun genişlemesini daha acil ve ertelenemez hale getirdi'' diye konuştu. 
     
     Robertson 
     NATO Genel Sekreteri George Robertson da konuşmasında, terörist saldırıların ardından yaşanan yeni gelişmeleri değerlendirdi. 
     Dünyanın hala 11 Eylül'de yaşanan olayları çözmeye ve yorumlamaya çalıştığını belirten Robertson, ''çünkü, 11 Eylül'deki facia daha önceki bütün fikirlerimizi ve hayallerimizi yıktı'' dedi. 
     Teröristlerin örgütlenmeleri ve finans kaynakları konusunda güvenilir bilgiler toplanması gerektiğini kaydeden Robertson, istikrarsızlık ve baskı ortamının terörizm için en uygun ortam olduğunu belirtti. Robertson, ''çok etnikli devletleri destekleyip istikrarlı hale getirmeliyiz'' dedi. 
     Robertson, Afganistan'ın sağlam bir devlet olmadığı için terörizmin limanı haline dönüştüğünü söyledi. 
     Robertson ayrıca, yapılan terörist saldırıların NATO'nun genişleme politikasını değiştirmeyeceğini de belirterek, NATO'nun planlandığı gibi ama daha dikkatli genişleme politikasını sürdüreceğini söyledi. 
     
     Zirve 
     NATO Adayı Ülkeler Devlet Başkanları Zirvesi, bu akşam sona erecek. Zirvede, aday ülkelerin NATO'ya entegrasyonları ve uluslararası terörizme karşı mücadelede işbirliği olanakları tartışlıyor. 
     Zirve dolayısıyla Sofya'da çok geniş güvenlik tedbirleri alındı. 
     Bulgaristan İçişleri Bakanlığı, küreselleşme karşıtlarının düzenlemeyi planladığı miting ve gösteriye izin vermedi. 
     






</TEXT>
</DOC>
