<DOC>
<DOCNO> 49447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sonspo20.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Osman'ın sakatlığı ciddi... 
</HEADLINE>
<TEXT>

     Trabzonspor, hafta sonunda kendi sahasında Deenizlispor ile yapacağı lig maçının hazırlıklarına, 1 günlük iznin ardından başladı. 
     Teknik direktör Sadi Tekelioğlu yönetiminde, Mehmet Ali Yılmaz Tesisleri'nde yapılan ve yaklaşık 1.5 saat süren çalışmaya, Galatasaray maçında sakatlanan Osman katılmazken, hafif sakatlığı bulunan Gökdeniz, kondisyon salonunda çalıştı. 
     Trabzonsor'da, uzun süredir sakatlıkları süren Güngör ve Şenol da bordo-mavili takımla birlikte çalışmaya katıldılar. 
     Galatasaray'a 3-1 yenilen bordo-mavili takımda, futbolcular ve teknik heyetin morallerinin bozuk olduğu gözlendi. Futbolcular, kondisyon ağırlıklı bir çalışma gerçekleştirdi. 
     Trabzonspor, yarın yapacağı çalışmayla Denizlispor maçının hazırlıklarını sürdürecek. Kulüp doktoru Ahmet Çağlar, Galatasaray maçında sakatlanan Osman'ın ligde en az 4 hafta forma giyemeyeceğini söyledi. 
     Çağlar, Osman'ın bugün MR'ını çektirdiklerini ve bu futbolcunun sağ kasığında 2. derecede zorlanma belirlediklerini belirterek, ''Osman'ın tedaviye vereceği cevaba göre, bu süre daha da artabilir. 4 ile 6 hafta içinde sakatlığının düzeleceğini umuyoruz'' diye konuştu. 
     






</TEXT>
</DOC>
