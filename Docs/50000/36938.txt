<DOC>
<DOCNO> 36938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/dunya/dun02.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya'da barışa imza 
</HEADLINE>
<TEXT>

     DIŞ HABERLER SERVİSİ 

     Makedonya'da, Arnavut ve Makedon siyasi partilerin yetkilileri, başkent Üsküp'te barış anlaşmasını imzaladılar. Makedonya'da altı aydır devam eden çatışmaları sona erdirmeyi amaçlayan anlaşma, NATO askerlerine de Arnavut militanları silahsızlandırmak üzere bu ülkeye giriş yolunu açıyor. 
     Devlet Başkanı Boris Traykovski'nin konutunda yapılan imza törenine, NATO Genel Sekreteri George Robertson, AB Ortak Savunma ve Dış Politika Yüksek Temsilcisi Javier Solana, Fransız arabulucu François Leotard, ABD Temsilcisi James Pardew de katıldı. 
     Anlaşma Arnavut militanları silahsızlandırırken, bu ülke de yaşayan Arnavut azınlığın eğitim, dil, iş ve diğer alanlardaki haklarını genişletiyor ve eski Yugoslavya'daki savaş suçları için kurulan uluslararası mahkemenin kapsamına girecek suçları işlememiş ve isteyerek silah bırakan militanların affedilmesini öngörüyor. 
     Anlaşmanın, Arnavut Ulusal Kurtuluş Ordusu UÇK tarafından da kabul edildiği bildirildi. UÇK Sözcüsü Yüzbaşı Şpati, UÇK'nın feshedilmesi konusundaki kararlarını 15 gün içinde vereceklerini belirtti. 
     Öte yandan, Arnavut militanları silahsızlandırmakla görevli 3 bin 500 kişilik NATO gücünde 150 kişilik bir Türk birliği de yer alacak. NATO gücünün 10 gün içinde Makedonya'ya girmesi beklenirken Türkiye, ekonomik kriz nedeniyle askerleri Ankara'dan değil, bölgeye yakın olan Bosna'daki Türk birliğinden gönderecek. Türk birliği, yaklaşık bin kişilik İngiliz tugayı ile birlikte görev yapacak ve ateşkesin devamını, asayişi sağlama, bölgeyi silahlardan arındırma ve Kosova - Makedonya sınırının kontrolü gibi görevleri yerine getirecek. 
     



 DÜNYA 











</TEXT>
</DOC>
