<DOC>
<DOCNO> 3432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/ekonomi/eko05.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzluklar dokunulmazlıkla beslendi 
</HEADLINE>
<TEXT>

Yolsuzluk operasyonlarında görev alan Hesap Uzmanları Kurulu'nun Başkanı Arslan, siyasiler ve bürokratların dokunulmazlığının yolsuzlukları yaygınlaştırdığını söyledi 
     Maliye Bakanlığı Hesap Uzmanları Kurulu Başkanı Abdullah Arslan, Türkiye'de sistemin ''kamunun rant, teşvik, ihale ve kredi dağıtması'' üzerine kurulu olmasının yolsuzlukları yarattığını bildirdi. 
     Arslan, ''Sorunlara çözüm üretecek personel arama yerine, siyasilerin sorunlarını kolay çözecek bürokrat arayışı da bunda etken'' diye konuştu. Operasyonlarda çok sayıda uzmanı görev yapan ve 36 yılını bürokraside geçiren Arslan, son olayları ''aklanma ve şeffaflığa doğru gidiş'' olarak niteledi. 
     
     Polis devleti olmayalım’ 
     Arslan, "Bu olaylar önlenir. Ama bunlara teftiş ve polis devleti mantığı ile de bakmamak lazım. Bütün boyutlarının hukuki altyapısını sağlıklı oluşturmak lazım. İşadamı, bürokrat, siyasileri, toplumun gözü önüne atmaksızın, sağlıklı yönetim organizasyonları ile izlemek gerekir" dedi. 
     Siyasilerin yanı sıra bürokrasinin de bir nevi ''dokunulmaz'' konumda oluşunun, sorgulamada, denetimde, yargılamada özel statüye bağlanmalarının, bunların normal yargı erkine teslimdeki gecikmelerin yolsuzlukları yaygınlaştırdığını belirten Arslan, şöyle konuştu 
     "Kamu görevlilerinin mal bildirimlerinin belli dönemlerde karşılaştırılması, tapu kayıtlarının bir merkezde izlenebilmesi, banka hesaplarının takibiyle daha sağlıklı bir yapı kurulabilir. Yurtdışı transferlerinin vergi kimlik numarası belirtilerek yapılması da olayı disipline eder." 
     Nakit para kullanımının yaygınlığının da kayıtdışı ekonomiyi teşvik ettiğini belirten Arslan, "Çek, senet kullanımını ve banka sistemini zorlayıcı tedbir aranmıyor. Nakit ödemeyi kolaylaştıracak büyük küpurlu paraları tedavüle çıkarıyoruz" dedi. Arslan, vergi kimlik numarasının bankacılık sisteminde de uygulanması gerektiğini belirtti. 
     
     'Vergi etiği yok' 
     Kurul Başkanı Arslan, Türkiye'nin gümrük idaresine de hakim olmadığını, bunun da kayıt dışılığın bir başka unsuru olduğunu ifade etti. Vergi etiğini olumsuz etkileyen uygulamaların da toplumun gözü önünde cereyan ettiğini anlatan Arslan, ''Yüz milyarlar kazandığı halde vergi vermeyen rant geliri sahipleri varken ve bunlardan vergi alınmazken, asgari ücret üzerinden vergi alınıyor" diye konuştu. 
     
Bankalar iş işten geçtikten sonra denetleniyor’      Arslan, geçen yıl bankacılık sektöründe başlatılan ve menkul kıymet gelirleri, off - shore hesapları, hukuka uygun olmayan masraf kayıtları ve bilançoların makyajlı olup olmadığını kapsayan incelemelerin sürdüğünü bildirdi. 
     2001 denetimlerinde batık bankalardan, onların ortak ve iştirakleri ile kredilerinden, kamu kaynağını tüketen uygulamalarından hareket ederek bankacılık üzerinde daha yaygın bir denetim yapacaklarını kaydeden Arslan, şöyle konuştu 
     "Ülkemizde bankaların ağırlıklı olarak patron bankası şeklinde, kendi firmalarını kredilendirmek için kurulmuş olduğunu görüyoruz. Bunları sonra denetlemek de olmuyor. Kurarken, izin verirken, bunların kredilendirme olaylarını izlerken uygulamaya dönük tedbir alacaksın. O zaman takip edeceksin. İş işten geçtikten sonra denetim, bankanın içi boşaltılmış denetim yapıyorsun. Önce izin verirken, işlemlerini yaparken bunu izleyeceksin." 
     


 EKONOMİ 

















</TEXT>
</DOC>
