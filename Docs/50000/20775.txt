<DOC>
<DOCNO> 20775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/ekonomi/eko04.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis’ten Öksüz’e by-pass 
</HEADLINE>
<TEXT>

Başbakan yardımcıları Mesut Yılmaz ve Hüsamettin Özkan’ı Derviş ikna etti. Telekom’un ana sözleşme yetkisinde Ulaştırma Bakanlığı devre dışı bırakıldı 
     SALİHA ÇOLAK Ankara 

     Ulaştırma Bakanı Enis Öksüz’e Telekom yasasıyla ilgili ilk by - pass dün Meclis’te geldi. Telekom yasa tasarısının Plan ve Bütçe Komisyonu’ndaki görüşmelerinde, "Telekom’un ana sözleşmesinde yapılacak değişikliklerin, kamu payı yüzde 50’nin altına düşene kadar Ulaştırma Bakanı’nın onayıyla gerçekleşmesini" içeren birinci madde iktidarın önergesiyle değiştirildi. 
     DSP’li Cafer Tufan Yazıcıoğlu, MHP’li Lütfi Ceylan, ANAP’lı Cengiz Aydoğan’ın imzasıyla verilen, Öksüz’ün karşı çıkmadığı öneriyle Bakan’ın elindeki yetki alındı. Telekom’da kamu payı yüzde 50’nin altına düşene kadar şirket ana sözleşmesindeki değişikliklerde Bakan’ın "görüşünün" alınması hükme bağlandı. 
     
     Umurumda değil’ 
     Madde değişikliğinin, Devlet Bakanı Kemal Derviş’in isteği üzerine gerçekleştiği öğrenildi. Dün Komisyon’da görüşmeler başlarken Başbakanlığa giderek, Başbakan yardımcıları Mesut Yılmaz ve Hüsamettin Özkan’la görüşen Derviş’in tasarıdaki Ulaştırma Bakanı’nın "onayı" yerine "görüşünün" alınması yönündeki değişiklikte ısrar ettiği öğrenildi. 
     Bakan Enis Öksüz, ana sözleşmede Bakan onayının kaldırılmasını, "Bu bir hükümet tasarısı. Getirdiğiniz tasarıyı savunmak zorundasınız. Zaten özelleştirilecek, daha hayırlı olur" diye karşıladı. Önergeye itiraz etmediğinin anımsatılması üzerine Öksüz, "Hükümet üyesisiniz, iktidardan gelen bir önergeye karşı hükümet üyesi olarak ne yapabilirsiniz. Takdire bıraktım. Umurumda değil" dedi. 
     
     Maaşlara da tırpan 
     Plan ve Bütçe Komisyonu’nda beş saatte kabul edilen Telekom yasa tasarısında, Telekom personeline en yüksek devlet memurunun net aylık ücretinin beş katına kadar maaş ödenmesine ilişkin hüküm de en fazla iki katına’ kadar artırım yapılacağı ifadesi ile sınırlandı. 
     Türk Telekom ile TSK, Milli Savunma Bakanlığı ve ülke güvenliği, emniyet ve asayiş ile ilgili diğer kamu kurum ve kuruluşlarıyla arasındaki telekomünikasyon hizmetlerinin yürütülmesine ilişkin imzalanan tüm sözleşmeler ve protokollerin yanı sıra, "imzalanacak" olanların da geçerli olması sağlandı. 
     
Yönetim değişikliği birkaç hafta sonra      Komisyon Başkanı Metin Şahin ile birlikte odasına giren Öksüz’ün yanına Genel Kurul’daki bankacılık tasarısı görüşmelerinden ayrılan Devlet Bakanı Kemal Derviş geldi. Yaklaşık 15 dakika süren görüşmeden sonra Öksüz, "Derviş Meclis’te çalışacak oda arıyormuş. Neresi uygun diye düşünmüş, Metin Bey’in odasına gelmiş. Orada olduğumuzu bilmiyordu. Çay içtik sohbet ettik. Bir sorun yok" dedi. Öksüz, Hazine’nin pazartesi günü "Telekom genel kurulunu toplantıya çağırmasını" da, "Zaten Hazine çağırır. Zamanı gelmişti. Sahibi zaten Hazine" diye değerlendirdi. Toplantı sonunda Telekom’da yeni yönetim için yasanın onaylanmasından birkaç hafta sonra olağanüstü genel kurul toplanmasının kararlaştırıldığı öğrenildi. 
     
     



 EKONOMİ 


















</TEXT>
</DOC>
