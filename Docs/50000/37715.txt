<DOC>
<DOCNO> 37715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/siyaset/siy03.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz, MGK’da itiraz etmedi 
</HEADLINE>
<TEXT>

Köşk’ten yapılan bilgilendirmede, "Ulusal program MGK’da görüşüldüğünde, atılması düşünülen adımlara, ulusal güvenlik gerekçesiyle bir itiraz söz konusu olmamıştır" denildi 
     ANKARA Milliyet 

     Cumhurbaşkanı Ahmet Necdet Sezer ulusal güvenlik UG tartışması sırasında, "devlet organları arasındaki uyumu sağlama görevini ihmal ettiği" yolundaki eleştirilerin "yersiz" olduğunu bildirdi. 
     Sezer, 9. Cumhurbaşkanı Süleyman Demirel’in de aralarında bulunduğu bazı kesimlerin UG tartışmasında, yetkilerini kullanmadığı suçlamalarını reddetti. 
     Cumhurbaşkanlığı Dış Politika Başdanışmanı Tacan İldem, dün Köşk’te yapılan bilgilendirme toplantısında, ulusal güvenlik, yargıda kadrolaşma ve Köşk yetkilerinin kullanımı konularında Sezer’in görüşlerini açıkladı. 
     İldem’in okuduğu açıklamada, "Başbakan’ın UG tartışmasında koyduğu tavrın, Mesut Yılmaz’ın sözlerinin hükümetin görüşünü yansıtmadığını ortaya çıkardığı" vurgulandı. Yılmaz’ın, UG anlayışının ileri adımları engellediği yolundaki sözleri, parti kongresinde söylediğine dikkat çekilen açıklamada, şöyle dendi 
     "Böyle bir durumda, devlet organları arasında bir görüş ayrılığından söz edilmesine de olanak bulunmamaktadır. Sayın Cumhurbaşkanımıza bu konuda eleştiri yöneltenlerin, Cumhurbaşkanı’nın devlet organlarının düzenli ve uyumlu çalışmasını gözetme sorumluluğunu, bu bağlamda anımsatmaları bu açıdan bakıldığında yersizdir." 
     Sezer, demokratikleşme ve özgürlüklerin genişletilmesi ile ilgili tartışmaların zemini olarak da, TBMM’yi gösterdi. Açıklamada, "Ulusal program MGK’da görüşüldüğünde, atılması düşünülen adımlara ulusal güvenlik gerekçesiyle bir itiraz söz konusu olmamıştır. Milli Siyaset Belgesi’nin görüşülüp güncelleştirildiği MGK’nın Haziran ayı olağan toplantısında da, ulusal güvenlikle ilgili bir düşünce ortaya konmamıştır" ifadeleri yer aldı. 
     



 SİYASET 













</TEXT>
</DOC>
