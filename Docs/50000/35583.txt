<DOC>
<DOCNO> 35583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/sonspo01.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim Milan'dan memnun... 
</HEADLINE>
<TEXT>

     AC Milan Teknik Direktörü Fatih Terim, Şifo Mehmet'in jübilesinde Beşiktaş'a 2-1 yenildikleri karşılaşma sonrası yaptığı açıklamada, ''Bizim için güzel ve özel bir geceydi'' dedi. 
     Maçın anlamına değinen Terim, kendi takımının ise özellikle ilk 45 dakikada sergilediği oyundan memnun kaldığını söyledi. Beşiktaş'a başarılar dileyen Fatih Terim, ikinci yarıda 6 oyuncu birden değiştirmelerinin sonuçta etkili olduğunu kaydetti. 
     Beşiktaş'ın koşan ve mücadele eden bir takım olduğunu vurgulayan Terim, ''İlk 45 dakikada görmek istediklerimi gördüm. Sonuç bu yarıda çok farklı da olabilirdi. Henüz sezon hazırlıklarının başındayız. Biraz daha zamana ihtiyacımız var. Sakat oyuncularımızın düzelmesiyle lige kadar hazır oluruz düşüncesindeyim'' diye konuştu. 
     Maçta bütün oyuncularını görmek için çok değişiklik yaptığını, ideal 11 arayışlarında olduğunu anlatan Terim, Milan'ın gerektiği zaman yine transfer yapabileceğini kaydetti. 
     Terim, bir soru üzerine de Inter'de forma giyen Emre, Okan ve Hakan Şükür'ün başarılı olacaklarına inandığını sözlerine ekledi. İtalyan ekibi AC Milan, yarın İstanbul'dan ayrılacak. 
     İtalya'nın dünyaca ünlü takımı AC Milan, 3 yıl içinde İstanbul'da 3. kez maç kaybetti. 
     Kırmızı-siyahlılar, bu süre içinde Galatasaray'a 2 kez yenilirken, Beşiktaş'ı 1 kez yenip, 1 kez de sahadan mağlup ayrıldı. 
     Beşiktaş'ın Milan karşısında aldığı galibiyet, siyah-beyazlı yöneticileri bir hayli mutlu etti. 
     Başkan Bilgili ve yöneticiler, maç sonrası protokol tribününde adeta bir sevinç yumağı oluştururken, tezarühatlarla takımlarını destekledi. 
     Beşiktaş kaptanı Mehmet Özdilek, ikinci yarı oynanırken, ilk 45 dakikada giydiği formayı locadan karşılaşmayı izleyen işadamı Rahmi Koç'a hediye etti. Bu arada tecrübeli futbolcu, protokol tribününde de bir süre Spordan Sorumlu Devlet Bakanı Fikret Ünlü ile sohbet etti. 
     Diğer yandan karşılaşmanın ilk yarısını izleyen Beşiktaş Kulübü eski başkanı Süleyman Seba ile eski yönetici Hasan Arat, Mehmet'in devre arasındaki jübile gösterilerini izledikten sonra stattan ayrıldı. 
     AC Milan'ı 2-1 yenen siylah-beyazlılar, Trabzonspor maçı hazırlıklarına izin yapmadan yarın başlayacak. 
     Karşılaşma sonrası basın toplantısı düzenlemeyen teknik direktör Christoph Daum yönetiminde yarın sabah 09.30'da Fulya Tesisleri'nde çalışacak siyah-beyazlılar, daha sonra Park Orman'a geçerek barbekü partisi yapacak. 
     
     







</TEXT>
</DOC>
