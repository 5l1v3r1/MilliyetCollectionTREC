<DOC>
<DOCNO> 38781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/soneko10.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 1. seans böyle geçti 
</HEADLINE>
<TEXT>

     İMKB Ulusal-100 Endeksi, dünkü kapanışa göre 240.53 puan kayıpla 1. seansı 9,651.10 puandan tamamladı. 
     Hisse senetleri ortalama yüzde 2.43 oranında değer yitirdi. 
     Haftanın son işlem gününe disket emirleriyle yükselişle başlayan Borsa'da, Garanti Bankası'nda başlayan ve tüm banka hisselerine yansıyan yoğun satışlarla hacimli düşüş yaşandı. Seans, 9,907 seviyesinde alıcılı açıldı. Disket emirleriyle 9,917 puana kadar yükselen endeks, ilk yarım saatin ardından Garanti Bankası hisselerindeki yoğun satışlarla gevşemeye başladı. 
     Banka ile ortaklık görüşmelerini sürdüren İtalyan Intesa Bankası'nın, Arjantin'deki bankasını satmadan Garanti Bankası ile ortaklığa gitmeyeceği yönündeki dış kaynaklı söylentiler üzerine başlayan satışlar tüm piyasaya yayıldı. Satışlar 9,457 puana kadar sürdü. Seansın ilk yarısı ise 9,535 puanla geçildi. 
     İkinci yarıda da satış baskısı sürerken seansın sonlarına doğru gelen alımlarla toparlanan Endeks, seansı 9,651.10 puandan tamamladı. 
     Kapanışta mali endeks 413.68 puan kayıpla 13,126.38 puana, sınai endeksi 134.50 puan kayıpla 8,457.03 puana, hizmet endeksi de 60.49 puan kayıpla 5,319.90 puana geriledi. 
     Önceki kapanışa göre mali grup hisseler ortalama yüzde 3.06, sınai grubu hisseler yüzde 1.57, hizmet grubu hisseler de yüzde 1.12 oranında değer yitirdi. 
     1. seansta işlem gören toplam 279 hisse senedinden 173'ü değer yitirdi. 34 hisse senedi değer kazanırken, 72 hissenin fiyatında ise değişiklik olmadı. 
     Seansta 212 trilyon 194 milyar 597 milyon liralık işlem hacmi oluştu. 
     1. seansta Garanti Bankası, Yapı Kredi Bankası, Tüpraş, Akbank ve İş Bankası C en yoğun işlem gören hisseler oldular. 







</TEXT>
</DOC>
