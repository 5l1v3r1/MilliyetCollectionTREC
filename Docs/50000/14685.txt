<DOC>
<DOCNO> 14685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/siyaset/siy04.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba Bush Türkiye’ye yatırım’ istedi 
</HEADLINE>
<TEXT>

Koç Grubu’nun davetiyle Türkiye’ye gelen ABD eski Başkanı, "Tekrar Türkiye’de olmak ne güzel" dedi 
     SİNAN TOROS, ESRA KURT İstanbul 

     ABD Başkanı George W. Bush’un babası, ABD eski Başkanı George Bush, Koç Holding’in davetlisi olarak eşi Barbara Bush ile birlikte İstanbul’a geldi. Bush ve eşini eşini, Atatürk Havalimanı’nda Dışişleri Bakanlığı Temsilcisi Acar Germen ile ABD’nin Ankara Büyükelçisi Robert Pearson karşıladı. Bush’la birlikte, Koç Topluluğu ile işbirliği olanaklarını araştıran The Chrlyle Group yöneticileri de Türkiye’ye geldi. 
     Gizli servis elemanlarından oluşan bir koruma ordusunun eşlik ettiği Bush, VİP Salonu’ndan çıkarken, gazetecilere "Tekrar Türkiye’de olmak çok güzel" dedi. 
     Bush, "Türkiye’nin ekonomik durumu ile ilgili ne düşünüyorsunuz " sorusuna, "Şu anda ekonomi konuşmak istemiyorum" yanıtını verdi. 
     
Carlyle - Koç işbirliği      ABD eski Başkanı Bush, "Yabancı yatırımcılar, Türkiye’ye yatırım yapmalı mı " sorusu üzerine de "Elbette" demekle yetindi. 
     Bush çifti, geniş güvenlik önlemleri arasında, Çırağan Oteli’ne gitti. 
     Bush çifti, Koç Holding Yönetim Kurulu Başkanı Rahmi M. Koç tarafından ağırlanıyor. Bush ile ABD Dışişleri eski Bakanı James Baker ve Savunma eski Bakanı Frank Carlucci’nin de yönetiminde bulunduğu The Carlyle Group ile Koç Topluluğu, İstanbul ziyareti sırasında, çeşitli işbirliği olanaklarını değerlendirecek. 
     Carlyle ile Koç grupları arasındaki işbirliğinin uzun vadeli ve bir çok sektörü içerek bir stratejik ortaklık olması planlanıyor. Taraflar telekomünikasyon, enerji ve savunma sanayi konularında işbirliği için çeşitli toplantılar yapacaklar. 
     Carlyle ile Koç, işbirliğinin ilk adımı olarak, internet üzerinden firmalararası ticaret konusunda yatırım yapmak üzere anlaşmaya vardılar. Kurulacak internet sitesi, yalnızca Türkiye’ye değil, aynı zamanda çevre ülkelere de hizmet verecek. Washington merkezli Carlyle Group, dünyanın en büyük yatırım fonlarından biri. 1987 yılında kurulan şirket, bugüne kadar 5.8 milyar dolarlık yatırım gerçekleştirdi. 
     
10 yıl önce, 10 yıl sonra      George Bush, 20 Temmuz 1991’de Türkiye’ye geldiğinde ABD Başkanı’ydı. George ve Barbara Bush çiftini, Esenboğa Havalimanı’nda dönemin Cumhurbaşkanı Turgut Özal ve eşi Semra Özal karşılamıştı. Özal, yakın dostu Bush’a İstanbul’u da gezdirmişti. Özal görev süresi tamamlanmadan vefat ederken, Bush da görevi Bill Clinton’a devretmişti. Bugün ise ABD Başkanı koltuğunda oğlu George W Bush oturuyor. Bush çifti, 10 yıllık bir aradan sonra, bu kez Rahmi M. Koç’un davetlisi olarak İstanbul’a geldi. 
     
"Kelepir şirket almaya geldi"SEÇKİN ÜREY 
     ABD eski başkanlarından George Bush'un, Türkiye'ye fiyatı dibe vurmuş şirket almaya geldiği ifade edildi. 
     Koç Grubu ile internet üzerinden firmalararası ticaret konusunda yatırım yapmak üzere sağlanan anlaşma nedeniyle İstanbul'a gelen Bush, Türk işadamlarıyla öğle yemeği yedi. Yemeğe katılan işadamları arasında Rahmi Koç, Bülent Eczacıbaşı, Üzeyir Garih, Eşref Cerrahoğlu, Rona Yırcalı, Aldo Kaslowski, Rıfat Hasan ve Mehmet Habbab yer aldı. 
     Türk ve ABD'li 18 kişinin bulunduğu yemeğe ABD Büyükelçisi Robert Pearson da katıldı. İşadamlarıyla kısa bir süre görüşen Bush daha sonra Pearson'un masasına geçti. 
     The Carlyle'in portföyünün 30 - 40 milyar dolar olduğunu belirten Türk Sanayicileri ve İşadamları Derneği TÜSİAD İkinci Başkanı Aldo Kaslowski, Türkiye'de bir temsilcilik vermek için arayış içinde olduklarını da anlattı. Kaslowski, "Kriz sonrasında değeri düşen Türk şirketlerini mi almaya geldiler " sorusu üzerine, "Eğer tam dibe vurmuşlarsa, büyük ihtimalle alıcı olabilirler" diye konuştu. Bülent Eczacıbaşı da "Türkiye'de yatırım yapmayı düşünüyorlar, ancak somut projelerden söz etmediler" dedi. 
     
Koç'tan müzede yemekİSTANBUL Milliyet 
     Koç Holding Yönetim Kurulu Başkanı Rahmi Koç'un ABD eski başkanlarından George Bush ve The Carlyle Group temsilcileri onuruna dün akşam verdiği yemeğe, Devlet Bakanı Kemal Derviş de katıldı. Yemek sırasında dışarıda duyulan patlama sesleri, güvenlik güçlerini alarma geçirdi. 
     Rahmi M. Koç Müzesi'ndeki yemeğin katılımcıları arasında Enka Holding Başkanı Şarık Tara, Alarko Topluluğu Başkanı Üzeyir Garih, Boyner Holding Murahhas Azası Cem Boyner, İMKB Başkanı Osman Birsen ve emekli Orgeneral Çevik Bir de yer aldı. 
     Bakan Derviş, Koç Müzesi'ndeki yemek öncesi Asaf Savaş Akat'ın evine gitti. Eve sonra Asaf Savaş Akat ve Hurşit Güneş'in de girdiği gözlendi. Derviş, Akat ve Güneş yaklaşık iki buçuk saat burada kaldı. 
     Daha sonra Derviş Koç Müzesi'ne gitti. Derviş'in ardından müzeye gelen Akat, kapıda gazetecilerle şakalaşarak, "Benim yalı sahibi olduğumu söylüyorlar. Ben o apartmanda kiracıyım. İçeride de komplo teorileri dönüyor" dedi. 
     
Patlama sesleri      Yemek sürerken, saat 20.25 sıralarında müzenin arka sokağından silah sesine benzeyen iki patlama duyuldu. Korumalarla bina dışında görevli polisler alarma geçerek, sesin geldiği bölgede geniş çaplı araştırma yaptı. Yapılan incelemelerde, bölgede boş kovana rastlanmazken, patlamalara çocukların attığı maytapların yol açmış olabileceği belirtildi. 
     Bu arada, patlamalardan yaklaşık 10 dakika önce Medline sağlık ekiplerinden iki kişinin müzeye girmesi dikkati çekti. Sağlık ekibinin içeriye girme nedeninin, davetlilerden bir bayanın hafif şekilde rahatsızlanması olduğu bildirildi. 
     


 SİYASET 




















</TEXT>
</DOC>
