<DOC>
<DOCNO> 31210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/ekonomi/eko05.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Krediye onay sinyali 
</HEADLINE>
<TEXT>

Telekom’da atılan adımı memnuniyetle karşılayan IMF yönetimi, 1.5 milyar dolarlık kredinin görüşüleceği toplantıyı bu hafta içinde yapmayı planlıyor 
     YASEMİN ÇONGAR Washington 

     Koalisyon liderlerinin Telekom Yönetim Kurulu’nda profesyonelliği garantileyecek bir değişikliğe gidilmesi yönünde anlaşmaları, Uluslararası Para Fonu’nu IMF memnun etti. 
     Fon kaynakları, Telekom Genel Kurulu’nun bu kararı hayata geçirmesi ve bankacılıkla ilgili iki pürüzün de giderilmesinin ardından, IMF İcra Kurulu’nun büyük olasılıkla da bu hafta içinde toplanarak Türkiye’ye 1.5 milyar dolarlık yeni kredi dilimini gönderebileceğini kaydettiler. 
     IMF Sözcüsü Conny Lotze, Milliyet’e açıklamasında, "Türk Hükümeti’nin, daha önceden aldığı önlemleri tamamlamak üzere yeni bazı önlemler alma niyetini memnuniyetle karşılıyoruz. IMF İcra Kurulu, bu önlemler hayata geçtiği zaman toplanacaktır" dedi. Lotze, henüz İcra Kurulu toplantısı için belirlenmiş bir tarih olmadığını da vurguladı. 
     
     Profesyonellik şartı 
     IMF kaynakları, Türk Telekom Genel Kurulu’nun yönetim kurulunda profesyonel ve özel sektör deneyimli üyelerin ağırlığını artıracak bir değişiklik yapmasının, 1.5 milyar dolarlık kredinin ertelenmesine neden olan tıkanıklığın aşılmasını sağlayacağını kaydediyorlar. Ancak aynı kaynaklara göre, Telekom’un yanı sıra bankacılık alanında giderilmesi gereken iki pürüzlü konu da var. 
     Bir IMF yetkilisi dün Milliyet’e, "Telekom gibi, bankacılık alanındaki sorunlarda da bugün ya da yarın kesin sonuç alınacağını sanıyoruz. Bu alanda ilerleme kaydediliyor" dedi. 
     



 EKONOMİ 
























</TEXT>
</DOC>
