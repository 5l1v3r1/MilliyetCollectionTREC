<DOC>
<DOCNO> 13676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sontur17.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
FP "15 günde 15 yasanın çıkarılmasına destek olacağız" 
</HEADLINE>
<TEXT>

     FP Grup Başkanvekili Bülent Arınç, Devlet Bakanı Kemal Derviş'in istediği yasaların çıkarılmasında, ''Ülkenin huzura ermesi ve krizden kurtulması için'' destek olacaklarını söyledi. 
     Arınç, TBMM'de düzenlediği basın toplantısında, Bakan Derviş'in istediği yasa tasarılarının Meclis'ten çıkarılması konusuna değinerek,şunları kaydetti 
     ''Eğer Sayın Derviş'in 15 günde çıkarılmasını istediği 15 ayrı kanun süratle hazırlanır, Parlamento'ya getirilir, komisyonlar çalıştırılırsa... Bunlara belki karşı çıkmamız gerekirken 65 milyon insan adına destek vermeye hazırız. 
     Bu ülkenin huzura ermesi ve bu krizden çıkması için bu 15 tane yasanın çıkması gerekiyorsa Sayın Derviş gelsin, buna ihtiyacımız var desin. FP adına buna destek vereceğiz. Bu desteğimiz halk adına olacaktır. Bu yolu açmaya mecburuz. Hem Türkiye ara rejime gitmesin diye hem parlamento sorumluluğunu yerine getirsin diye buna destek vermeye hazırız. 
     Sayın Derviş müsterih olsun. Arkasındaki o üç tane adamcağızın desteğini bıraksın, Parlamento'ya gelsin. Siyasi partilerle konuşsun, fikirlerimizi sorsun. Ne istiyorsa elbette bu mantık çerçevesinde komisyon üyelerimizle ve 102 milletvekilimizle... Millet yararına olacak bütün düzenlemelere, 15 günde 15 kanunu çıkarmak üzere destek olacağız. En büyük müjdeyi de biz verelim ona, Amerika'da rahat etsin.'' 
     Arınç, bir gazetecinin verilecek desteğin ''hangi koşullarda olacağı'' yönündeki sorusunu ise şöyle yanıtladı 
     ' Kaçtan aşağı olmaz diye bir pazarlık yapacak halimiz yok. Çok açıkça ifade ettim. Ek Bütçe Yasası, Bankalar Yasası değişikliği, tütün, şeker, İhale Yasası değişikliği... Sözkonusu edilenler eğer bunlarsa. 
     Bunların pekçoğuna karşıyız. Rezervlerimiz de var. Ama şu anda bütün bunları düşünecek, tartışacak zamanda değiliz. 15 Nisan'a kadar bunlar çıkmazsa, para gelmez. 15 Nisan'a kadar bunlar çıkmazsa Türkiye kaosa gider. Türkiye ara rejime sürüklenir, hiçbir hükümet bunun altından kalkmaz diyorlarsa... Gözümüz başka bir şey görmüyor. Bunlara destek olmaya hazırız. Biz siyaseti veya partimizi halkımızın önceliklerinin arkasına koyarız. Halkın sıkıntısını hafifletecek her türlü çareye şu anda evet demek zorundayız.'' Arınç bir soru üzerine, kendisinin FP Grup Başkanvekili olduğunu ve bu sıfatı ile konuştuğunu belirtti 




</TEXT>
</DOC>
