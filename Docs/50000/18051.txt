<DOC>
<DOCNO> 18051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sontur14.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "Cavit Çağlar için fevkalade üzülüyorum..." 
</HEADLINE>
<TEXT>

     Türkiye'nin 9. Cumhurbaşkanı Süleyman Demirel, ABD'de tutuklu bulunan işadamı Cavit Çağlar'ı ziyaret etme imkanı bulunmadığını belirterek, Çağlar'ın büyük sıkıntısı olduğunu ve kendisinin de buna ''fevkalade üzüldüğünü'' kaydetti. 
     Çağlar'ın ''bir an evvel bu sıkıntılı durumdan kurtulmasını istediğini'' ifade eden Demirel, ''Dünyanın bin hali vardır. Eğer birisine bir şey isnat ediliyorsa, biraz sabırlı olmak lazım, beklemek lazım. İsnat edilen şey, itham edilen şey, kötülenen şey doğru mu Savunma hakkı vermek lazım. Yoksa yargısız infazlarla insanları mutsuz etmek, insanlara haksızlık yapmak her zaman mümkündür'' dedi. 
     Süleyman Demirel, ABD'de bulunduğu süre içinde, burada tutuklu bulunan işadamı Cavit Çağlar'ı ziyaret etmeyi planlayıp planlamadığının sorulması üzerine, ''İmkanı var mı Suale, sualle cevap veriyorum. Sual sorarken onu tahkik etmişsinizdir, imkanı var mı, yok mu diye'' karşılığını verdi. Demirel, şöyle devam etti 
     ''Sayın Cavit Çağlar'ın fevkalade büyük sıkıntısı var ve yargının elindedir. Fevkalade üzülüyorum. Bir an evvel bu sıkıntılı durumdan kurtulmasını isterim. Amerika'da bir suç işlemiş değildir. Esasen Türkiye'de de ifadesine müracaat edilecektir. Onlar benim işim değil, onlar yargının işleridir ama kim olursa olsun, bir Türk vatandaşının yabancı diyarlarda büyük sıkıntılara uğramasını herhalde hiçbir Türk vatandaşı hazmetmez. Bir an evvel düzlüğe çıksın, herkes ister. 
     Cereyan eden muamelattır. Muamelatın bir an evvel tamamlanması lazım. Ülkesine dönmesi için müracaat etmiştir. Bu müracaatın bir an evvel ikbal edilip ülkesine getirilmesi lazım. Cavit Çağlar olayı bu... Siz de biliyorsunuz olayın bundan ibaret olduğunu da Cavit Çağlar ile benim ismimi yan yana koymayı çok özenle herkes yapar. Ondan da bir şikayetim yoktur, onu da söyleyeyim. Dünyanın bin hali vardır. Ve eğer birisine bir şey isnat ediliyorsa, biraz sabırlı olmak lazım, beklemek lazım. İsnat edilen şey, itham edilen şey, kötülenen şey doğru mu Savunma hakkı vermek lazım. Yoksa yargısız infazlarla insanları mutsuz etmek, insanlara haksızlık yapmak her zaman mümkündür. Söylediklerimin ne kadar orasından burasından çekileceğini biliyorum. Yalnız eğer bu ülkede ben, düşündüklerimi söylemekten kamuoyu baskısıyla veya yargısız infaz baskısıyla çekinirsem, bundan hiç kimse sevinmesin. Benim söyleyemediğimi kolay kolay pek kimse söyleyemez. Ve o da iyi bir şey değildir.'' 
     Demirel, daha sonra Bayındır Holding'e ait özel bir uçakla İstanbul'a hareket etti. Esenboğa Havalimanı'ndan kalabalık bir grup tarafından uğurlanan Demirel, bugün İstanbul'dan New York'a uçacak. 
     







</TEXT>
</DOC>
