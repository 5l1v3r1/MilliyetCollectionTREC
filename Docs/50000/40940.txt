<DOC>
<DOCNO> 40940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sondun10.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere ve İskoçya'da çocuk dövmek AİHM uyarısıyla yasaklanıyor 
</HEADLINE>
<TEXT>

     İngiltere ve İskoçya'da, anne ve babaların çocuklarını dövmeleri ve herhangi bir fiziksel cezalandırma türü uygulamaları yasalarla yasaklanmaya çalışılıyor. 
     Söz konusu yasal hazırlığın İskoçya Adalet Bakanı Jim Vallace tarafından yapıldığı ve yasanın İskoçya Parlamentosu'ndan geçmesi ve Kraliçe tarafından onaylanması halinde, İngiltere'de de benzeri bir yasanın uygulamaya konulacağına dikkati çeken The Daily Telegraph gazetesi, anne ve babaların çocuklarını tokatlamaları, kafalarına vurmaları, sopa, kemer, hortum ve benzeri aletlerle dövmeleri, sarsmaları ve diğer fiziksel ceza yöntemlerine başvurmaları halinde hapis cezasıyla karşı karşıya kalacaklarını yazdı. Çocuk Bakım Merkezleri, Kreşler ve Kimsesizler Yurtları gibi yerlerde de benzeri cezaların kesin olarak ''suç'' sayılacağını belirten Telegraph, İskoçya Adalet Bakanlığı'nın söz konusu tasarıyı Avrupa İnsan Hakları Mahkemesi'nin İngiltere'de konuyla ilgili yasaların mutlaka çağa uydurulması gerektiğine dikkati çeken uyarısı üzerine hazırladığını kaydetti. 
     AİHM'nin, üvey babası tarafından sopayla dövülüp sakat bırakılan bir erkek çocuğuyla ilgili davada İngiliz Mahkemesi'nin üvey babayı beraat ettirmesini örnek göstererek, İngiltere'den bu konudaki yasalarını çağa uydurmasını istediği belirtiliyor. Yasanın İskoçya'da kabulü ve Kraliçe tarafından onayı halinde, benzeri bir hazırlığa girişmesi beklenen İnglitere'nin Başbakanı Tony Blair ise, çocuklarının cezalandırılması konusundaki radikal tavrı ile tanınıyor. Blair, daha önce kendisiyle yapılan röportajlarda gerekli hallerde çocuklarını cezalandırdığını, bu cezaların fiziksel cezaları da içerebildiğini belirtmişti. 
     







</TEXT>
</DOC>
