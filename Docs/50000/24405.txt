<DOC>
<DOCNO> 24405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/siyaset/asiy.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Baltayı taşa vurdu 
</HEADLINE>
<TEXT>

"Türk halkı stressiz" tezini kanıtlamak için yola düşen Durmuş, Bebek Kahvesi'nde umduğunu bulamayınca camiye yöneldi. Durmuş'un cami bahçesinde görüp "İşte güleryüzlü bir insan" diyerek yanına gittiği vatandaş da cenaze sahibi çıktı... 
     AYŞEGÜL AYDOĞAN İstanbul 

     Bir Amerikan şirketinin yaptığı araştırmada Türkiye'nin en stresli ülkeler arasında ilk sırada yer alması, Sağlık Bakanı Osman Durmuş'u kızdırdı. Türk insanının yüzünün güldüğünü iddia eden Durmuş, bunu ispat etmek için sokağa çıktı ama umduğunu bulamadı. Vatandaşlara stresli olup olmadıklarını soran Durmuş, bol bol yakınma dinlemek zorunda kaldı. 
     
BAKAN ÇOK UMUTLU ÇIKTI      İstanbul'da bir seminerine katılan Durmuş, Milliyet muhabiriyle sokaklara çıktı. Durmuş'un ilk durağı Bebek Kahve oldu. Siyasetçilerin beceriksizliğine rağmen insanların umudunu yitirmediğini savunan Durmuş, vatandaşlara, "Gazeteci arkadaşımın sizlerin yüz hatlarını görmesini istedim. Türkiye'de yüzler gülüyor. Türk milleti, stres yapan faktörlerin yapay olduğuna ve birilerinin toplumu ajite ettiğine inanıyor" dedi. 
     
'STRES VAR MI STRES '      Buradaki vatandaşlara, "Stres var mı " diye soran Durmuş, "Var tabi", "Bir şekilde yaşıyoruz işte" gibi yanıtlar aldı. İstediği cevapları duyamayan Durmuş, Bebek Camii'ne doğru yöneldi. Cami bahçesinde "İşte güleryüzlü bir vatandaş" diye gösterdiği kişinin cenaze sahibi olduğunu söylemesi üzerine Durmuş'un suratı asıldı. Vatandaşın, "Siz şimdi bizi güleryüzlü mü gördünüz " demesi üzerine Durmuş, "Mimiklerinize bakarak" yanıtını verdi. 
     
'NE GÜLMESİ BAKANIM '      Vatandaşın, "Cenaze kaldırıyoruz. Buna rağmen güleryüzlü görünüyorsak ne mutlu " demesi üzerine donup kalan Durmuş, "Allah rahmet eylesin" deyip geçiştirdi. Bebek Parkı'na yönelen Durmuş, ağ onaran iki kaptanın yanına oturdu. Kaptanlardan Mustafa Turan'a, "Yüzünüz gülüyor değil mi " diye soran Durmuş, "67 yaşıma geldim hala çalışıyorum" yanıtını aldı. "Boş durmuyorsunuz ne güzel" diye konuşan Durmuş'a Turan, "Ben çalışıyorum ama insanlar kahvede boş oturuyor. Gençler işsiz" dedi. 
     
'GENÇLER İŞSİZ ÇÜNKÜ...'      Bunun üzerine Durmuş, "Gençler iş beğenmiyor" dedi. Parkta öğle yemeklerini yiyen belediye işçilerinin de yanına giden Durmuş, "Ne kadar kazanıyorsunuz, ne yediniz" diye sordu. "180 milyon alıyoruz. Domates, peynir, ekmek yedik" yanıtını aldıktan sonra Durmuş, yine tezine destek bulmak için "Peynir ekmekle karın doyuruyorlar ama bakın hiçbirinde gergin yüz var mı " diye sordu. 
     
Güvendiği dağlara kar yağdı      Durmuş'un 'Ne stresi bakanım, biz çok mutluyuz' der umuduyla yanına yaklaştığı Semra Kurtuluş da "Birkaç senedir bize Ankara'dan huzur ve güzellikler pek yansımıyor" diyerek karamsar bir tablo çizdi. Bunun üzerine Durmuş, "Ekonomik kriz var ama bunlar geçecek. Avrupa'yı, dünyanın her yerini dolaştım. Refah seviyesi yüksek ülkelerde bile insanların yüzü gülmüyor. Demek ki biz daha iyiyiz" diyerek moral vermeye çalıştı. Ancak Kurtuluş, "Ama bazı şeylerden eminler. Yaşlandıkları zaman hayatları yine garantide. Eskiden emekli ikramiyesiyle ev alınırdı. Artık ev alamadığımız gibi kirayı verecek bir bütçemiz olsun yeter diyoruz" deyince Durmuş, bir darbe daha aldı. 
     



 SİYASET 


















</TEXT>
</DOC>
