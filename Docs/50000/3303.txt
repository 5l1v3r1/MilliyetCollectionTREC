<DOC>
<DOCNO> 3303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/siyaset/siy03.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş’a dava tartışması 
</HEADLINE>
<TEXT>

Vural Savaş’ın Cumhurbaşkanı Sezer, Anayasa Mahkemesi Başkanvekili Haşim Kılıç ve eşi hakkındaki sözleri, "Eski Başsavcı dava edilecek mi " sorusunu gündeme getirdi 
     ANKARA Milliyet 

     Yargıtay’daki seçimde birinci çıkmasına karşın başsavcılığa tekrar getirilmeyen ve Cumhuriyet Başsavcılığı görevinden emekli olan Vural Savaş, önceki gece katıldığı "Ceviz Kabuğu" adlı programda, Sezer’i, takdir yetkisini "keyfi kullanmakla" suçladı. Savaş, Sezer’le ilgili olarak şunları söyledi "Cumhurbaşkanımız, Cumhurbaşkanı olmadan evvel bir konuşma yaptı. Diyor ki, Cumhurbaşkanı’na verilen yetkiler, parlamenter demokrasinin sınırlarını aşmaktadır. Cumhurbaşkanı’nın Anayasa Mahkemesi üyeleri ile Yargıtay Başsavcısı’nı seçme görev ve yetkisine mutlaka son verilmelidir’. Şimdi bu sözü söyleyen insanın, arkasında durması gerekirdi. En azından madem ki Cumhurbaşkanı’nın seçmesine taraftar değil, Yargıtay’ın seçtiğine uymalıydı. Ya bu lafı söylemez bir insan ya da sözünün arkasında durur." 
     
     Kılıç ne yapacak 
     Savaş, Sezer’e en önemli eleştirilerden birini de, Haşim Kılıç’ın Anayasa Mahkemesi Başkanvekili seçimi sırasında takındığı tavır nedeniyle yöneltti. Sezer’i, tarikatlara yakın olduğunu iddia ettiği Kılıç’a oy vermekle suçlayan Savaş, Kılıç’ın Anayasa Mahkemesi Başkanvekili seçildiği seçimlerin anlaşmalı olarak yapıldığını öne sürdü. Savaş, Anayasa Mahkemesi üyeleri Sacit Adalı ile aynı zamanda Uyuşmazlık Mahkemesi Başkanı Ali Hüner’in de bu anlaşmanın içinde olduğunu iddia etti. 
     Savaş’ın bu iddialarına, Kılıç’ın eşiyle ilgili sözlerini de eklemesi Anayasa Mahkemesi Başkanvekili ve eşinin özel hayatındaki bir bilginin aktarılması olarak değerlendirildi. Savaş, başsavcı seçildikten sonra Anayasa Mahkemesi üyelerinin eşlerinin evine geldiklerini, bu sırada kendisinin dışarıda olduğunu, eve döndüğünde Kılıç’ın eşinin başının açık olması nedeniyle kendini yerden yere attığını, başını halıyla kapatmaya çalıştığını iddia etti. 
     Savaş’ın bu açıklamalarına karşı nasıl bir yol izleyeceği merak edilen Kılıç’a ulaşmak dün mümkün olmadı. Kılıç’ın avukatı Mehmet Yılmazcan ise dava açabileceklerini söyledi. Savaş’ın tarikatçılarla işbirliği yapmakla suçladığı Cumhurbaşkanı Sezer de, dün sessiz kalmayı tercih etti. 
     


 SİYASET 




















</TEXT>
</DOC>
