<DOC>
<DOCNO> 17088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sonspo06.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da moraller bozuk 
</HEADLINE>
<TEXT>

     Galatasaray Kulübü Asbaşkanı ve Basın Sözcüsü Ali Dürüst, Galatasaray'ın bu sezon Avrupa'da görevini yaptığını söyledi. 
     Ali Dürüst, Avrupa Şampiyonlar Ligi'ni iyi bir yerde tamamladıklarını ifade ederek, ''Bu bir yarış. Biz de bu yarışta çıtayı yine yükselttik. Şimdi neden finale kalamadık diye üzülüyoruz. Ancak büyük takımlar da eleniyor'' dedi. 
     Hakeme de eleştiride bulunan Dürüst, hakemin vermediği bir faulden sonra gol yeyince oyundan koptuklarını bildirdi. Hakemin çok fazla kart gösterdiğini kaydeden Dürüst, böyle olunca da orta alandaki preslerinin zayıfladığını söyledi. Dürüst, ilk yarıda oyuncuların gereksiz agresiflik gösterdiğini ve böylece oyuna konsantre olamadıklarını dile getirerek, ''Bu aşırı stresten de kaynaklandı. Ancak ikinci yarıda ortaya koyduğumuz performanstan memnunum. İkinci yarının başında bir gol bulabilseydik. Herşey değişirdi'' diye konuştu. 
     Gelecek sezon Avrupa Şampiyonlar Ligi'nde 1 ön eleme turu maçı oynayabilmek için Türkiye Ligi'nde şampiyon olmaları gerektiğini anlatan Dürüst, bundan böyle ligi düşüneceklerini söyledi. Ligde artık 6 maçlarının kaldığını ifade eden Dürüst, burada yapacakları tüm maçların final havasında geçeceğini kaydetti. 
     Galatasaraylı futbolculardan Hasan Şaş, hakemin yönetimine tepki gösterdi. Anders Frisk'in ''rezil'' bir yönetim gösterdiğini söyleyen Hasan,hakemin özellikle seyircilerden çok etkilendiğini kaydetti. 
     Real Madrid karşısında alınan 3-0'lık yenilgi, sarı-kırmızılı kafilede moralleri bozdu. İstanbul'a dönmek için Madrid Barajas Havalimanı'na gelen futolcuların ve teknik heyetin morallerinin bir hayli bozuk olması dikkati çekti. Bu arada sakatlığı nedeniyle forma giyemeyen Ergün'ün Çaykur Rizespor maçında da oynamayacağı, bu futbolcunun Adanaspor maçında forma giyebileceği bildirildi. Ayrıca teknik direktör Mircea Lucescu'nun, Capone'yi ''bileğim ağrıyor'' dediği için maçta oynatmadığı öğrenildi. 




</TEXT>
</DOC>
