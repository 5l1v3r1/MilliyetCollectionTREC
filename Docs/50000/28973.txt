<DOC>
<DOCNO> 28973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sontur20.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Nemalar ödenecek mi 
</HEADLINE>
<TEXT>

     DSP Milletvekilleri, Zorunlu Tasarruf Fonu'nda biriken ana para ve nemaların hak sahiplerine verilmesini istedi. 
     DSP Bursa Milletvekili Ali Rahmi Beyreli ve arkadaşlarının TBMM Başkanlığı'na sundukları yasa teklifinde, Zorunlu Tasarruf Fonu'nda biriken ana para ve nemalar için hak sahiplerine tercihte bulunma olanağı sağlanması öngörüldü. Teklifle, hak sahiplerine şu tercihlerin sunulması istendi 
     ''-Dileyenler alacaklarını 18, 24 veya 30 ay vadeli devlet tahvilleri ya da aynı vadeler itibarıyla açtırılacak vadeli mevduat hesabı şeklinde alabilecekler, 
     -Dileyenler emeklilik hizmetinden saydırabilecekler, 
     -Dileyenler ise Türk Telekom hisseleri alabilecekler.'' 
     Teklifin genel gerekçesinde, fonda biriken ana para ve nema alacaklarının tasfiye edilmemesinin devlete olan güven duygusunu sarsıcı bir nitelik taşıdığı kaydedildi. 
     Devletten destek primi 
     DSP Milletvekilleri, bir başka yasa teklifinde de devletin SSK primleri için yüzde 10'luk destek vermesini istedi. Teklifin genel gerekçesinde bunun kayıtlı işçiliği teşvik edeceği, böylece gelir artışı sağlanabileceği ifade edildi. 
     Kayıtlı çalışmanın, sadece cezalarla ve polisiye önlemlerle sağlanamayacağının Türkiye örneğine bakıldığında anlaşılacağı belirtilen gerekçede, ''Bu yasa teklifi ile gündeme getirilen istihdam teşviki ile kayıtlı çalışma teşvik edildiği gibi halen kayıtlı işçi çalıştıranlar aleyhine gelişen haksız rekabet ortamı da olabildiğince azaltılmış olacaktır'' denildi. 
     
     







</TEXT>
</DOC>
