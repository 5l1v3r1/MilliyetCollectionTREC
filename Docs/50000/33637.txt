<DOC>
<DOCNO> 33637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/soneko11.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz trafiğe çıkan araç sayısını azalttı 
</HEADLINE>
<TEXT>

     Piyasalardaki ve özellikle otomotiv sektöründeki durgunluk, trafiğe yeni çıkan araç sayısına da yansıdı. 
     Bu yılın Ocak-Mayıs döneminde trafiğe kaydı yaptırılan araç sayısında, geçen yılın aynı dönemine göre yüzde 57.6 azalma oldu. 
     Devlet İstatistik Enstitüsü'nün DİE açıklamasına göre, geçen yılın Ocak-Mayıs döneminde 177 bin 677 olan trafiğe kaydı yapılan araç sayısı, bu yıl 75 bin 269'a geriledi. 
     Sadece Mayıs ayları itibariyle bakıldığında ise trafiğe kayıt ettirilen araç sayısındaki azalma, yüzde 65.4'e ulaştı. Geçen yıl Mayıs'ta 45 bin 173 olan trafiğe kaydettirilen araç sayısı, bu yıl 15 bin 632'ye düştü. 
     DİE'nin geçici verilerine göre, Ocak-Mayıs döneminde trafiğe kaydettirilen 75 bin 269 araçtan 45 bin 287'sini otomobil, 16 bin 495'ini kamyonet, 6 bin 141'ini motosiklet, 2 bin 221'ini minibüs, 832'sini otobüs, 1908'ini kamyon, 967'sini özel amaçlı taşıtlar, 1418'ini yol ve iş makinaları oluşturdu. Bu dönemde trafiğe kayıt ettirilen araç sayısıdaki azalma, otomobilde yüzde 60.3, minibüste yüzde 58.6, otobüste yüzde 67.2, kamyonette yüzde 54.2, kamyonda 65.7, motosiklette yüzde 41.1 oldu. 
     Diğer taraftan, yılın ilk 5 ayı itibariyle geçen yılın aynı dönemine göre azalmasına karşın, Nisan ayına göre trafiğe kaydı yaptırılan araç sayısında yüzde 8'lik bir artış kaydedildi. Bu yıl Nisan'da 14 bin 47 olan trafiğe kaydı yaptırılan araç sayısı, Mayıs'ta 15 bin 632'ye çıktı. Nisan'a göre Mayıs'ta trafiğe kaydettirilen araç sayısı, otomobilde yüzde 6.4, kamyonda yüzde 12.1, motosiklette yüzde 28.9 arttı. 
     Mayıs sonu itibariyle, trafiğe kayıtlı araç sayısı, 7 milyon 233 bin 738'e ulaştı. Bunların 4 milyon 466 bin 304'ünü otomobil, 237 bin 740'ını minibüs, 119 bin 37ünü otobüs, 810 bin 583'ünü kamyonet, 395 bin 783'ünü kamyon, 1 milyon 17 bin 372'sini motosikletler oluşturuyor. Geçen yıl sonunda 7 milyon 161 bin 379 olan trafikteki araç sayısı, 5 aylık dönemde sadece yüzde 1 artmış oldu. 
     Trafikteki araçların, 1 milyon 271 bin 268'i İstanbul, 824 bin 864'ü İstanbul, 518 bin 927'si İzmir, 304 bin 116'sı Antalya, 282 bin 542'si Bursa'da, 256 bin 17'si Adana'da bulunuyor. 







</TEXT>
</DOC>
