<DOC>
<DOCNO> 17657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/soneko02.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı "Zarar gören yatırımcılar için özel fon kurulacak" 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, yatırımcıları aracı kuruluşlardan kaynaklanan risklere karşı korumak üzere kurulan ''Yatırımcıları Koruma Fonu''nun koruma kapsamanın 18.12.1999'dan itibaren geçerli olduğunu hatırlatarak, ''Bu tarihten önce zarar gören yatırımcıların da mağduriyetini gidermek amacıyla Özel Fon kuruluyor'' dedi. 
     Özellikle 1994 yılında yaşanan krizle birlikte yetki belgeleri iptal edilen ya da iflasları istenen 16 aracı kurumda, yaklaşık 26 bin yatırımcının varlığının zarar gördüğünü kaydeden Cansızlar, bu durumun sermaye piyasalarına duyulan güveni sekteye uğrattığını ifade etti. 
     
     'Eksiği giderecek' 
     SPK Başkanı Cansızlar, bu durumda sermaye piyasası yatırımcılarını, aracı kuruluşlardan kaynaklanan risklere karşı korumanın önem kazandığını belirterek, bu amaçla oluşturulan Yatırımcıları Koruma Fonu'nun bu noktada önemli bir eksiği gidereceğini kaydetti. 
     Yatırımcıları Koruma Fonu'nun koruma kapsamının 18.12.1999 tarihinden sonra başladığını hatırlatan Cansızlar, Özel Fon'un ise bu tarihten önce zarar gören yatırımcıların mağduriyetini gidermeye amaçladığını bildirdi. 
     Cansızlar, yapılan hesaplamalara göre bu düzenleme ile mağdur durumda olan yatırımcıların yaklaşık yüzde 80'inin alacaklarının tamamının karşılanmış olacağını belirtirken, şöyle devam etti 
     ''18.12.1999 tarihinden önce, Kurulca tüm yetki belgeleri iptal edilen aracı kurumların alacak sahiplerinin, sermaye piyasası faaliyetlerinden doğan alacakları fon kapsamındadır. Ancak, fondan ödeme yapılabilmesi için, 18.12.1999 tarihinden önce veya sonra aracı kurumlar hakkında iflas davası açılması ve iflas tasfiyesinde alacakların borç ödemeden aciz belgesine bağlanmış olması gerekmektedir. 
     31.12.2001 tarihine kadar bir alacak sahibine yapılacak ödeme tutarı, 3 milyar 120 milyon TL'sını aşamayacak olup, bu tutar her yıl ilan edilen yeniden değerleme katsayısı oranında artırılacaktır. 




</TEXT>
</DOC>
