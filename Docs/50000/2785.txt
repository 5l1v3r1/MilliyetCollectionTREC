<DOC>
<DOCNO> 2785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sondun09.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü siyahi liderin gayrı meşru çocuğu ortaya çıktı 
</HEADLINE>
<TEXT>

     ABD'yi sarsan son skandalda, ünlü siyah hakları savunucusu Demokrat politikacı ve Rahip Jesse Jackson'ın, gayri meşru bir ilişkiden iki yaşında bir kız çocuğu olduğu ortaya çıktı. 
     Haberin magazin basınınca duyurulması üzerine açıklama yapan Jackson, çocuğunun olduğunu doğrulayarak, ''Tanrı beni affetsin'' dedi ve bütün görevlerine bir süre ara vereceğini bildirdi. 1988 ve 1992 yıllarında Demokrat Parti'den başkan aday adayı olan ve Monica Lewinsky skandalı sırasında ve sonrasında Başkan Bill Clinton'ın danışmanı olarak görev yapan Jackson, son yıllarda dünyanın çeşitli çatışma bölgelerine barış elçisi olarak gönderilmişti. 
     Jackson, açıklamasında, eşinin evlilik dışı ilişkisinden yeni haberi olduğunu ve ''büyük üzüntü çektiğini'' belirtti. ABD'de genellikle siyahların mensup olduğu Protestan mezhebinin bir kolu olan Baptist kilisesinin rahibi Jackson, gayri meşru çocuğuna doğumundan bu yana baktığını söyledi. 
     Jesse Jackson'ın evlilik dışı bir çocuk sahibi olduğu haberi, bazı batı Avrupa ülkelerinin tersine politikacıların gayri meşru ilişkilerinin hiç hoş karşılanmadığı ABD'de şok etkisi yarattı. Jackson'ın, bir siyaset programı hazırladığı CNN televizyonundaki görevine de ara vereceği belirtildi. 




</TEXT>
</DOC>
