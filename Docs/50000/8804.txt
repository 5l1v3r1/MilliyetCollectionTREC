<DOC>
<DOCNO> 8804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/siyaset/siy05.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca’yı ciddiye aldılar 
</HEADLINE>
<TEXT>

Kahire’de toplanan D - 8 toplantısında Türk delegasyonu, Erbakan’ın fikir babalığını yaptığı tarım ilaçlama uçaklarından 450 sipariş almaya çalışacak 
     ÜMİT BEKTAŞ Kahire 

     D - 8, İngilizce "Developing - 8" anlamına geliyor. Ancak örgütün kuruluş nedeni ve işlevi o kadar çok tartışıldı ki, adı bir aralar "Desperate - 8"e çıkıverdi. Yani "Umutsuz - 8"e... Kahire’de bugün üçüncü toplantısını yapacak olan Gelişmekte olan Ülkeler İşbirliği Grubu’nu böyle tarif ediyor bir yetkili. Bu kaygı oldukça yaygın olsa gerek ki, dışişleri bakanlarının dünkü toplantısına katılanlar, yapılması gerekenler kadar örgütün gerekliliğini de açıklamaya çalışıyor. 
     Kurulduğu 1997 yılından bu yana çok sayıda proje geliştiren ancak bunlardan hiçbirisini yaşama geçiremeyen D - 8 örgütünün Kahire zirvesinde de ekonomik konular önceliği oluşturuyor. 
     
Tek somut proje      Kapatılan RP’nin yasaklı lideri Necmettin Erbakan’ın Başbakanlığı döneminde fikir babalığı yaptığı D - 8’de gündeme getirdiği ve "Hoca’nın rüyası" olarak nitelenen Tarım ilaçlama uçağı, örgütün belki de tek somut projesi. Prototipi Türk mühendisler tarafından TAI’de üretilen uçağın kendisi var, ama müşterisi yok. Türkiye ve İran dışında alıcı bulamayan "Hoca’nın uçağı" bu yüzden seri üretime geçemiyor. 
     Türk delegasyonu uçağın seri üretime geçebilmesi için gereken 450 adet siparişi Kahire zirvesinde sağlayabilmek için temaslarda bulunuyor. Endonezya’nın ürettiği ve üye ülkelere pazarlamaya çalıştığı yolcu uçağı da uluslararası uçuş standartlarına uymadığı için Erbakan’ın tarım uçağı ile aynı akıbeti paylaşıyor. Uluslararası pazarlama ve ticaret şirketi ile uluslararası bilgi ağı da Kahire zirvesinde ele alınacak konular arasında... 
     


 SİYASET 



















</TEXT>
</DOC>
