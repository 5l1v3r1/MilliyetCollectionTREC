<DOC>
<DOCNO> 15372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sondun05.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayvanların itlafına karşı çıkan çiftçiler görevlileri içeri sokmuyor 
</HEADLINE>
<TEXT>

     Hollanda'da, şap hastalığı nedeniyle hayvanlarının itlaf edilmesine karşı çıkan çiftçiler, görevlilerin çiftliklere girişine izin vermiyor. 
     Ülkenin orta kesimlerinde yer alan Kootwijkerbroek kasabasının giriş ve çıkışları, hayvan üreticileri tarafından traktör, römork, ağaç ve saman yığınlarıyla kapatıldı. 
     Görevlilerin, şap hastalığı belirlenen ve riskli görüldüğü için temizlenmesine karar verilen çiftliklere girişleri engellendi. Polis, engelleri kaldırabilmek için çaba gösterirken, belediye kasabada olağanüstü hal ilan ettiğini açıkladı. Ancak yetkililer ve çiftçiler arasında sürdürülen görüşmelerden bir sonuç alınamadı. 
     Tarım Bakanlığı'nın aldığı karar uyarınca, hastalık belirlenen çiftliklere yakın olduğu için önlem amacıyla Kootwijkerbroek kasabasında yaklaşık 200 çiftlikte toplam 70 bin dolayında hayvan itlaf edilecek. Görevliler, bu hayvanlara, daha sonra yok edilmek üzere, zorunlu şap aşısı yapıyor. Şap aşısı yapılan hayvanlar, en geç bir yıl içinde itlaf edilecek. Polisin verdiği bilgiye göre, çiftçiler gece geç saatlerden itibaren yolları kapatmaya başladı. 
     Kootwijkerbroek kasabasındaki hayvan üreticileri, geçen Cumartesi günü de kasabanın giriş çıkışlarını kapatarak, Tarım Bakanlığı'nın görevlilerini kasabaya sokmamışlardı. Öte yandan, hafta sonunda belirlenenlerle birlikte, 21 Mart'tan bu yana şap vakalarından etkilenen çiftlik sayısı 18'e yükseldi. 




</TEXT>
</DOC>
