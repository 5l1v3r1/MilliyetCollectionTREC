<DOC>
<DOCNO> 49661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sontur07.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Türkiye, ceviz kabuğu gibi sallanıyor 
</HEADLINE>
<TEXT>

     CHP Genel Başkanı Deniz Baykal, Türkiye'nin dengelerinin "ceviz kabuğuna" bindirilmiş gibi sallandığını, halkın durumunun giderek "zorlaştığını" savundu. 
     Baykal, Denizli ziyaretinin ilk durağı olan Çivril'de, ekonomik krizin her geçen gün ağırlaştığını, bunun tüm zorluklarını halkın çektiğini öne sürdü. Baykal, "Memleketin içinde bulunduğu durumdan, artık dağdaki çoban hükümete ders verecek hale geldi" dedi. 
     Türkiye'de son bir yıl içinde 1 milyona yakın kişinin işini kaybettiğini anlatan Baykal, "960 bin kişi işsiz kaldı, yani kriz 1 milyon ailenin işsiz, aşsız kalmasına yol açtı. Bu insanlar evlerine ekmek parası götüremiyorlar" diye konuştu. 
     Toplumun tüm kesimlerinin zor günler geçirdiğini, tüm ekonomik ve sosyal dengelerin bozulduğunu öne süren Baykal, şöyle konuştu 
     "Esnaf zor durumda faiz ve borçlarını ödeyemiyor. Bu nedenle hapishaneler esnafın dilinde maliye misafirhanesi olarak adlandırılıyor. İnsanlar hapishanelerle içli dışlı olmuş. Eskiden namus cinayetleri işlenirdi. Şimdi borç ve zorluklardan insanlar intihar ediyor. Türkiye ceviz kabuğunda gibi sallanıp duruyor." Yolsuzluk ve usulsüzlüklerin arttığını iddia eden Baykal, CHP'nin Türkiye'yi yeniden düzlüğe çıkarabilecek, yolsuzlukları önleyebilecek tek parti olduğunu söyledi. 
     






</TEXT>
</DOC>
