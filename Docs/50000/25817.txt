<DOC>
<DOCNO> 25817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sontur17.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beykoz'da bir mahalle kuduza karşı 6 ay karantinada kalacak 
</HEADLINE>
<TEXT>

     Beykoz'un Tokatköy Mahallesi'nde, 11 kişiyi ısıran bir köpeğin kuduz olduğunun anlaşılması üzerine İlçe Tarım Müdürlüğü tarafından başlatılan karantina uygulamasının 6 ay süreceği bildirildi. 
     Beykoz İlçe Tarım Müdürlüğü yetkilileri, şu ana kadar köpeğin ısırdığı 11 kişinin belirlendiğini ve tedavileri için sağlık kuruluşlarına yönlendirildiklerini kaydettiler. Yetkililer, kuduz olduğu anlaşılan köpeğin başka kişileri de ısırıp ısırmadığının araştırıldığını ve Tokatköy Mahallesi'nde hoparlörden anons yapıldığını ifade ettiler. 
     Tokatköy Mahallesi'nin girişine ''Köpeklerde kuduz vardır'' yazılı bir tabelanın asıldığını söyleyen yetkililer, karantina uygulamasının 6 ay süreceğini ve bu süre içinde hayvan gişiş-çıkışı ile kesim işleminin yapılamayacağını bildirdiler. 
     İl Sağlık Müdürlüğü yetkilileri de, ısırılan 7'si çocuk 11 kişinin aşılarının yapıldığını, aşı takiplerinin de yine Haseki Hastanesi'nde gerçekleştirileceğini belirttiler. 
     Sağlık Müdürlüğü yetkilileri, köpeğin, başından ısırdığı 4 yaşındaki Elanur Yılmaz'ın halen Haseki Hastanesi'nde gözetim altında tutulduğunu kaydettiler. 
     Yetkililer, söz konusu 11 kişi dışındaki bir kişinin de köpek ısırması şüphesiyle aşılandığını ancak bu kişinin kedi tırmalaması sonucu yaralandığının belirlendiğini ifade ettiler. 
     Öte yandan, Beykoz Belediyesi yetkilileri ise, Tokatköy Mahallesi'nde kuduz olayının ortaya çıkmasının ardından, mahalledeki başıboş köpeklerin toplanmasına başlandığını ve toplanan köpeklerin hayvan barınma merkezlerine götürüldüğünü söylediler. 
     
     







</TEXT>
</DOC>
