<DOC>
<DOCNO> 10727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/yazar/sazak.html </URL>
<DATE> 2001/03/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Finike, SOS veriyor 
</HEADLINE>
<TEXT>

     Bayramda kötü haber, Finike'den geldi. Portakal cenneti güzelim ovaya "mobil" kandırmacasıyla, termik santral kurulması planlanıyormuş. 
     Çevreciler uyumayın. 
     Finike, SOS veriyor 
     Patara'dan sonra, Muğla - Antalya arasındaki en geniş kumsala sahip Finike Ovası, deniz ve güneşiyle "doğa turizmi"nin simge adresleri arasında gösterilirken, portakal bahçeleri ve seralarıyla Türkiye'nin en bereketli tarım alanlarından biri olma özelliğini de korumaktadır. 
     Son yıllarda, Almanya başta, pek çok Avrupa ülkesinden mevsimlik turist dışında, göç almaktadır, Finike... Betonlaşmadan korunabilirse, Alanya'dan sonra yöredeki ikinci büyük yabancı cenneti olabilir. Emekliler için de, ideal dinlence ortamı sunmaktadır. 
     Finike'nin yanıbaşındaki Kale'deki "Noel Baba" müzesine Hıristiyan dünyasının artan ilgisi Akdeniz'in bu eşsiz köşesinin, sahip olduğu kültür hazineleri nedeniyle korunmasını da zorunlu kılmaktadır. 
     Ne tuhaftır ki, Türkiye'de "çevre katliamı" için sanki özel bir tarama yapılıyor, Gökova'ya santral kurulacağı Özal'dan başka kimin aklına gelirdi Ya Fırtına Deresi'nden elektirik üreteceğiz diye bizim Amazon'u yok etme hangi kafanın ürünüdür Bergama köylüleri direnmese, altın madeni uğruna Ege'nin zehirlenmesine göz yumulacaktı. Benzer vurdumduymazlık sonucu Yatağanlılar zehir solumuyor mu 
     Finike Ovası'na santral kurulması, doğaya olduğu kadar yöre insanına da ihanet değil midir 
     Neyse ki Bergamalılar gibi Finikeliler de uyanmış. 
     Finike Belediye Başkanı Nail Dülgeroğlu başta, yerel yöneticilerin ortak imzasıyla "mobil ya da termik" santral projesine karşı çıkan bildiri yayımlayarak, çevreci kuruluşları yardıma çağırdılar. Akkuyu'daki "nükleer karşıtı" hareket gibi müthiş bir duyarlılık sergileniyor. Güzel olan Finike'deki partilerin tüm ilçe başkanlarının, ANAP'tan CHP'ye, ÖDP'den MHP'ye, DSP'den DYP'ye, Fazilet'e dek, "Klimatolojik olarak dünyada üç yerde bulunan iklim özelliğine sahip Finike Ovası'nın korunması" yönünde ortak eylem kararı almalarıdır. 
     Santral girişiminin yol açacağı çevre kirliliği ve erozyon, yöre halkını da kaygılandırıyor. 
     Ağaların elindeki portakal bahçeleri "yapsat"çıların istilasına uğradıktan sonra seracılıkla geçinmeye çalışan köylüler için elektrik santralı, bereketli topraklara veda anlamına gelecek. 
     TEMA'dan Doğal Hayatı Koruma Derneği'ne, SOS Akdeniz örgütüne dek çevrecilere tarihi görev düşüyor. 
     Finike SOS veriyor 
     
     





Melezleşme ve din 


Kamu bankaları 


CHP’den Paşa da istifa etmişti 


Başörtüsü yasağından hoşlanmam ama... 


Yüzmek ve yürümek 


Hocaların maaşı 


Düşünebilmek 


Bizim gibi... 


Demirel köpürmüş 


Finike, SOS veriyor 


Betil'e yakışır 


Kurtuluş reçetesi "yalap şalap" yazılamaz 


</TEXT>
</DOC>
