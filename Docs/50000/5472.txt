<DOC>
<DOCNO> 5472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/son/sonspo02.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Hagi uyarılacak 
</HEADLINE>
<TEXT>

     Galatasaray'da, oyundan teknik direktör Mircea Lucescu'nun izni olmadan kendi isteğiyle çıkan Hagi uyarılacak. 
     Erzurumspor ile dün yapılan karşılaşmada, Rumen çalıştırıcının Hasan'ı oyundan çıkartmak istemesine karşın, kendi kendine oyundan çıkan Hagi'ye, futbol şubesi genel koordinatörü Cüneyt Tanman tepki gösterdi. 
     Bu konuda kendisini uyaracağını kaydeden Tanman, ''Hagi büyük futbolcu olabilir, geçmişte yaptığı şeyleri de kimse inkar edemiz. Sahada kötü de oynayabilir, ama özellikle teknik direktörünün otoritesine karşı ve Galatasaray futbol takımının mükemmel görüntüsüne engel olabilecek bu tarz davranışları yapmaması gerekir'' diye konuştu. 
     Tanman, özellikle Hagi'nin deneyimindeki bir oyuncunun kendi arkadaşlarına örnek olması gerektiğini de ifade ederek, ''Bu açıdan da yaptığı davranışlar son derece yanlış. Bu konuda kendisiyle bire bir görüşmek istiyorum. Bundan sonra yapmamasını isteyeceğim'' dedi. 
     Tanman, Galatasaray'ın bir futbol takımı olduğunu, ancak Erzurum'da oynanan oyuna futbol denemeyeceğini söyledi. 
     Erzurum Cemal Gürsel Stadı'nda sahanın üzerinde dengeli durabilmenin dahi zor olduğunu kaydeden Tanman, sözlerini şöyle sürdürdü 
     'Galatasaray'ın çok iyi yaptığı pas alışverişini gerçekleştirebilmek bu sahada zordu. Her türlü skor olabilirdi. Bu şartlar altında puan kaybı da çok yadırganamazdı. Bu nedenle alınan 3 puan çok büyük bir başarı. İkinci yarıya böyle başlamak da Galatasaray adına çok iyi oldu.'' 
     Tanman, Hasan Şaş'ın ''Ümit'in attığı golden önce topu elle aldığını biz gördük'' diye demeç vermesini de değerlendirerek, ''Hasan böyle bir şeyi görmüşse, dedikleri ve yaptığı davranış da doğrudur'' dedi. 
     Bunun yanı sıra Hasan'ın, kendisine yapılan hareketin penaltı olduğunu da söylediğini kaydeden Tanman, sözlerini şöyle tamamladı 
     'Bu da şunu gösteriyor. Hakem de bir insan ve yanlışlar yapabilir. Sorumlu yöneticilerin ve sorumlu profesyonelliği benimsemiş futbolcuların bunun lehte veya aleyte olabileceğini bilip, yaygara yapmaktan çok, sadece kendi görevlerini yerine getirmeleri gerekir. Futbolcuların da hakeme itiraz etmekten çok, kendi işlerini yapmaları ve skoru değiştirmek için çalışıp, itirazla uğraşmamaları lazım.'' 




</TEXT>
</DOC>
