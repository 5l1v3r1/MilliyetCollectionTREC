<DOC>
<DOCNO> 8626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/guncel/agun.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabe'ye otel kuşatması 
</HEADLINE>
<TEXT>
Tarihe Suudi darbesi 
Mekke'de Osmanlı'dan kalan son eseri de yıkıyorlar 
     OKTAY ANKIN Mekke 

     Her yıl milyonlarca Müslümanın ziyaret ettiği Kabe'nin çevresindeki otel kuşatması, tüm hızıyla sürüyor. Eskiden hacıların kilometrelerce uzaktan gördükleri Kabe - i Muazzama, bugün ne yazık ki, dev otellerin kuşatması altında. En son olarak Haremi Şerif'in avlusuna dikilen otelle birlikte nefes alınacak yer kalmadı derken, bu kez Suudiler gözlerini, yüzyıllar boyunca Kabe'yi koruyan Osmanlı kalesine diktiler. 
     
Yerine otel yapılacak      Suudi Arabistan'da yayınlanan Şarkül'-evsat isimli gazetenin verdiği bilgiye göre Osmanlı İmparatorluğu döneminde onarılıp Yeniçeri ocağı olarak kullanılan Mekke'deki Ecyat Kalesi de, otel yapımı için yıkılacak. Kale, stratejik olarak Kabe'yi en iyi gören bir yere Osmanlılar tarafından inşa edilmişti. 
     Vakıflardan sorumlu İslami İşler Bakanlığı Vekili Doktor Abdurrahman El Matrudi, gazeteye yaptığı açıklamada, tarihi kale yıkıldıktan sonra yerine 1200 odalı 5 yıldızlı turistik otel inşa edilecek. 
     
Kabe'yi koruyan kale      2 milyar riyallik bu proje, Mescidi Haram'a hizmet edecek ve Kabe'nin korunması ve temizliğiyle ilgili işlerde gelir kaynağı olacak. Kale 1770 yılında Osmanlı İmparatorluğu döneminde Osman Nuri Paşa tarafından onarılarak içine yeniçeri kışlası inşa edilmiş. 
     Kalenin o dönemdeki görevi Kabe - i Muazzama'yı korumak olarak belirlenmiş. 300 yeniçerinin barındığı Ecyat Kalesi Osmanlıların Mekke topraklarından çekildiği tarihe kadar görevini yerine getirmiş. 224 yıllık Osmanlı geçmişi olan Ecyad kalesinin 2001 hac mevsimi sonunda yıkılacağı söyleniyor. İki yıl içinde de 1 milyar Suudi Arabistan riyali bütçeli otel inşaatına başlanacağı belirtiliyor. 
     


 GÜNCEL 













</TEXT>
</DOC>
