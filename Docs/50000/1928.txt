<DOC>
<DOCNO> 1928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/dunya/dun01.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev’in KGB karnesi çok yahşi 
</HEADLINE>
<TEXT>

     MOSKOVA Milliyet 

     Rusya Devlet Başkanı Vladimir Putin, Azerbaycan Devlet Başkanı Haydar Aliyev’e KGB okulundaki karnesini hediye etti. 
     Bakü ziyaretinin sonunda Putin’e Slav Üniversitesi’nde onursal doktorluk unvanı verildi. Rusya liderinin bu jeste karşılığı 51 yıllık bir belge oldu. Belge, Aliyev’in Leningrad’daki KGB özel okulundan 16 Mayıs 1949 tarihinde çok başarılı derecelerle teğmen rütbesiyle mezun olduğunu gösteriyor. Putin’in okuduğu karnede "ajanlığa hazırlık", Rus dili" ve Marksizm - Leninizm’in temelleri" gibi derslerin tümünün karşısında "mükemmel" yazıyor. Kendisi için özel anlam taşıyan bu hediyeden etkilenen Aliyev’in, söz konusu KGB okulununun yerini bilip bilmediğini sorması üzerine Putin, "Ben de oradan mezunum" yanıtını verdi. Rusya lideri Slav Üniversitesi öğrencilerine, "Siz de başkanınız gibi okuyun" diye seslendi. 
     Aliyev, 1949 yılında KGB okulundan teğmen rütbesiyle mezun olduktan sonra generalliğe kadar yükselmişti. Putin de yıllar sonra aynı okuldan mezun olmuş ve örgüt adına Doğu Almanya’da casusluk yapmıştı. Putin, üniversitedeki konuşmasında, "Önceleri Bakü ziyaretim için zamanın uygun olmadığını düşünüyordum. Ama olgun bir devlet adamı olan Aliyev bana, "Sen çok gençsin, ziyaretinin iki ülke için ne kadar önem taşıdığını anlamıyorsun" demişti. O zaman yahşi demiştim. Şimdi ise çok yahşi diyorum" diye konuştu. 
     
Vah Putin vah      Maaşı 810 dolarmış 
MOSKOVA Milliyet 
     Rusya Devlet Başkanı Vladimir Putin, 810 dolarlık maaşıyla en yüksek ücret alan üst düzey yetkililer sıralamasında 10. sırada bulunuyor. 
     Sevodnya gazetesi manşetten verdiği haberde, 2001 yılı bütçesinde üst düzey görevlilere ayrılan maaşların listesini yayınladı. Buna göre, ayda 3820 dolar maaş alan Putin’in bölgelerdeki temsilcileri listenin ilk sırasında yer alıyor. Putin, geçen yıl Rusya’ya yedi idari bölgeye ayırarak buralara temsilcilerini atamıştı. Putin’i bölgelerde temsil edenler, Devlet Başkanı’ndan 4.6 kat daha fazla ücret alıyor. 
     
     En yüksek maaş alanlar sıralamasında ikincilik, ayda 1590 dolar olan Rusya Anayasa Mahkemesi Başkanı’na ait. Duma Başkanı Gennadi Selezniyov da 1220 dolarlık maaşıyla Devlet Başkanı’ndan daha fazla kazanıyor. Aynı şekilde, Anayasa Mahkemesi üyeleri de Putin’de 30 dolar fazla maaş alıyor. Putin listede Başsavcı, Duma Başkan Yardımcısı ve parlamento üyelerini geride bırakabiliyor. 
     Sevodnya gazetesi bu durumu eleştirerek Putin’in 10. sırada yer almasının hiçbir mantıklı açıklaması olamayacağını yazdı. Gazete, Putin’in bölgelerdeki temsilcileri ve yardımcılarına yılda toplam 14. 1 milyon dolar ödeneceğini, oysa bu parayla çok sayıda okul yapılabileceğini ya da 6 - 7 modern tank alınabileceğini belirtti. Yüksek maaşlı yetkililer listesinde 10. sırada yer alsa da Putin, Başkan olarak ülkenin bütün olanaklarını kullanma hakkına sahip. 
     


 DÜNYA 













</TEXT>
</DOC>
