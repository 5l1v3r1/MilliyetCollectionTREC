<DOC>
<DOCNO> 23561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sonspo19.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslanların talibi bitmiyor...Ahmet'e de Hertha Berlin göz koydu 
</HEADLINE>
<TEXT>

     Galatasaraylı futbolcu Ahmet Yıldırım'a, Almanya'nın Hertha BSC Berlin takımının talip olduğu öğrenildi. 
     Alman kulübü menajerinin, Galatasaray'da fazla forma şansı bulamayan futbolcu için gelecek hafta içinde İstanbul'a gelerek, hem futbolcuya, hem de Galatasaray yöneticilerine teklifte bulunacakları kaydedildi. 
     Bu sezon takımıyla sözleşmesi sona eren Ahmet'in, FIFA'nın Temmuz ayında alacağı karardan sonra serbest kalıp, bonservis bedeli ödenmeden başka bir kulübe gidebileceği iddia edildi. 
     
     Futbolculardan basın toplantısı 
     Galatasaray'da, İtalya'nın FC Inter takımı ile sözleşme imzalayan futbolcular Okan ve Emre Belözoğlu ile İspanya'nın Real Mallorca takımına transferi gündemde olan Fatih, yarın basın toplantısı yapacak. 
     Üç futbolcunun, Hilton Oteli'nde düzenleyecekleri basın toplantısında transferleri ile ilgili son gelişmeleri anlatacakları öğrenildi. 
     
     Milan'la Ümit pazarlığı sürüyor 
     Galatasaray'ın sözleşmesi devam eden futbolcularından Ümit Davala'ya, İtalya'nın AC Milan takımının en fazla 2.5-3 milyon dolar fiyat biçtiği ifade edildi. 
     FC Inter'in 16.5 milyon marka Galatasaray'dan Hakan Şükür, Emre Belözoğlu ve Okan'ı transfer ettiğini açıklaması üzerine Ümit için fiyatını düşük tutan AC Milan Kulübü'nün, ''FC Inter 3 futbolcuyu bu fiyata alırsa, biz de Ümit için en fazla 3 milyon dolar veririz'' dedikleri belirtildi. 
     Galatasaray Kulübü'nün ise Ümit Davala için önce 10 milyon dolar istediği, daha sonra da bu fiyatı 9 milyon dolara indirdiği kaydedildi. 






</TEXT>
</DOC>
