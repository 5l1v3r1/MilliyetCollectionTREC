<DOC>
<DOCNO> 42144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sondun23.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
BM, Afganistan'daki personelinin tahliyesini tamamladı 
</HEADLINE>
<TEXT>

     BM, Afganistan'daki yabancı personelinin tahliyesinin tamamlandığını bildirdi. 
     BM'nin insani işler eşgüdüm bürosu yetkilisi Elisabeth Byrs, Afganistan'daki yabancı BM personelinin tahliye işleminin dün akşam tamamlandığını belirtti. 
     Ülkede faaliyet gösteren sivil toplum örgütlerinin yabancı çalışanlarının büyük bölümünün de tahliye edildiğini belirten BM yetkilisi, bu kuruluşlardan bölgede kalacak personelin 50'yi geçmeyeceğini kaydetti. 
     BM'nin yabancı 80 civarındaki personelinin Pakistan'a geçici olarak tahliye edilmesi kararının, uluslararası şartların zorunlu kılması üzerine alındığı belirtildi. 
     Pakistan'daki BM yetkilileri ise eğer bu ülkeye insani destek sağlanamazsa, yaklaşık 1,5 milyon insanın yiyecek bulmak için göç etmesi olasılığını dile getirdiler. 
     Yetkililer, BM Dünya Gıda Programı'nın şu anda Afganistan'da 3 milyon insana gıda sağladığını belirterek, eğer bu yardım sağlanmazsa, bu insanların yarısının ülke içinde ve dışında yiyecek bulmak için evlerini terk edeceklerini kaydetti. 
     
     







</TEXT>
</DOC>
