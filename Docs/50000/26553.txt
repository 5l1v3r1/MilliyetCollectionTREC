<DOC>
<DOCNO> 26553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/siyaset/asiy.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek rakibim Derviş 
</HEADLINE>
<TEXT>

İnternetteki sitesinde anket açan Gökçek, "Solun büyük partisi Derviş’in olacak, sağda ise çok açık bir boşluk var" dedi 
     ÖMER ERBİL İstanbul 

     Ankara Büyükşehir Belediye Başkanı Melih Gökçek, sağda yeni oluşum çalışmalarını hızlandırırken, kendisine rakip olarak Devlet Bakanı Kemal Derviş’i gördüğünü söyledi. Kurduğu "www.melihgokcek.net" sitesiyle kamuoyu yoklaması yapan Gökçek, burada yaptığı yorumda "Solun büyük partisi Kemal Derviş’in partisi olacak, sağda ise çok açık bir boşluk var" dedi. Yeni parti kurma çalışmalarını sürdüren Recep Tayyip Erdoğan ve FP ile ipleri koparan Gökçek arayışlarını sürdürüyor. "Değişim devam ediyor" başlığıyla internetteki sitesinde anket açan Gökçek, ziyaretçilerden ülke için yeni projeler ile yeni oluşumun çizgilerini belirlemelerini istiyor. Sitede ayrıca Gökçek’in biyografisi ile fotoğraflarının bulunduğu bir bölüm bulunuyor. 
     Gökçek, sitesinden ziyaretçilerine şöyle sesleniyor "Sayın Derviş, Ben solcuyum ve ben solu toparlamaya geldim’ diyerek solun liderliğine soyunuyor. Görünen o ki, önümüzdeki seçimlerde solun büyük partisi Sayın Derviş’in partisi olacak. Buna karşılık sağda çok açık bir boşluk var. Mevcut sağ partilerden hiçbiri, son günlerde yapılan anketlerde barajı geçemiyor. Çünkü iktidardaki veya muhalefetteki sağ ve sol partilere güven kalmamış." 
     



 SİYASET 













</TEXT>
</DOC>
