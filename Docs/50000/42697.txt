<DOC>
<DOCNO> 42697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/ekonomi/eko06.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz üç haneli oranlara dayandı 
</HEADLINE>
<TEXT>

Çok düşük işlem hacmine karşın 6 Mart 2002 vadeli bononun faizi yüzde 96.44’ten günü tamamladı 
     EKONOMİ SERVİSİ 

     Döviz ve borsadaki panik hareketler bono piyasasında oranların üç haneli rakamlara dayanmasına neden oldu. Piyasanın en aktif k ğıdı olan 6 Mart 2002 vadeli bononun yıllık bileşik faizi bir haftada 16 puan yükselerek yüzde 96.44’e tırmandı. 
     Doların 1 milyon 500 bin liranın üzerinde başlaması, borsanın ilk seansta yüzde 10 değer yitirmesi çok düşük işlem hacmiyle hareket eden bono piyasasını da olumsuz etkiledi. Sabah açılır açılmaz yüzde 96’ya çıkan 6 Mart bonosu gün boyunca bu seviyelerde hareket etti. İşlem hacminin günden güne daraldığı piyasada oranların üç haneli rakamlara dayanması bankacıları tedirgin ederken, Merkez Bankası’nın ne döviz piyasasında ne de faiz piyasasında bir müdahalede bulunmaması piyasaları rahatsız etti. 
     FED’in faiz oranlarını yarım puan indirmesiyle dolar ve borsanın toparlanması bono faizlerini de yarın bugün valörlü işlemlerde yüzde 95.47’ye kadar çekti. 
     
     Repo hacmi artıyor 
     Dikkat çeken bir diğer gelişme ise repo piyasasında gerçekleşti. Gecelik faizin yüzde 59’da sabitlendiği piyasada gecelik işlemlerde hacim 2.5 katrilyon liranın üzerine çıktı. Kriz öncesinde 1.7 katrilyon lira düzeyinde olan işlem hacmindeki yükseliş bankacılar tarafından "bankalar elindeki varlığı nakde dönüştürüp likit kalmaya çalışıyor" şeklinde yorumlandı. 
     
Cumhuriyet altını 100 milyon lira      ABD saldırısı sonrası onsu 271 dolardan 287 dolara tırmanan altın fiyatları Türkiye’de de tırmanıyor. Cumhuriyet altını dün 3 milyon lira yükselerek 100 milyon liradan günü tamamladı. İstanbul Altın Borsası’nda altının onsu 283.90 - 293 dolar arasında hareket etti ve günü 291.85 dolardan tamamladı. Altın piyasasının kalbi Londra’da altının onsu günü 293.25 dolardan kapatarak son 19 ayın en yüksek düzeyine ulaştı. Altın en son 29 Şubat 2000’de 293.65 dolardan kapanmıştı. 
     



 EKONOMİ 




















</TEXT>
</DOC>
