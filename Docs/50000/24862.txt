<DOC>
<DOCNO> 24862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/ekonomi/eko06a.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada yükselişe devam sinyali 
</HEADLINE>
<TEXT>

PORTFÖY YAŞAR ERDİNÇ 
     Geçen hafta İMKB - 100 Endeksi 10.031 seviyesindeki güçlü desteğini test ettikten sonra, bir gün içinde, o gün gördüğü en düşük seviyeye göre yüzde 8 prim yaparak kapandı ve cuma günü de artış trendi devam etti. 
     Bu gelişmeler sonucunda, en azından önümüzdeki bir - iki haftalık süreç içinde yeni bir yol kazası olmazsa borsanın 11.500 - 11.600 aralığındaki direncini yukarı kırarak artış trendini devam ettireceğini söylemek mümkün. Çünkü dipten dönüş hacimli oldu ve daha önce satmış olanlar için yeni maliyetler 10.500 - 11.000 aralığında oluştu. Dolayısıyla da tekrar 10.500 seviyesinin altına bir düşüş olasılığı şimdilik zayıfladı. 
     
Alternatif planınız olsun      Bugün borsa açıldığında bir miktar çıkış çabası gözlemleyebiliriz, fakat 11.500 seviyelerindeki direncin yukarı kırılması kolay olmayabilir. Bu nedenle de direkt olarak 11.500’e kadar bir çıkış ve bu seviyenin yukarı kırılması yerine, bir çıkış denemesinden sonra gevşemeler ve 11.000 veya bunun altındaki seviyelerin denenmesi olasılığı var. 
     Şimdi yatırımcının kafasındaki en önemli soru, "Acaba artış trendi devam edecek mi Alım yapılmalı mı " şeklinde. Şu an ki siyasi ve ekonomik ortamda net birşeyler söylemek zor olsa da özellikle kısa vadeli pozisyonlara girip çıkan yatırımcıların A, B ve C planlarını yapması lazım. Kısa vadeli alım - satım yapanların her zaman en azından A ve B planı olması gerekiyor. 
     Şu anki durumda bana göre A planı 11.100 veya bunun altındaki seviyelerde alım yapmak genellikle İMKB - 30 hisselerinde ve beklemede kalmaktır. Peki bu tür bir hareket yapan yatırımcının riski nedir Elbetteki risk endeksin yeniden düşüş trendine girmesi ve yatırımcının zarar etmesidir. Bu yüzden bu tür bir stratejiye göre alım yapılırsa zararına satış noktası da belirlenmelidir. Yaptığım teknik incelemeye göre 10.780 seviyesinin altında bir kapanış aşağı gidiş olasılığını yükseltir. 
     Bu yüzden de A planına göre alım yapan birinin B planı 10.780’in altında bir kapanış olacağını anlaması durumunda stop - loss yani zararına satış yapmaktır. Aksi halde A planına göre beklemede kalmaktır. 
     Bu hafta için direnç ve olası satış seviyesi ise 11.850 - 12.150 aralığı olabilir. Bu senaryo gerçekleşirse, bunun anlamı haftalık yüzde 8 - 10 getiri demektir. Orta ve uzun vadeli pozisyon alan yatırımcıların beklemesini uygun görüyorum. 
     
Faiz ve döviz gerileyecek      Dövize gelince, geçen haftaki fırtınanın ardından, bu hafta yeni bir kriz olmadığı sürece, açıklanan hazine borçlanma programının yarattığı olumlu havanın da etkisiyle, doların 1 milyon 115 bin - 1 milyon 125 bin seviyelerine gerileyeceğini düşünüyorum. 
     Dolayısıyla normal şartlar altında bu hafta 1 milyon 140 veya 150 bin seviyelerinden dolar almak pek anlamlı görünmüyor. 
     Faizler geçen hafta yüzde 100’lerin üzerini gördü ve yüzde 85 seviyelerine kadar geriledi. Bu gerilemenin bu hafta yavaşlayan bir şekilde devam edeceği söylenebilir. Bu yüzden yüzde 85 - 90 arasından bono alımı düşünülebilir veya B tipi tahvil ve bono fonu alınabilir. 
     



 EKONOMİ 





















</TEXT>
</DOC>
