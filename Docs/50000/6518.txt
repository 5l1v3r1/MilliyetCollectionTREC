<DOC>
<DOCNO> 6518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/siyaset/siy02.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis’te Ali oku okut’ kampanyası 
</HEADLINE>
<TEXT>

Kavgalarıyla tepki çeken Meclis’te, doğru Türkçe kullanımı sağlamak üzere verilen yasa teklifleri sırada bekliyor 
     SALİHA ÇOLAK Ankara 

     Meclis’te tabelalardan ekrana, eğitimden konuşmaya doğru Türkçe kullanımını sağlamak üzere ikisi ANAP’lı Işılay Saygın, ikisi de MHP’liler tarafından verilen yasa teklifleri görüşülmeyi bekliyor. 
     Saygın hem eğitim dilinin Türkçe olması, hem de ticari belge, ilan ve reklamlar, ticari kuruluşların mal ve hizmet adları, her türlü yazışma ve sözleşme, toplantı ve gösterilerle radyo ve TV yayınlarında sunucuların doğru Türkçe kullanmasına’ ilişkin yasa teklifi verdi. 
     Kavgaları ve küfürlü oturumlarıyla tepki çeken Meclis’te son olarak yazar milletvekillerinden ANAP’lı Yılmaz Karakoyunlu’dan bir araştırma önergesi geldi. Karakoyunlu Türkçe’nin doğu dillerinin etkisinden kurtarmaya çalışılırken batı dillerinin baskısı altında yozlaşmaya başladığını, Türk müziğinin de sistemli ve planlı bir şekilde yozlaştırıldığını belirterek, TRT’nin de bu sürece katkıda bulunduğunu vurguladı. Karakoyunlu’nun önergesi kabul edilirse, TBMM’nin yolsuzlukları, liderlerin malvarlıklarını araştıran uzman ekipleri, yabancı diller karşısında savunmasız kalan Türkçe’yi kurtarma yollarını arayacaklar. 
     TBMM’de ilgili komisyonlarda bekleyen Türkçe’ye ilişkin yasa teklifleri arasında MHP’li Hasan Basri Üstünbaş’ın "tabelalarda Türkçe kelimelerin kullanılması, yabancı kelimeli tabelalar için iki kat resim alınmasını" öngören teklifi bulunuyor. 64 MHP’linin imzasıyla verilen başka bir teklifte de yabancı dil eğitimi ile yabancı dille eğitimin ayrılması ve eğitim dilinin Türkçe olması öngörülüyor. 
     


 SİYASET 












</TEXT>
</DOC>
