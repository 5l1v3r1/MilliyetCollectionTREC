<DOC>
<DOCNO> 43719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/yazar/temelkuran.html </URL>
<DATE> 2001/09/24/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Yastığımda, düşümde, içimdesin 
</HEADLINE>
<TEXT>

Fikret Kızılok öldü. Başınız sağ olmasın Ayrık otu gibi durun bugün, ellerinizi cebinizden çıkarmayın. İhtiyar çocuklar olun "Kendinize geç kalışlarınızı" anın. Sahici bir yas tutun bir kereliğine... 
     Huysuzduk. Çok huysuzduk. Uzun atkılarımızı boynumuza dolar, biçimsiz paltolar, eyvallahsız kazaklar giyerdik. Adımlarımızı büyük alır, her daim suratımızı asardık. Yollarda kulağımıza bir müzik takar, içimize batan her şarkı sözünde ağlardık. Biz ihtiyar çocuklardık 
     Henüz başımıza bir şey gelmemişti başımızın içindekiler için ağlardık. İçimizi kanırta kanırta, en zoru nasılsa öyle yaşardık. Henüz su katılmamıştı öfkeye fazla neşeli insanları aptaldan sayardık. Marks’tan önce Sartre’ı, Orhan Kemal yerine Oğuz Atay’ı okumuştuk. O yüzden işte durmadan ruhlarımızı bıçaklardık. Bu bulanıklıktan "düzgün" bir hayat çıkmayacak, biz hiç "normal" olmayacağız sanırdık. Biz, yaralarımızı organlarımız sanırdık 
     
İhtiyar çocuk-adam      Geceleri pencere önlerinde, taş zeminli yurt kantinlerinde, öğrenci evlerinin çok izmaritli odalarında, battaniyelerin içinde lüzumundan fazla ölürdük. "Anlatılır gibi değil anladıklarım" der, süngü düşürdüğümüz anda, biriken ağlamayı dışarı çıkarsın diye teybe Fikret Kızılok takardık. 
     "İnişlerim, çıkışlarım O kendimden kaçışlarım Kendime geç kalışlarım..." 
     Sonra biz geriye doğru yaşadık "gençleştik" Neşelendik biraz daha. Yaban yüzlerimiz "presentıbl" halleri öğrendi. Evcilleştik. HUY-landık Nereye ne giyilir, huysuzluktan nerede, ne kadar ödün verilir, aşık olduğun ne zaman ve ne kadar "belli edilir", ağlamadan nasıl gülünür, onları öğrendik. Raflarda Oğuz Atay arka sıralara kondu o gün, Fikret Kızılok kasetlerini kendimizden sakladık. Yalan söylerken gerçeği bilen biriyle göz göze gelmek ölüm gibi gelir ya insana, o sebepten... Çünkü o terk etmemişti "gençliğini" daha o hala ihtiyar bir çocuktu Oysa biz biraz daha öyle yaşarsak dayanamayıp intihar ederiz sanırdık. Hassas dengeler üzerinde duran "presentıbl" yüzlerimiz, bir kere dinlesek onu, bozulacak diye, bir daha o güç bela fit olduğumuz "sürdürülebilir" hayatımıza geri dönemeyeceğiz diye, "şimdi durup dururken ağlamayalım" diye diye... Kızılok’u gerilere koyup, ağlamaya ve öfkelenmeye zaman bulduğumuzda dinlemeye başladık. 
     
"Yana yana"      Olur ya Bir gün, hiç alakasız bir yer ve zamanda, ne zamandır bildiğiniz bir şeyin başka bir yanını, başka bir anlamını keşfedersiniz. Durup dururken olur bu, sanki beyniniz aydınlanır. Mesela "Yana yana" şarkısında. Sanırsın ki ateşle yana yana yaşamak anlatılıyor yalnızca. Sonra yaşadıkça yaşadıkça, bakarsın ki, aslında seksek oyununda yanmak gibi bir yanmaktan da bahsediliyor aslında. Hayatta böyle bir "yanmak" da var mesela. Kurallara fit olmadığın için, oyundan atıla atıla, yana yana... 
     Şimdi Fikret Kızılok için bir sürü şey söylenecek. Hatta belki, bir zamanlar Siyaset Meydanı’nda aşağı yukarı suratına telefon kapatıp, "aralar bozulmasın", onun "samimi" sözleri duyulmasın diye apar topar yayına reklam koyanlar, onun için "dokunaklı" haberler hazırlayacak televizyonda. Birçok insan onu Sertab Erener'e verdiği "Kumsalda" şarkısıyla hatırlayacak. Ama çoğu, o şarkıdaki "atomik platonik" bölümünün Orhan Veli'nin "Ne Londra Konferansı ne atom bombası Bir elinde cımbız bir elinde ayna Umurunda mı dünya " dizelerinin Fransızcası olduğunu ve popüler bir şarkıcıya bu şarkıyı yazmasının bu dünyayla çok zarif bir biçimde dalga geçen bir numara olduğunu anlamayacak 
     "Yana yana" yaşayan, her şeyin kıyısında haysiyetiyle durmasını bilen, çok kazanabilecekken hiç tamah etmeyen, bu saf insani duruşun müziğini yapmayı beceren, su katılmamış, zarif öfkesi ile inceden bu dünyayı makaraya alan, en gerçek ağlamalara eşlik ettiği için içimizde heykeli hep dikili olan Fikret Kızılok öldü. Başınız sağ olmasın Bugün "huysuz" olun. Birikmiş, ertelenmiş, en mesnetsiz ağlamalarınızı arka raflardan çıkarın. Fikret Kızılok için bugün bir ayrık otu gibi dolaşın, ellerinizi cebinizden çıkarmayın, hiç değilse ıslıkla çalın, şiiri Ahmed Arif’in olan o Kızılok şarkısını "Yastığımda, düşümde, içimdesin Bir hain bıçak gibi kalbimdesin Dermanım yoktur, bilirim." 
     Bugün ihtiyar bir çocuk olun. Bir günlüğüne sahici bir yas tutun 
     
     







Pakistan uleması 


THY'ye Hazine güvencesi 


Yeni bir dünya, yeni bir doktrin 


Sirozun tedavisi 


Bayrampaşa kurtarıldı 


Özal Ecevit farkı 


Yastığımda, düşümde, içimdesin 


Arsa payına bakın 


Şartlar çok ağır, işimiz çok zor 


Sanayide ölüm tespit raporu’ 


</TEXT>
</DOC>
