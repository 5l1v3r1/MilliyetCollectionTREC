<DOC>
<DOCNO> 12373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sondun13.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Kosova-Makedonya sınırına insansız gözlem uçakları yolluyor 
</HEADLINE>
<TEXT>

     Fransa'nın, Kosova-Makedonya sınırında gözlem uçuşları yapacak pilotsuz uçakları devreye sokacağı bildirildi. 
     Paris'te AFP muhabirine açıklama yapan bir yetkili, NATO'nun isteği üzerine, CL289 tipi pilotsuz küçük uçak filosunun, Kosova Barış Gücü'ndeki KFOR Alman askerlerinin denetiminde bulunan bölgeye konuşlandırılacağını kaydetti. Kimliğini açıklamayan yetkili, uçakların 100 kadar Fransız askerince kullanılacağını ve bölgede Arnavut gerillaların sızmalarını denetlemekle görevli Alman ve Amerikan askerleriyle işbirliği yapılacağını belirtti. 
     Bu arada, İngiltere KFOR'un Kosova-Makedonya sınırındaki kontrollerde Arnavut gerillalara karşı ''daha hızlı ve sert'' olmasını istedi. 
     İngiltere Dışişleri Bakanı Robin Cook, BBC radyosuna verdiği demeçte, ABD Dışişleri Bakanı Colin Powell ve 3 Avrupalı bakanla Kalkandelen bölgesindeki çatışmalarla ilgili olarak telefonda görüştüğünü belirttti. 
     Cook, ''Hepimiz KFOR'un sınırda, karada ve havadaki denetimleri artırması gerektiği konusunda aynı şeyi düşünüyoruz. KFOR, Makedon istihbaratıyla ilişkilerini de geliştirerek, daha hızlı ve sert davranmalı, Arnavut teröristlerin sınırı geçmelerini önlemeli'' dedi. Cook, ''Demokratik Makedon hükümetiyle ortaklaşa çalışarak teröristleri başarısızlığa uğratmak istiyoruz'' diye konuştu. 




</TEXT>
</DOC>
