<DOC>
<DOCNO> 2679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/ekonomi/eko01.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çikita iflasın eşiğinde 
</HEADLINE>
<TEXT>

Amerikalı muz devinin borçlarını ödeyemediği ve satılmak üzere olduğu bildirildi 
     EKONOMİ SERVİSİ 

     Amerikalı muz üreticisi Chiquita International'ın piyasaya olan toplam 862 milyon dolarlık borcunu ödeyemediği açıklandı. Şirketin hisseleri, haberin duyulmasının ardından borsada yüzde 50 değer kaybederek 1.56 dolara geriledi. 
     Avrupa Birliği ile ABD arasında ticari bir gerilim yaratan "Muz Savaşları" nedeniyle Avrupa pazarına girmekte zorluk çeken şirketin, iflasın eşiğinde olduğu belirtiliyor. 
     Yeniden yapılanma amacıyla son bir hamle yapan Chiquita, bu amaçla ABD'li yatırım danışmanlığı şirketi olan Blackstone'la anlaştı. 
     Chiquita ve Dole Foods gibi Amerikan muz üreticileri 6-7 yıldır AB ile yaşanan "Muz Savaşları" nedeniyle büyük yara aldılar. Avrupa'nın Amerikan muzlarını geri çevirmesi, Amerika'da birçok çiftliğin yok olmasına neden oldu. Şirketler, Avrupa Birlği'ne muz kotalarını zorla kabul ettirebilmek ve gümrük tarifelerini lehlerine çevirmek için her yolu denemişlerdi. 
     Amerikalılar'ın iddialarına göre Avrupa, Latin Amerika muzları yerine Karayip adalarından ithal edilen muzları tercih ediyor. 
     Chiquita, en büyük pazar payına ve kar oranına sahip olduğu Avrupa'dan, 1992 yılındaki ithalat rejimi değişikliğinden bu yana adeta silindi. 
     Şirketin operasyon şefi Steve Warshaw da yaptığı açıklamada içinde bulundukları zor durumdan kurtulmak için her yolu denediklerini belirterek "Son çare, borçlarıyla birlikte şirketimizi satın alacak bir müşteri bulmak" diye konuştu. 
     Warshaw, halen şirketin yüzde 10 hissesine sahip olan Panamalı işadamı Samuel Lewis Navarro ile anlaşmaya çok yakın olduklarını belirtti. 
     
     Tarım Bakanı’nın ahı tuttu 
     Tarım Bakanı Hüsnü Yusuf Gökalp 1999 yılı sonunda, yerli meyve ve sebze üreticisini korumak amacıyla sözlü talimat vermiş ve meyve ithalatını zorlaştırıcı önlemler almıştı. Bakan Gökalp, bu amaçla Tarım il Müdürlükleri'ne kararname göndererek meyve - sebze ithalatı için gerekli olan "zirai karantina kontrol belgesi" vermeyi durdurmuştu. Bu dönemdeki politik atağını, kendisinin "Çikita diye değil Anamur muzu diye bağırılacak" sözleriyle özdeşleştiren Bakan'ın bu kararı en çok muz ithalatını etkilemişti. 
     


 EKONOMİ 


















</TEXT>
</DOC>
