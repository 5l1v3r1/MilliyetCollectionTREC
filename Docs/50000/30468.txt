<DOC>
<DOCNO> 30468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sondun05.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Miami'de bir parkta 2 bin 500 yıllık insan kalıntıları bulundu 
</HEADLINE>
<TEXT>

     ABD'nin Miami kentindeki bir parkta, Tequesta Kızılderilileri tarafından ''değiş tokuş yeri'' olarak kullanıldığı sanılan gizemli bir meydanın yakınında yaklaşık 2 bin 500 yıllık insan kalıntıları ortaya çıkarıldı. 
     Arkeolog Bob Carr, The Miami Herald gazetesine yaptığı açıklamada, Brickell Park'ta kazılan çukurlarda en az 12 cesedin kemiklerinin ortaya çıkarıldığını, kemiklerin M.Ö. 500 ila M.S. 500 yıllarına ait olduğunu söyledi. Carr, bilim adamlarının sadece 41 küçük çukur kazıp çok sayıda kalıntı bulmasının, bölgede 50 ila 100 cesedin olabileceğini gösterdiğini belirtti. Carr, Brickell ailesiyle kent idaresi arasındaki bir anlaşmayla 1924 yılından bu yana korunan parkın, insan kalıntılarının büyük ölçüde muhafaza edildiği birkaç yerden biri olması açısından çok önem taşıdığını kaydetti. Bu arada kalıntıların ortaya çıkarılmasıyla, bölgede yüksek bir binanın inşa edilmesi planları da iptal edildi. Bölgeyi geçen ay 18 milyon dolara satın alma konusunda şartlı olarak anlaşan New Yorklu bir kalkınma firması olan Gotham Partners, Carr'ın çalışmaları yüzünden anlaşmadan geri çekildi. 







</TEXT>
</DOC>
