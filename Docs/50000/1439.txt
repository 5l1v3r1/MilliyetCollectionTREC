<DOC>
<DOCNO> 1439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/sanat/san03.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times soyunuyor 
</HEADLINE>
<TEXT>

     Kulis AYÇA ATİKOĞLU 

     New York Times’ın Başkan Yardımcısı ve editörü Michael Golden, geçtiğimiz günlerde gazete yönetimini toplayarak önemli bir haber verdi Yeni binaları için açılan proje yarışmasını Renzo Piano kazanmıştı. 
     Piano ismi gazetecileri çok şaşırtacaktı,çünkü ABD’nin bu en önemli basın kuruluşunun yeni binasını yapmak için Frank O. Gehry Guggenheim, Bilbao , Norman Foster Reichstag, Berlin , Cesar Pelli Petronas Towers, Kuala Lumpur gibi önemli isimler katılmıştı ve O. Gehry’nin kazanmasına kesin gözüyle bakılıyordu. 
     Yeni binanın yapımı için bir jüri oluşturulmuştu. Jüride gazetenin iki editörü Michael Golden, Janet Robinson, eleştirmen Herbert Muschamp, iki de şehir planlamacısı yer alıyordu ve doğal olarak gözler Gehry’ye dikilmişti. New York Times’ın yeni binası ile ilgili ilk şaşırtıcı unsur mimarın ismi olurken, ikincisi de projenin kendisi oldu. 
     Boubourg’un mimarı Renzo Piano, kendi kendisine ABD’nin en önemli gazetesi şematik olarak nasıl temsil edilecek diye sormuş ve şöyle düşünmüş "Bir banka güvenilirliği temsilen mermeri kendisine malzeme olarak seçebilir ama gazete şeffaf ve malzemesiz olmalı." 
     Piano’ya göre şeffaflık ve malzemeye bağımlı olmamak 21. yüzyılın haber anlayışının da temeli olacakmış. O yüzden tüm binanın camdan yapılmasına karar vermiş. 
     Manhattan’ın kuleleri genellikle kibirlidir, dış cepheleri Ray Ban gibi koyu renk aynalıdır, içerisi dışarıya tamamıyla kapalıdır. Piano, şeffaflık projesi ile bir anlamda binanın Ray Ban’ını çıkarıyor ve bu modaya son vermiş oluyor. 
     Binaya nefes aldıran bir başka özellik de camların açılabilir olması. Böylece hem enerjiden tasarruf edilecekmiş hem de içeriye giren temiz havanın verdiği keyifle gazeteciler bundan böyle çalışırken rüzgarın nağmelerine uyup şarkı söyleyebilecekmiş. Ama 1000 New York Times çalışanını en çok şaşırtan şimdiye değin hiç değişmeyen bir kuralın bozulması oldu. Renzo Piano’nun projesine göre bundan böyle her katta redaksiyon servisi ortaya yerleştirilecek, diğer servisler pencereye doğru yan yana konuşlandırılacaklar. 
     40. Cadde ile 41.’nin kesiştiği noktada yer alan yeni gazete 49 katlı, 200 metre yüksekliğinde olacak ve 150 bin metrekarelik bir alana yayılacak. 
     Şimdiye değin tüm önerileri kurul tarafından kabul gören mimarın bir projesi ise şimdilik askıda. Piano, şehrin en canlı merkezine açılan binanın ana girişine müze, bar, lokanta, tiyatro yerleştirmeyi en ortaya da Rauschenberg’in bir heykelini koymayı düşünmüş. Ancak Michael Golden giriş katı projesine güvenlik gerekçesiyle onay vermemiş ve İslami teröristlerin Twin Towers’a suikastlerini örnek olarak göstermiş. 
     İşte bu noktada şeffaflık ile gizlilik çelişecek ve mimarinin geleceği belirlenecek. 
     


 SANAT 










</TEXT>
</DOC>
