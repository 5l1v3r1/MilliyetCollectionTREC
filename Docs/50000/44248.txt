<DOC>
<DOCNO> 44248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sonspo10.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İnter "bedava"ya aldığı Emre'ye 35 trilyon fiyat biçti 
</HEADLINE>
<TEXT>

     FC Inter'den Emre Belözoğlu'nu isteyen AC Milan'dan 50 milyar İtalyan Lireti yaklaşık 35 trilyon lira bonservis ücreti talep ettiği savunuldu. 
     Teknik direktör Fatih Terim'in, transferini istediği futbolculardan biri olarak gösterilen Emre'nin alınması için girişimde bulunan Milanlı yöneticilerin, beklemedikleri bir bonservis ücretiyle karşılaştıkları belirtildi. Tutto Sport Gazetesi'nde yer alan haberde, ''Inter, Emre için 50 milyar liret civarında abartılmış bir değer biçti. Oysa Galatasaray'dan 5 milyar lirete almıştı'' denildi. 
     FC Inter Teknik Direktörü Hector Cuper'in genç Türk futbolcuyu beğendiği ve satılmasını istemediği de vurgulandı. Bu arada transfer iddialarında, FC Inter'de Okan'ın durumunun Cauet'in Torino'ya gitmesine bağlı olduğu, eğer Fransız futbolcu ayrılırsa Okan'ın takında kalmasının garanti olacağı öne sürüldü. Hakan Şükür için ise gelecek hafta içinde bir İngiliz takımıyla anlaşacağı ileri sürüldü. 
     Aday takımlar olarak da FC Liverpool, Bolton ve Fulham gösterildi. 
     Fatih Terim'in, AC Milan'ın da genç yetenekleri takıma dahil etmek için çalıştığı ve Fransız Sochaux takımından 20 yaşındaki Benoit Pedertti'yi takibe aldığı belirtildi. 
     
     İmparator rekora gidiyor 

     Öte yandan yarın TSİ 16.00'da deplasmanda Perugia ile karşılaşacak olan AC Milan'da, teknik direktör Fatih Terim'in ''rekor avcısı'' olduğu öne sürüldü. 4. hafta sonunda ligde en fazla gol atan takım olan AC Milan 11 , ligin ilk haftasında Brescia'da berabere kaldıktan sonra hem lig de hem de UEFA Kupası'nda hep galip geldi. AC Milan, yaptığı son 3 maçta da kalesinde gol görmüyor. İtalya'daki diğer Türk temsilcilerimizin bulunduğu FC Inter de yarın TSİ 16.00'da sahasında FC Bologna'yı konuk edecek. Hafta içindeki UEFA Kupası maçında sakatlanan ve 2 hafta tedavi görecek olan Emre ve Cuper'in projesine giremeyen Hakan Şükür kadroda yer almazken, Okan, yedekler arasında olacak. 
     






</TEXT>
</DOC>
