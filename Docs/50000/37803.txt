<DOC>
<DOCNO> 37803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sonspo17.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala kaset çıkarmayı düşünüyor 
</HEADLINE>
<TEXT>

     Galatasaray'ın milli futbolcusu Ümit Davala, müzikle amatör olarak ilgilendiğini ifade ederek, ''Ancak, son zamanlarda sık sık kaset yapma teklifleri alıyorum ve bunları ciddi ciddi düşünüyorum'' dedi. 
     Yıldız futbolcu, ''www.umitdavala.com'' isimli kendi internet sitesinde yaptığı açıklamada, şunları kaydetti 
     ''Beni yakından tanıyanlar iyi bilirler. Ben müziği çok severim. Özellikle de rap tarzını. Amatörce yaptığım rap besteleri var. Zaman zaman takımdaki arkadaşlarıma küçük konserler verip, kafalarını şişiriyorum. Takımdakiler 'Bu yeteneğini boşa harcamamalısın. Mutlaka kaset yap. Biz futbolu bırakınca ne yapacağımızı düşünürken, senin mesleğin şimdiden hazır' diyerek sürekli takılıyorlar. Bu hobimi, bir şekilde haber alan müzik yapımcıları da zaman zaman bana kaset teklifleri getiriyorlar. Bu teklifler son zamanlarda o kadar arttı ki ben de artık açıkçası ne yapacağımı şaşırdım ve ciddi ciddi bu teklifler üzerinde düşünmeye başladım.'' 







</TEXT>
</DOC>
