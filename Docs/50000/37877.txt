<DOC>
<DOCNO> 37877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/spor/yozer.html </URL>
<DATE> 2001/08/19/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Bülentler 
</HEADLINE>
<TEXT>

     Galatasaray galip geldi. Ama inanın şu satırlarda tek bir olumlu söz bile yazmak insanın içinden gelmiyor. Bir takım bu kadar mı insanı sıkar Bir takım bu kadar mı adamı uyutur Bir takım bu kadar mı değişebilir 
     Denizlispor önünde Galatasaray üç puanlık siftahını yaptı. Ama bir doksan dakika düşünün ki, tek gol pozisyonu yok. Hele golü atıncaya kadar Galatasaray’ın kaleye şutu yok. Tel kadayıf gibi dökülen, her hattıyla perişan olan, hiçbir umut ışığı vermeyen Galatasaray, dün belki de son zamanların en kötü futbolunu oynadı. 
     Galatasaray’da dün Bülent Korkmaz’ın dışında bir tek oyuncuyu elle alıp ayıramazsınız. Ve bir de talihsiz Bülent Akın. Lütfen onu asmadan, yuhalamadan önce bir kez daha izleyin. Galatasaray orta sahasında tek koşan o. Her topa giden o, savunmaya yardım eden o. Otomatikman topla çok buluştuğu için zaman zaman kaybediyor. Ama ona önyargı var. Tamam, hata yapıyor. Yapmıyor değil. Ama çocuğu, vurmadan iyi izleyelim. Bir de Galatasaray golünün nasıl olduğuna iyi bakın. Muzaffer’i kim attırdı, ona da bakın. 
     Üç gün sonra Sofya’da bir maç var. O maç, sezonun belki de kader maçı. Ama Denizli önündeki Galatasaray, Şampiyonlar Ligi için en ufak bir olumlu işaret vermedi. Orada karşısında Denizlispor gibi isteksiz, korkak, amaçsız bir takım olmayacak. Seyircisiyle, futbolcusuyla, tırnaklarıyla savaşacak bir takım olacak. O yüzden Galatasaray’ın, şu Denizlispor maçında oynadığının sekiz mislini oynaması lazım. Ama ben, şu anda yarım misline bile razıyım. 
     Kimisi Popescu gidiyor diye göbek atıyor. Sanki bizim futbolumuz alem - i cihanda first - class, artıklarımızı İtalya kapıyor. Bugün iyi ki, gitti diye bas bas bağıranlar çok değil, kısa bir süre sonra "Kardeşim neden sattınız " diye yazacaklar. 
     Bu Galatasaray böyle adam olmaz. "Capello Lucescu" ile artık yürümüyor. Bu erken yargı değil. Bir senedir gelen bir yargı. Hagi, Popescu gitti. Sizce şimdi sıra kime geldi Bu kadar demoralize olmuş bir takımın, bu kadar sahada futbolu sevmeyen bir takımın suçlusu mutlaka hocadır. Başka suçlu da yok. 
     



 SPOR 























</TEXT>
</DOC>
