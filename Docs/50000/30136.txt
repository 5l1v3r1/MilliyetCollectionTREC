<DOC>
<DOCNO> 30136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/sonspo06.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli "Bu yıl işimiz hem daha zor hem daha kolay" 
</HEADLINE>
<TEXT>

     Fenerbahçe Teknik Direktörü Mustafa Denizli, 2001-2002 futbol sezonunda işlerinin hem daha zor, hem de daha kolay olacağını söyledi. 
     Denizli, Samandıra Tesisleri'nde gerçekleştirilen idman öncesi yaptığı açıklamada, geçen sezon lig ve Türkiye Kupası'nda mücadele ettiklerini anımsatarak, ''Bu yıl 3 kulvarda mücadele edeceğiz. Geçen yıl şampiyonluk için şans verilmeyen Fenerbahçe'nin, bu yıl işinin hem daha zor, hem de daha kolay olacağına inanıyorum'' diye konuştu. 
     Geçen sezon rakiplerinin karşısına sadece Fenerbahçe olarak çıktıklarını kaydeden Denizli, şunları söyledi 
     ''Ancak bu sezon maçlarımıza şampiyon bir takım olarak çıkacağız. Bu da rakiplerimizin bize karşı daha bir motive olmasını sağlayacak. Ayrıca, bu sezon iç saha maçlarımız da gündemde olacak. Dünya futbol tarihinde çok az takımın gerçekleştirebildiği bir olaya imza atıp, iç sahada puan kaybetmedik. Şimdi rakiplerimiz hem şampiyon Fenerbahçe'den puan almak, hem de Şükrü Saracoğlu Stadı'nın inanılmaz üstünlüğüne son vermek için mücadele edecek. Biz de bu üstünlüğümüzü korumaya çalışacağız. Şampiyon kadromuzu koruyan bir ekip olarak, bu nedenle işimizin hem daha zor, hem de daha kolay olacağını söylüyorum.'' 
     Mustafa Denizli, yeni sezonda mücadele edecekleri 3 kulvarda da başarılı olmak için ellerinden geleni yapacaklarını vurguladı. 
     Geçen yıldan farklı olarak, istedikleri Avrupa kupası maçlarını da yeni sezonda oynayacaklarını ifade eden Denizli, ''Biz hem şampiyonluk unvanımızı korumak, hem de bize gönül veren insanları tekrar mutlu etmek için tüm çabamızı ortaya koyacağız'' dedi. 
     Öncelik Şampiyonlar Ligi 
     Fenerbahçe'nin öncelikli hedefinin, Avrupa Şampiyonlar Ligi ön eleme maçını geçmek olduğunu vurgulayan Mustafa Denizli, bunu başarmak için de var güçleriyle çalışacakların belirtti. Denizli, Avrupa Şampiyonlar Ligi ön eleme turunda kendilerin güçlü rakiplerin beklediğinin farkında olduklarını ifade ederek, ''Biz tüm plan ve programımızı Şampiyonlar Ligi ön eleme maçına göre yapıyoruz. Rakiplerimiz güçlü ama takımımızın da belirli bir potansiyeli ve gücü var. Kendimize güveniyoruz'' şeklinde konuştu. Avrupa'da şampiyonluk için kulüp başkanı Aziz Yıldırım'ın 3 yıllık süre koyduğunun hatırlatılması üzerine de Denizli, şöyle konuştu 
     ''Bu çok makul bir süre. Biz bu süre içinde Avrupa'da tarihimizde yaşamadığımız başarılar imza atmak istiyoruz. Rakiplerimiz güçlüyse, Fenerbahçe de en az o kadar güçlüdür. İşimiz zor ama zorluklar da aşılmak içindir.'' 
     Tecrübeli teknik adam, yeni sezon hazırlıkları için genç futbolcuları kadroya almaması nedeniyle eleştirildiğini, ancak Avrupa Şampiyonlar Ligi ön eleme maçına iyi hazırlanmak için bu yola başvurduğunu kaydetti. 
     Ön eleme maçının, kendileri açısından son derece önemli olduğunu söyleyen Denizli, ''Elimdeki bu kadroyla daha iyi hazırlık yapmak ve futbolcularımın konsantrasyonunu tam olarak sağlayabilmek için gençleri şimdilik kadroya almadım. Ancak ön eleme maçlarından sonra genç takımdan 3 oyuncumu yine antrenmanlara alacağım'' dedi. 
     Hakan'ı istiyorum 
     Mustafa Denizli, transferi henüz tamamlanamayan Gaziantepsporlu Hakan Bayraktar'ı yeni sezonda kadrosunda görmek istediğini söyledi. İstadiği futbolcuları yönetim kuruluna bildirdiğini ve bundan sonrasının yönetimin işi olduğunu anlatan Denizli, ''Transferlerin gerçekleştirilebilmesi için mali durum da çok önemli. Hakan'ı kadromda görmek istiyorum. Eğer bir anlaşma sağlanırsa, kendisini de antrenmanlara alacağım'' dedi. 
     Oktay konusuna da değinen Denizli, bu futbolcu için yönetimle herhangi bir görüşme yapmadığını ve basında çıkan konularla ilgili bilgisi olmadığını ifade ederek, ''Oktay'ın Trabzonspor'dan ayrılmak istediğini duydum. Bu konuda yönetimden bir talebim olmadı. Oktay konusunu ileride düşünebilirim. Şu an için hiç bir girişimimiz yok'' diye konuştu. 
     Galatasaray'dan ayrılarak, İtalya'nın Inter takımına transfer olan Okan konusundaki bir soruya da Denizli, ''Okan, profesyonel futbola ilk benimle başladı. Şimdi yeni bir lige gidiyor ve hedefleri var. Bulunduğu ülkede başarılı olmasını istiyorum ve dönmesini de ümit etmiyorum. Ancak dönerse de ligdeki 18 takımdan biri olarak bu futbocuyu düşünebilirim'' yanıtını verdi. 
     Geçen sezon Fenerbahçe'de forma giyen Real Madridli Baliç için bir değerlendirme yapmadığını kaydeden Denizli, bu futbolcunun geçen sezon kendilerine faydalı olduğunu olduğunu, ancak tekrar geri dönmesi konusunda bir girişimleri bulunmadığını kaydetti. 
     İç transferde anlaşma sağlanamayan Celil'in de yöneticilerle görüşebileceğini vurgulayan tecrübeli taknik adam, bu konuda da henüz bir gelişme olmadığını belirtti. 
     Yabancılardan memnunum 
     Bir basın mensubunun, ''Geçen sezon bittikten sonra bazı yabancı oyuncuların Fenerbahçe'den ayrılacağı yönünde spekülasyonlar yapıldı. Bu konuda ne diyorsunuz'' sorusuna ise Denizli, şöyle cevap verdi 
     ''Biz geçen yıl Fenerbahçe ve İstanbul'da mutlu olacağına inandığımız yabancı futbolcuları transfer ettik. Bir yıl süreden sonra kafasında dönme düşüncesi olan varsa, bu kim olursa olsun mani olmayız. Ancak hiç kimseden de böyle bir talep gelmedi.'' 
     Son olarak yeni yapılan transferler Ümit Özat ve Ceyhun'a da değinen Denizli, ''Bizi yanıltmayacaklarını biliyorum'' dedi. Bu sezon az transfer yaptıklarını, ancak takıma yararlı olacak oyuncuları aldıklarını belirten Denizli, ''Şampiyon olan kadromuzu koruyup, iyi bir kaç takviye yaptığımıza inanıyorum. Düşündüğümüz oyuncuları takıma ilave ettik. Ayrıca iki yabancı kontenjanımızı da henüz kullanmadık. Gerek görüldüğü taktirde kullanırız. Ama şimdilik gerek duymuyorum'' diyerek sözlerini tamamladı. 
     
     







</TEXT>
</DOC>
