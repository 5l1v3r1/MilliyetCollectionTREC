<DOC>
<DOCNO> 25825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sontur25.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek Bütçe TBMM'de... 
</HEADLINE>
<TEXT>

     2001 yılı bütçesinin revize edilerek 30 katrilyon 80 trilyon lira ek ödenek istenmesine ilişkin yasa tasarısı TBMM Başkanlığı'na sunuldu. 
     Tasarı, 2001 yılı bütçesine 30 katrilyon 80 trilyon lira ek ödenek verilmesini öngörürken, vergi düzenlemeleri sonucunda 2001 gelir tahmini de 48.2 katrilyon lira olarak belirlendi. 
     Tasarının gerekçesinde 2000 Kasım ve 2001 Şubat aylarında ekonomide yaşanan gelişmelerin, kur ve enflasyon hedeflerinde değişikliklere neden olduğu belirtilerek, başta borç faiz ödemeleri olmak üzere personel ve diğer zaruri giderler için 30 katrilyon 80 trilyon liralık ek ödenek ihtiyacı ortaya çıktığı kaydedildi. Ek ödenek ihtiyacının önemli bir kısmının, başta faiz harcamaları olmak üzere, görev zararları karşılığı ziraat Bankası ve halk Bankası'na yapılacak transferler ile personel giderlerine ait bulunduğu ifade edelen gerekçede, şöyle denildi 
     ''Zorunlu olarak karşılanması gereken bu harcamaların dışında, döviz kurundaki değişiklikler ve tahmin edilenin üstünde gerçekleşen fiyat artışları nedeniyle yatırım harcamaları ve önemli kısmı güvenlik amaçlı olmak üzere kuruluşların diğer cari harcamaları için de ek ödeneğe ihtiya duyulmaktadır. 
     Talep edilen ek ödeneğin kaynağını, bütçe gelirlerinde uygulanacak tedbirler çerçevesinde sağlanacak artışlar ile borçlanma hasılatı oluşturacaktır. 
     Öte yandan, ilk dört aylık bütçe gelir gerçekleşmeleri ve makro ekonomik göstergelerdeki değişime paralel olarak bütçe gelirlerinde de revizyon ihtiyacı doğmuş bulunmaktadır. 
     Ekonomideki meydana gelen gelişmelere paralel olarak, 2001 yılının başında uygulamaya konulan 2001 Mali Yılı Bütçe Kanunu'nun dayandığı ekonomik göstergeler revize edilmiştir. GSMH deflatörü, TEFE ve TÜFE göstergeleri daha yüksek bir noktada belirlenmiştir. Bu değişimin gelirleri nominal olarak artış yönünde etkilemesi beklenmektedir.'' KDV ve akaryakıt tüketim vergilerinde yapılan artışların, vergi gelirlerini olumlu etkileyeceği tahmin edildiği kaydedilen gerekçede, yapılan revizyon sonucu vergi gelirlerinin 37.150 trilyon liraya, genel bütçe gelirlerinin ise 48.200 trilyon liraya ulaşmasının beklendiği ifade edildi. Gerekçede gelir vergisi, KDV, ve akaryakıt tüketim vergilerinde önemli artış olacağı tahminine yer verilirken, krizin etkisiyle kurumlar vergisinde düşüş tahmin ediliyor. 
     

</TEXT>
</DOC>
