<DOC>
<DOCNO> 24539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sontur14.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacılar 5 Haziran'da önlükleriyle yürüyecek... 
</HEADLINE>
<TEXT>

     Eczacılar, 5 Haziran'da Abdi İpekçi Parkı'nda miting yapacak. Türk Eczacıları Birliği Başkanı Mehmet Domaç, ''Eczacılar olarak, kriz bahane edilerek, yok edilmeyi, krizin faturasının bize çıkarılmasını kabullenemiyoruz'' dedi. 
     Türk Eczacıları Birliği'nden yapılan açıklamada, 5 Haziran Salı günü, ''eczacılar olarak ilk kez'' bir miting düzenleyecekleri belirtilerek, ''Mesleğimizin içinde bulunduğu olumsuz koşullara, kamu kurum ve kuruluşlarının ödemelerindeki gecikmelere, eczanelerin kamu kurumlarını finanse eden bir kurum gibi kullanılmasına, ithal ilaçta kar oranımızın düşürülmesine, haklarımızın elimizden alınmasına artık yeter demek için, 5 Haziran Salı günü Ankara'da Abdi İpekçi Parkı'nda bir miting düzenliyoruz'' denildi. 
     Eczacıların beyaz önlükleriyle mitinge katılacakları bildirilen açıklamaya göre, eczacılar, miting öncesi Toros Sokak'ta toplanacaklar ve yürüyerek, mitingin yapılacağı Abdi İpekçi Parkı'na gelecekler. 
     
     






</TEXT>
</DOC>
