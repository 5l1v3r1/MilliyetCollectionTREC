<DOC>
<DOCNO> 21221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sontur10.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Seri katile "akıllı" raporu 
</HEADLINE>
<TEXT>

     Kayseri'de, 6 kişiyi öldürdüğü, 4 kişiyi de yaraladığı iddiasıyla tutuklu bulunan ve polise verdiği ifadede kendisini "insan avcısı" olarak tanımlayan Hamdi Kayapınar'a, cezai ehliyetinin olduğu yönünde rapor verildi. 
     Kayseri 1. Ağır Ceza Mahkemesi'nde yapılan duruşmada, İbrahim Genç'i öldürdüğü, Bünyamin Selvitop ile İbrahim Aydemir'i de yaraladığı iddiasıyla yargılanan Hamdi Kayapınar, Adana Ruh ve Sinir Hastalıkları Hastanesi'nde bulunduğu için duruşmaya gelmedi. 
     Sanığın yanı sıra müdahillerin de katılmadığı ve gizli yapılan duruşmada, Hamdi Kayapınar'ın, Adana'dan gönderilen raporu dosyasına konuldu. Kayapınar'ın raporunda, akli dengesinin yerinde olduğunun, cezai ehliyetinin bulunduğunun belirtildiği öğrenildi. Duruşma, dosyadaki eksiklerin tamamlanması için ertelendi. 
     Hamdi Kayapınar, gasp amacıyla 6 kişiyi av tüfeğiyle öldürdüğü, biri polis memuru 4 kişiyi de yaraladığı iddiasıyla tutuklanmıştı. 14 yaşındayken kıskançlık yüzünden öz kardeşini iple boğarak öldüren ve 4 yıl cezaevinde kalan Kayapınar, polise verdiği ifadesinde, cezaevinden çıktıktan sonra ailesi ve toplum tarafından dışlandığını, bu nedenle insanlara karşı kin beslediğini anlatmıştı. 
     Kayapınar, öldürdüğü kişileri "av", gasp ettiği para ve eşyaları da "av ganimeti" olarak gördüğünü belirtmişti. 







</TEXT>
</DOC>
