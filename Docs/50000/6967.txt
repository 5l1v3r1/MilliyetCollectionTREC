<DOC>
<DOCNO> 6967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/spor/spo01.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
SCALA GÖZDEN DÜŞTÜ 
</HEADLINE>
<TEXT>

Beşiktaş’ta Hamoğlu’nun başını çektiği dört yönetici, Başkan Bilgili’nin destek verdiği İtalyan hocaya karşı cephe aldı 
     BİLAL MEŞE 

     Oylama yapıldı 
     SİYAH - Beyazlı kulübün Başkanı Serdar Bilgili’nin sürekli destek verdiği Teknik Direktör Nevio Scala’ya, yönetim içinden muhalefet sesleri yükselmeye başladı. Bilgili başkanlığında önceki akşam yapılan ve yaklaşık beş saat süren toplantıda, son günlerde eleştirilerin boy hedefi haline gelen Scala ile ilgili oylama yapıldığı ve dört yöneticinin İtalyan hocaya karşı çıktığı belirtildi. 
     
     "Güven kalmadı" 
     TEKNİK Direktör Scala’ya en büyük muhalefetin, bir süre önce futbol komitesi başkanlığından istifa eden Asbaşkan Ahmet Hamoğlu’ndan geldiği ifade edildi. Hamoğlu’nun toplantıda, "Artık Scala’ya ne benim, ne de camianın güveni kaldı. Güvenin kalmadığı yerde başarı beklenemez" diye tepki gösterdiği bildirildi. Hamoğlu’nun, bu eleştirilerine üç yöneticinin de katıldığı belirtildi. 
     
     Rekor ceza 
     YÖNETİM Kurulu bu toplantıda, Gençlerbirliği kupa maçında rakibine kafa atan ve oyundan atılan Nouma’ya çıkarılacak fatura için PFDK’nin vereceği cezaya beklemeyi kararlaştırmıştı. Ancak dün açıklanan "üç maçlık ceza" üzerine yönetimin, Fransız oyuncuya 75 bin dolar 50 milyar lira para cezası verilmesi konusunda görüş birliğine varıldığı belirtildi. 
     
Nouma’ya 3 maç ceza      GENÇLERBİRLİĞİ kupa maçında, rakibine kafa attığı için kırmızı kart gören Beşiktaşlı Nouma’ya üç maç ceza geldi. PFDK, hakem ve gözlemci raporlarını inceledikten sonra, savunmasını göndermeyen Fransız oyuncunun cezasını, daha önceki eylemleri nedeniyle üç maç olarak açıkladı. Nouma, Adana ve Fenerbahçe maçlarında yer alamayacak. 
     NOUMA dün menajer aracılığıyla açıklama yaparak, İngiltere’den Liverpool, Totenham gibi kulüplerle temas halinde olduğunu, Beşiktaş’taki huzursuzluğunun sürmesi halinde sezon sonunda ayrılacağını bildirdi. Başkan Serdar Bilgili’nin, İstanbul’a bugün veya yarın gelecek golcü oyuncudan, tutarsız davranışlarından kurtulması için ailesini yanına getirmesini isteyecek. 
     BEŞİKTAŞLI futbolcunun, İstanbul’dan ayrılmadan önce yakın çevresine, "Beni seven o taraftar ve yönetim olmasaydı dönmezdim" dediği öğrenildi. Yönetimin önceki akşam yaptığı toplantıda, Fransız oyuncuyu takıma kazandırmak için üzerindeki baskıyı kırmanın en iyi yol olacağı, bunun da kendisinin kabul etmesi halinde psikolog ile gerçekleşeceği görüşü savunuldu. 
     
Kamp Riva’da      BEŞİKTAŞLI futbolcular stresli ortamdan kurtulmak için Adanaspor maçı öncesinde perşembeden itibaren Riva’da kampa girecekler. Menajer Sinan Engin, dün Riva’daki Futbol Federasyonu Tesisleri’ne giderek anlaşma yaptı. Bu arada Siyah Beyazlılar çalışmalarına bu akşam başlayacaklar. Bu kampa medyanın alınmaması görüşünün ağır bastığı belirtildi. 
     


 SPOR 




























</TEXT>
</DOC>
