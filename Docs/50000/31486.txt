<DOC>
<DOCNO> 31486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sondun01.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Liderler reformların uygulanması için beraber çalışmalı" 
</HEADLINE>
<TEXT>

     ABD Başkanı George Bush, Türkiye'nin Uluslararası Para Fonu IMF ve Dünya Bankası ile ekonomik reform planı geliştirme çabalarına kuvvetle destek verdiğini belirtti. Bush, Türkiye'deki siyasi liderlerin, hayati önemdeki bu ekonomik reformların tam olarak uygulanmasını garanti etmek için birlikte çalışmasının önemini vurguladı. 
     Bush, Türk-Amerikan Dernekleri Asamblesi'nin ATAA Başkanı Orhan Kaymakçalan'ın daha önce kendisine göndermiş olduğu bir mektuba cevabında, ''Benim yönetimim, Türkiye'nin IMF ve Dünya Bankası ile birlikte ekonomik bir reform planı geliştirme çabalarını kuvvetle destekledi. Aynı zamanda Türkiye'nin siyasi liderleri, bu hayati önemdeki ekonomik reformların tam olarak uygulanmasını garanti etmek için birlikte çalışmalılar'' dedi. 
     ABD Başkanı Bush, mektubunda, ''Bugün, Türkiye ile ilişkilerimiz, daha önce olduğundan çok daha önemli. Irak saldırganlığını kontrol etmede, Balkanlar'da barış arayışlarında, Hazar enerjilerinin global piyasalara dağılımında, Kafkaslar ve Orta Asya'daki demokrasilerin bağımsızlıklarını korumada birlikte çalışıyoruz'' ifadelerini kullandı. 
     Bush, ''Türkiye ile işbirliğinin, ABD ve NATO için stratejik önemde olduğuna tamamen katılıyorum. Bizim ortaklığımız, NATO'nun güney kanadının korunmasında 50 yıldır önemli bir rol oynadı'' dedi. Başkan Bush, mektubunda, Türkiye'nin, Yunanistan ve Avrupa Birliği le arasındaki ilişkileri geliştirmeye devam etmesinin ABD için çok önemli olduğunu da vurguladı. Bush, Türkiye'nin AB'ye kabulü, Kıbrıs ve Ege sorunlarının çözüme ulaştırılması ve Avrupa'da yeni ortaya çıkan güvenlik mimarisinin, barış içinde, özgür ve bütünleşmiş bir Avrupa'ya ulaşılmasında kilit önem taşıdığını kaydetti. Bush, Türk-Amerikan ilişkilerine katkılarından dolayı, mektubunda ATAA'ya teşekkür etti. ATAA Başkanı Kaymakçalan, geçen ay Bush'a bir mektup göndererek, ABD'nin önemli müttefiki Türkiye'ye karşı sürekli ve tutarlı bir politika izlenmesi çağrısında bulunmuştu. 






</TEXT>
</DOC>
