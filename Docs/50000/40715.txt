<DOC>
<DOCNO> 40715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/guncel/gun04a.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Her sokak çocuğuna bir polis 
</HEADLINE>
<TEXT>

Sokak çocuklarına İçişleri’nden yardım eli... Yeni bir uygulama başlatacaklarını belirten Bakan Yücelen, "Sokak çocuklarını polise zimmetleyeceğiz. Kimsesiz çocuklara birer polisi veli tayin edeceğiz" dedi 
     ANKARA Milliyet 

     İçişleri Bakanı Rüştü Kazım Yücelen, başlatacakları yeni uygulamayla her sokak çocuğundan bir polisin sorumlu olacağını ve velilik görevi yapacağını açıkladı. 
     UNICEF tarafından yürütülen "Çocuklar İçin Evet" kampanyası çerçevesinde Emniyet Genel Müdürlüğü’nde düzenlenen törende Yücelen, "Bugün dünyada 100 milyon çocuk sokaklarda yaşıyor. Her tür suça maruz kalan, suç işleyen çocuk sayısı artıyor. Tüm sokak çocuklarını polise zimmetleyeceğiz. Kimsesiz çocuklara birer polisi veli tayin edeceğiz" dedi. 
     
     Emniyet’ten 60 bin imza 
     Polislerin çocukları anlamak için çalışacağını vurgulayan Yücelen, Emniyet bünyesinde çocuklara yönelik rehabilitasyon hizmeti verileceğini de kaydetti. Yücelen, "Çocuklar İçin Evet" kampanyası çerçevesinde Emniyet personelinden toplanan 60 bin imzayı da Devlet Bakanı Hasan Gemici’ye teslim etti. 
     Gemici, Türkiye adına toplanan tüm imzaları New York’ta 19 - 21 Eylül günleri arasında gerçekleşecek olan "Çocuklar İçin Özel Oturumöda dünya kamuoyunun bilgisine sunacağını açıkladı. 
     Polisle işbirliği halinde çalışmanın kendileri için önemli olduğunu bildiren Gemici, kendisine bağlı Sosyal Hizmetler ve Çocuk Esirgeme Kurumu’nca sokak çocuklarına yönelik 23 ayrı kurum oluşturulduğunu ve 9 bin 500 çocuğa hizmet verildiğini belirtti. 
     
     Nükhet Duru törende 
     Törene katılan UNICEF Türkiye Temsilcisi Edmond Mc Logney de tüm dünyada çocuk haklarına duyarlılığı artırmak istediklerini ve Türkiye’deki ilgiyi takdir ettiklerini söyledi. 
     "Çocuklar İçin Evet" kampanyasında sözlerini Zeynep Talu’nun yazdığı ve Garo Mafyan’ın bestelediği "Bu çocuk neden ağlıyor " şarkısını seslendiren Nükhet Duru da Emniyet Genel Müdürlüğü’ndeki törene katıldı. 
     Duru, çocuklara hizmet etmenin mutluluğunu yaşadığını belirterek, "Bir anne ve Türk kadını olarak katıldım ve hissettiklerimi şarkıya da aktardım" dedi. Ancak Nükhet Duru, törende şarkıyı seslendirmek yerine Devlet Bakanı Gemici’ye New York’a götürmesi için şarkının CD kaydını verdi. 
     



 GÜNCEL 























</TEXT>
</DOC>
