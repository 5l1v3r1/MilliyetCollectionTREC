<DOC>
<DOCNO> 14794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sonspo12.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Bulgar basınında 
</HEADLINE>
<TEXT>

     Galatasaray’ın Avrupa Şampiyonlar Ligi çeyrek finali ilk maçında geçen sezonun Avrupa Şampiyonu Real Madrid’i 3-2 yenmesi, Bulgaristan’da da büyük yankı uyandırdı. 
     Baskıya erken girdikleri için karşılaşmayla igili haber ve yorumları okuyucularına dün duyuramayan Bulgar gazeteleri, bugünkü sayılarında ise Galatasarayın galibiyetine geniş yer verdiler. 
     Ülkenin en yüksek trajlı gazetelerinden "24 Saat", spor sayfasının manşetinde "Türkler, Real Madrid’i rezil etti" başlığını kullanırken, "8 kez Avrupa Şampiyonu olan Real Madrid, İstanbul’da yine Galatasaray’a teslim oldu" yorumunu yaptı. Gazete Galatasaray’ın özellikle ikinci devrede muhteşem bir oyun sergilediğini ve Real Madrid’e nefes alma fırsatı bile vermediğini yazdı. 
     "Trud" Gazetesi ise "Kabus, cehennem ve acı. İspanya ağlıyor" başlıklı haberinde Galatasaray’ın Real Madrid’i yenmeye abone olduğu yorumunu yaptı. 
     İspanyolların karşılaşma sonunda skor tabelasına bakarken gözlerine inanamadıklarını belirten Trud Gazetesi, Galatasaray’ın Avrupa Şampiyonlar Ligi’nin en güçlü takımı olduğunu duyurdu. 
     "7 Dni Sport" Gazetesi de Ali Sami Yen’in İspanyollar için Salı gecesi adeta "cehennemden de beter olduğu" yorumunu yaptı. 
     Galatasaray’ın hiç kimseninin beklemediği bir biçimde 2-0 yenilgiden 3-2 galibiyete ulaştığını belirten gazete, Real Madrid’in ünlü futbolcusu Figo’un, "İkinci yarıda konsantrasyonumuzu yitirdik ve bizim için tam bir felaket oldu" açıklamasına yer verdi. 
     




</TEXT>
</DOC>
