<DOC>
<DOCNO> 21354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sondun18.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Central Park'ta Türk müziği konseri... 
</HEADLINE>
<TEXT>

     ''Moon and Stars Project'' adlı kültür ve sanat vakfı tarafından New York Central Park'ta duzenlenen 
     Türk halk müziği konseri, büyük ilgiyle karşılandı. Her ulustan ve renkten yaklaşık 2.000 New York'lu, ''Bandshell Stage''deki konserde, kendilerinden geçerek saatlerce dans etti. 
     Konserin açılış konuşmasını New york Belediyesi Parklar Müdürü Henry J.Stern yaptı. ''Moon and Stars Project tarafindan düzenlenen konserin, hem Türk toplumu hem de New York için bir ilk olduğunu'' vurgulayan Stern, şöyle dedi 
     ''Biz her etnik toplumun sanat ve kültürlerini sergilemelerini destekliyoruz. Sanatın insanları yakınlaştırdığına, bilmediğimiz kültürler hakkındaki olumsuz duygu ve görüşleri değiştirdiğine ve insanları biraraya getirdiğine inanıyoruz. Ancak biz toplumun her kesimine ulaşamıyoruz. Bu yüzden sizlerin bize gelmesi gerekiyor. Bu bağlamda, Türk toplumu adına bu önemli adımı atarak bize gelen Moon and Stars Project'i kutlamak istiyorum. Bu bir başlangıçtır diyor, yine bekliyoruz.'' 
     ''MayFest 2001'' çerçevesinde düzenlenen Central Park konseri, Ömer Faruk Tekbilek'in buğulu neyinden süzülen parçalarla başladı. Kozmik efektlerle süslü bu parçaları yüksek ritimli Türk Halk Müziği düzenlemeleri izledi. Darbukanın ritmiyle oynamaya başlayan yüzlerce dinleyici, Tekbilek'in zurnayı eline almasıyla ayağa fırladı. Bandshell Stage'in sahne önü ve oturma düzenli konser alanının koridorları ve etrafı bir anda dans eden yüzlerce New York'lu ile doldu. Tekbilek de kalabalığın enerjik desteğiyle konserin büyük bölümünü darbuka ve zurna çalarak ve batı sazlarına uyarlanmış türküler söyleyerek tamamladı. ''Moon and Stars Project''in bu boyuttaki ilk açık hava konser organizasyonunda, ''Mark Anthony Konseri'' ve ''İstanbul Festivali'' gibi yapımlardaki başarılı yönetimiyle tanınan Fırat Kasapoğlu da görev aldı. 







</TEXT>
</DOC>
