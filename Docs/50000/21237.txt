<DOC>
<DOCNO> 21237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/ekonomi/aeko.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık devir değişti 
</HEADLINE>
<TEXT>

Antakya ve Osmaniye’de sel felaketi nedeniyle esnaf kredi borçları ile elektrik ücretlerinin ertelenmesi, Bakan Kemal Derviş’in vizesine bağlı 
     ANKARA Milliyet 

     Antakya ve Osmaniye’de geçen hafta yaşanan sel felaketinin yaralarının sarılması "görev zararına" takıldı. Bölgedeki esnafın kredi borçlarıyla elektrik ücretlerinin ertelenmesi görev zararları kapsamında Devlet Bakanı Kemal Derviş tarafından değerlendirilecek. Derviş’in kararı doğrultusunda erteleme işlemi gerçekleşecek. 
     Bakanlar Kurulu’nun dünkü toplantısında gündem maddesi Antakya ve MHP lideri Devlet Bahçeli’nin milletvekili seçildiği Osmaniye’de yaşanan sel oldu. Bölgeye giden bakanlar Hüsnü Yusuf Gökalp, Mustafa Yılmaz ve Rüşdü Kazım Yücelen sıkıntıları aktardı. 
     
     Vergiler iki ay ertelendi 
     Bakanlar Kurulu’nda felaketin ardından bölge insanının en büyük isteklerinden biri olan pamuk ve zeytinyağı destekleme primi ödemelerinde öncelik verilmesi bakanlarca makul karşılandı. Maliye Bakanı Sümer Oral, Antakya’daki esnaf ve tüccarın vergilerinin iki ay ertelenmesi kararının nisanda alındığını açıkladı. Oral ayrıca, bölgede zarar gören belediyelere ek kaynak aktarıldığını ve Tasiş Genel Müdürlüğü aracılığıyla kamu kuruluşlarına bedelsiz motorin verildiğini kaydetti. 
     
     Yeni Enerji Bakanı Derviş’e takıldı 
     Bakanlar Kurulu’ndan sonra açıklama yapan Hükümet Sözcüsü Yücelen, bölgedeki sıkıntıları gidermek için görev zararı gösterilerek, yapılacak yardımlar konusunda Derviş’in inceleme yapacağını ifade etti. Yücelen, Derviş’in incelemesi sonucunda bütçede olan görev zararına göre karar verileceğini belirtti. 
     Bölgedeki vatandaşların elektrik ücretlerinin altı ay ertelenmesine ilişkin Enerji Bakanı Zeki Çakan’ın bir tasarı sunduğunu kaydeden Yücelen, bu konunun da görev zararı kararı gerektirdiğini söyleyerek, "Derviş ve Çakan görüşerek, bu konuya karar verecek" dedi. Yücelen, Derviş’in ayrıca bölgedeki esnafın Halkbankası’na olan borçlarının ertelenmesini inceleyeceğini ifade etti. 
     



 EKONOMİ 



























</TEXT>
</DOC>
