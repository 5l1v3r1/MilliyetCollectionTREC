<DOC>
<DOCNO> 39671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sondun07.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman gazetesi sordu "Türkiye nereye ait " 
</HEADLINE>
<TEXT>

     Almanya'nın en fazla okunan günlük gazetelerinden Die Welt, ''Türkiye nereye ait '' başlığıyla tam sayfa verdiği haberde, Türkiye'nin Avrupa'nın bir parçası olduğunu belirten Birlik 90 Yeşiller milletvekili Cem Özdemir ile aynı düşüncede olmayan yayıncı Alexander Gauland'ın görüşlerini aktardı. 
     Özdemir, Türkiye'nin yalnız bırakılmaması ve yönlendirilmesi gerektiğini savunurken, Maerkische Allgemeine Zeitung adlı gazetenin yayıncısı olan Gauland, Avrupa'nın sınırlarının Marmara Denizi'nde sona erdiğini iddia etti. 
     Türkiye'nin önünde AB'ye girmek için uzun bir yol olduğunu, üyeliğin Ankara'nın kararlılığına bağlı olduğunu ve bu konuda Türkiye'nin desteklenmesi gerektiğini vurgulayan Özdemir, ''Türkiye, yıllarca süren sadakatinden dolayı yalnız bırakılamaz'' dedi. 
     Türkiye'nin asırlardan bu yana Avrupa'ya yönelmiş olduğuna işaret eden Özdemir, sorunları olmasına rağmen yönetim sisteminin Avrupa ülkelerindeki sisteme benzediğini belirtti. 
     Avrupa'nın sadece Katolik ve Protestanlar'dan oluşmadığına dikkati çeken Özdemir, Avrupa'da Müslümanların, Ortodoksların, Yahudilerin ve dinsizlerin de bulunduğunu hatırlattı. 
     Avrupa'da İslamiyetin karalanmaması gerektiğini de kaydeden Özdemir, ''Unutulmamalıdır ki, orta çağda Avrupa'da büyük bir vahşet vardı'' dedi. 
     Özdemir, Avrupa'yı farklı insanlar, kültürler ve dinler topluluğu olarak gördüğünü vurgulayarak, ''İnsan hakları ve demokrasi için mücadele eden Türkleri desteklemek istiyorum'' diye konuştu. 
     Özdemir ayrıca, Avrupa'da yaklaşık 3 milyon 500 bin Türk'ün yaşadığını hatırlatarak, ''AB'ye girmek için gerçek anlamda şansı olanve reformların yapıldığı bir Türkiye'den insanlar göç etmeyecektir'' şeklinde görüş belirtti. 
     Gauland ise, Türkiye'nin Avrupa'ya ait olmadığını iddia ederek, Osmanlı Devleti'nin mirasçısı ve çok farklı bir kültüre sahip olduğunu söyledi. 
     Avrupa'da yaşayan Türklerin uyum sağlamakta zorluk çektiklerini ve büyük sorunları olduğunu öne süren Gauland, ''Türkiye olduğu gibi kalabilir. AB'ye girerek neden yarısı farklı bir kültür haline gelsin'' diye konuştu. 
     Türkiye'nin, AB'ye üye olmadan da çevresinde bir istikrar ortamı yaratabileceğini savunan Gauland, ''Ermenistan'la Azerbaycan arasında savaş çıksa müdahele etmek zorunda mı kalacağız'' dedi. 
     
     







</TEXT>
</DOC>
