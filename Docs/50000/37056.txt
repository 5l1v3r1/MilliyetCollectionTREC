<DOC>
<DOCNO> 37056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sondun20.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya'da barış anlaşmasına rağmen çatışmalar sürüyor 
</HEADLINE>
<TEXT>

     Makedonya'da dün barış anlaşması imzalanmasından sonra, gece boyunca ve sabahın ilk saatlerinde çatışmalar meydana geldi. 
     Batılı gözlemcilerin verdiği bilgiye göre, dün gece Arnavut militanların ateş açması üzerine, Makedon güçlere ait tank ve toplar militanların elindeki Mateçe ve Nikustak köylerini bombaladı. MIA haber ajansı da, bu sabah erken saatlerde, Mateça ve civarındaki yerlerde bulunan Arnavut militanların Makedon tank ve toplarının bulunduğu Umin Dol'a yaklaşık 20 havan topu attıklarını duyurdu. 
     Haberde, Makedon güçlerin ateşe karşılık verdiği, daha sonra Avrupa Güvenlik ve İşbirliği Teşkilatı AGİT ve AB Gözlemci Heyeti'nden gözlemcilerin talebi üzerine çatışmaların durduğu belirtildi. 
     Çatışmalarda can kaybı olup olmadığına ilişkin bilgi verilmedi. Batılı gözlemciler, ayrıca militanların kuzeybatıdaki köylerde bulunan Makedonlara ait terkedilmiş evleri yaktıklarını söyledi. Gözlemciler, Kosova sınırındaki Radusa yakınlarında da çatışmalar çıktığını açıkladı. Çatışma bölgelerinde durumun, tan ağardıktan sonra nispeten sakin olduğu belirtiliyor. Makedonya'da Batılıların arabulucuğunda yapılan müzakerelerin ardından, Arnavut ve Makedon siyasi parti temsilcileri dün bir barış anlaşması imzalamışlardı. Arnavutlara geniş haklar tanıyan anlaşma, aynı zamanda NATO askerlerinin Arnavut militanların silahsızlandırılması için bu ülkeye konuşlandırılmasını öngörüyor. 







</TEXT>
</DOC>
