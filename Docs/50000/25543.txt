<DOC>
<DOCNO> 25543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/yazar/zbirand.html </URL>
<DATE> 2001/06/07/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
Tantan neyin bedelini ödedi 
</HEADLINE>
<TEXT>

     Son aylardaki kamuoyu yoklamalarının hangisine baksanız, Sadettin Tantan’ın Cumhurbaşkanı Sezer’den sonra en yüksek notu aldığını görürsünüz. 
     Kamuoyunda yolsuzluklarla mücadele en çok prim getiren bir unsur ve Tantan da bunun bayraktarlığını yapan kişi olarak karşımıza çıktı. Kullandığı yöntemler kamuoyunu genelinde pek rahatsız etmedi. Buna karşılık, iş çevrelerinde büyük tepki doğurdu. 
     İçişleri Bakanı’nın tutumu haftalardır ANAP içinde, özellikle de Mesut Yılmaz’da rahatsızlık yaratıyordu. 
     Neden azledildiği ile ilgili senaryoların sayısı giderek artıyor. 
     Sokaktaki adamın genel görüşü, Beyaz Enerji soruşturmasında, Mesut Yılmaz ve ANAP’a hasım gibi davranması, en başta gelen neden. 
     Jandarma ile Yılmaz arasındaki çatışmada sesini çıkartmaması ve ANAP liderine destek vermemesi gerekçelerin önünde sayılıyor. Soruşturmanın partiye doğru yönelmesi, Tantan’ın gözden düşmesine yol açtığına inanılıyor. 
     LİDERLİĞE OYNADIĞI ve bunu farkeden Mesut Yılmaz’ın da Ağustos kurultayı öncesi Tantan’ı sildiğine dikkat çekenler de var. İstanbul’da örgütlenme girişiminin parti içinde huzursuzluk yarattığı ileri sürülüyor. 
     
En büyük yakınma iş çevrelerinden geldi      Tantan ile şikayetlerin asıl önemli bölümü, yolsuzlukla mücadele sırasında uygulattığı yöntemlerden kaynaklanıyor. 
     Bankacıların basılması, ellerine kelepçe takılarak oradan oraya sürüklenmeleri, sadece Türk banka sektörünü değil, yabancı bankacıları da korkuttu. Ülkedeki tüm bankacıların hırsız muamelesi görmesi veya hırsız gözüyle görülmesi kaygıları daha da arttırdı. Buna ilave olarak, son aylarda Türkiye’nin giderek polis devletine dönüştüğü ve piyasalarda polis terörü estirildiği izlenimi de Tantan’ın düşmesinde rol oynadı. 
     Kamuoyunda ne kadar puan toplarsa toplasın, ülkeyi yöneten belirli çevreleri sarsması azledilmesini kolaylaştırdı. 
     ANAP içinde bu gelişme, Mesut Yılmaz’ın gücünü ispatladığı şeklinde yorumlanıyor. "Ben atarım ve ben görevden alırım" diyerek, tek seçiciliğini açıkça gösteren Yılmaz, Tantan gibi en popüler bakanını silerek otoritesini artırmış oldu. 
     Bütün partililer, geleceklerinin liderin iki dudağı arasında olduğunu bir defa daha gördüler. 
     
Kamuoyundaki ANAP görüntüsü ne olacak      Bu olayın kamuoyuna yansıması ise farklı olacaktır. 
     İnsanlar, politikacıların yolsuzlukla mücadeleden korktuklarını, bundan dolayı da Tantan’ın azledildiği sonucuna varabileceklerdir. Eğer yeni İçişleri Bakanı Yücelen, yolsuzluklarla mücadelede aynı performansı gösterir, buna karşılık polisin yaklaşımını demokratikleştirirse, kamuoyundaki olumsuz ANAP imajını belirgin şekilde düzeltebilir. 
     Bütün bu kargaşa içinde hepimizin görmesi gereken bazı gerçekler var. 
     Türkiye artık değişiyor. 
     Artık, devletin zorbalığına, kötü muamelesine tepki gösteriyor. 
     İnsan hakları ön plana çıkıyor. 
     Zengin veya tanınmış kişilere ayrı, arkası olmayanlara ayrı muamele yapılmasını kabul etmiyor. 
     Kurallar konması ve herkesin de bu kurallara uyması arzulanıyor. 
     Politikacıların keyfi hareket etmeleri tepki yaratıyor. 
     Ekonomi ön plana çıkıyor. 
     Kimsenin cehalet veya parti politikaları nedeniyle ekonomik dengeleri bozmasına müsamaha gösterilmiyor. 
     Tantan’ın azledilmesinin birçok iç politika nedenleri sayılabilir, ancak asıl neden, galiba değişen Türkiye’nin koşullarına ayak uyduramaması oldu. Kamuoyu Tantan’ın politikacılara ayak uyduramamasını görevden alınmasının başlıca sebebi sayacaktır. 
     
     







İran'a dikkat 


Niyet beyanı 


İpler neden koptu 


Edeb intiharı engelledi 


Yolsuzlukla mücadelede inandırıcı olmak... 


Eşler ve çocuklar medyatik olunca 


Nurcanım'ın zaferi 


Anlaşma henüz yok... 


Arsa satışı 


Despot kurtarıcılığı 


İstifa 


Tütün Yasası son şeklini alırken... 


Utanç verici 


Bayburt 


Fotoğrafın kareleri tamamlanıyor 


</TEXT>
</DOC>
