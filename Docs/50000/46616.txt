<DOC>
<DOCNO> 46616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/siyaset/asiy.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Giresunlu vekil sancısı 
</HEADLINE>
<TEXT>

ANAP’tan istifa eden Giresun Milletvekili Burhan Kara’nın DYP’ye geçmesine, DYP’nin Giresun Milletvekili Rasim Zaimoğlu karşı çıkıyor 
     HAKAN ŞANLITÜRK Ankara 

     ANAP’tan istifa ederek DYP’ye geçen Trabzon Milletvekili Eyüp Aşık’ın yanı sıra Giresun Milletvekili Burhan Kara’nın da bu partiye katılacağı haberleri DYP’yi sıkıntıya soktu. DYP Genel Başkanı Tansu Çiller’e geçmiş dönemde sert eleştiriler yönelten Aşık’ın katılımından rahatsız olan DYP’liler, şimdi de Kara sıkıntısı yaşıyor. Kara ile geçinemediği için daha önce ANAP’tan istifa ederek DYP’ye geçen ve son seçimlerde bu partiden Giresun Milletvekili seçilen Rasim Zaimoğlu, Kara’nın DYP’ye katılacak olmasından duyduğu rahatsızlığı Çiller ile paylaştı. 
     Çiller’in, "Senden vazgeçemem" dediği Zaimoğlu, Milliyet’in, "Kara’nın DYP’ye geçeceği söyleniyor, ne düşünüyorsunuz " sorusuna, "Geleceği varsa göreceği de var" karşılığını verdi. 
     Kara’nın, DYP’ye katılması durumunda tavrının ne olacağına ilişkin, "Vatandaş ne derse onu yaparım. Onun gelmesi beni ilgilendirmez. Giresun’un sorunlarını şimdi mi hatırlamış" diyen Zaimoğlu’nun, DYP’den istifa ederek ANAP’a geçebileceği de iddia edildi. ANAP yönetimi de, bazı milletvekillerinin partiye katılmasına vize verdi. 
     



 SİYASET 















</TEXT>
</DOC>
