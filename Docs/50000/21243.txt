<DOC>
<DOCNO> 21243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/ekonomi/eko05a.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş’ta müşteri devrimi 
</HEADLINE>
<TEXT>

Üretim ve pazarlama birimlerini tek çatı altında toplayan Tofaş, bu operasyonla maliyetleri düşürerek, müşterilerine daha uygun fiyatla otomobil satacak 
     EKONOMİ SERVİSİ 

     Tofaş, üretim ve pazarlama birimlerini tek çatı altında topladı. Operasyonu müşteri devrimi’ olarak niteleyen Koç Holding Tofaş Grubu Başkanı Bülent Özaydınlı, "Bugün Tofaş Türk Otomobil Fabrikası A.Ş. ile Tofaş Oto Ticaret A.Ş.’nin genel kurulları yapıldı ve iki şirket arasında bütünleşme kararı alındı. Bu operasyonun amacı, fabrikadan başlayıp müşteriye uzanan kanal üzerinde müşteri odaklı çalışmak, müşteriye daha yakın olmaktır" dedi. 
     
     Maliyetler düşecek 
     Bu operasyonun maliyetleri düşüreceğini, dolayısıyla tüketicinin daha uygun fiyatlarla otomobil sahibi olmasını sağlayacağını vurgulayan Özaydınlı şöyle konuştu "Bütünleşme operasyonu aynı zamanda bir ürüne çift fatura kesilmesi gibi gereksiz işleri ortadan kaldıracak, daha verimli bir çalışma süreci sağlayacak." 
     Birleşme sonrasında yönetimde ve hisse dağılımında değişiklik olmadığını ifade eden Özaydınlı, her iki şirketin de eşit hisselere sahip olduğunu ifade ederek, küçük ortakların hisse paylarında ise değişiklik olabileceğini kaydetti. Özaydınlı, "Yasal süreç tamamlandı sayılır. Bürokratik işlemler var. En geç iki ay içinde, hissedarlarımız yeni hisseleri alabilecekler. İşten çıkarma da olmadı" dedi. 
     
     Nahum murahhas aza 
     Özaydınlı, amaçlarının dünya ile rekabet eden bir şirket haline gelmek olduğunu belirterek, "Bu yıl yüzde 40 daha fazla üretim yapacağız. Hedef 1 milyar dolar ciro, 170-180 bin civarında da araç üretimidir. Bunun 750 milyon dolarlık kısmını ihracat oluşturacak" dedi. 
     Bütünleşmeye paralel olarak 17 bayi arasında birleştirme kararı da alındığını bildiren Özaydınlı, bütünleşmenin ardından Tofaş Türk Otomobil Fabrikası A.Ş. adı altında faaliyetini sürdürecek olan şirketin murahhas azasının Jan Nahum olacağını, her iki şirkette görev yapan yöneticilerin hedeflere ulaşılabilmesi için görevlerine devam edeceklerini söyledi. 
     
     
     



 EKONOMİ 



























</TEXT>
</DOC>
