<DOC>
<DOCNO> 40566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/spor/yurundul.html </URL>
<DATE> 2001/09/05/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Tarihi gece 
</HEADLINE>
<TEXT>

     Kazanmak mecburiyetinde olduğumuz çok zor bir deplasmandan istediğimizi alarak çıktık. 
     Slovakya maçı futbolumuzdaki eksileri ve artıları bir kez daha ortaya koydu. En büyük sıkıntımız belli, oturmuş bir sistemimizin olmayışı. Bu yüzden kolektif olgunluk sağlayamıyoruz. Bu yüzden tempolu, pres yapan, güçlü takımlara karşı ayağa paslarla kontrolü ele alamıyoruz. Orta sahada organize olamıyoruz. Bunların yanında günümüzün istediği fiziki dirence ve takım ruhuna ise sahibiz. 
     Slovakya bize karşı çok yönlü ofansif aksiyonlarla, yüksek tempolu bir futbol sergiledi. Genelde oyuna hükmeden taraftılar. Bizim topyekün hırsımıza, direncimize Hakan Şükür katkısı ve Rüştü’nün kalede devleşmesi eklenince zoru başardık. Şunu unutmamak lazım, Slovakya’yı kendi evinde kimse kolay yenemez. 
     Bugün Ali Sami Yen Stadı tarihi bir geceye sahne olacak. İsveç güçlü bir takım. Oyun disiplinleri ve fiziki dirençleri en büyük silahları. Galibiyetin anahtarı savunma güvencesidir. Bunu sağlarsak gol yolları da kendiliğinden açılır. Orta sahadan Hakan Şükür’ün yanına toplu ve topsuz driplinglerle gelecek destek İsveç’in çizgi defansını arızaya uğratır. En önemli konu da milli takımımızın defans dizilişidir. Biz hep çağdaş model, dörtlü defans uygulamasının destekçisiyiz. Ancak Ümit Özat ve Alpay’ın yapılarının tandeme müsait olmadığı Slovakya’da belgelendi. Bu yüzden Şenol Güneş’in bu geceki hayati sınavda mecburen kopuk liberolu sisteme dönmesi gerekiyor. 
     Slovakya galibiyeti ile yeniden doğup büyük bir moral depoladık. Çünkü Dünya kupasının kapısına geldik. Futbolcularımız seyirciyle bütünleşip tek yürek halinde savaşacaklardır. Onlara güveniyor ve inanıyoruz. 
     



 SPOR 

























</TEXT>
</DOC>
