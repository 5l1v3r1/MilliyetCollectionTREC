<DOC>
<DOCNO> 10262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/ekonomi/eko01.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bomba gibi mesajlar 
</HEADLINE>
<TEXT>

     Derviş ABD ziyareti öncesi 4 önemli mesaj verdi 1- Enflasyonla mücadele kararlı bir şekilde devam edecek. Bunun için siyasetçilerin ve halkın desteği lazım. 2- Program uygulanırken toplumun herkesimi fedakarlık yapacak. Ama gücü olan daha fazla fedakarlıkta bulunacak. 3- Program ulusal bir yapıda olacak. IMF'le anlaşamadığımız noktalar var. 4-Programın başarısı için dış finansman şart. 
     Devlet Bakanı Kemal Derviş, enflasyonla çok kararlı biçimde mücadeleye devam edeceklerini bildirdi. Derviş, bugün gerçekleştireceği ABD ziyareti öncesinde, İstanbul'a hareketinden önce Esenboğa Havalimanı'nda düzenlediği basın toplantısında, dört mesajının olduğunu açıkladı. 
     
Ulusal program olacak      Programın bütünü ortaya çıkmadan ayrıntılar hakkında bilgi veremeyeceğini belirten Derviş, ancak ''enflasyonla kararlı mücadeleye devam edeceklerini'' söyledi. Ekonomik programın Şubat ayında ciddi hasara uğradığını kaydeden Bakan Derviş, ancak enflasyonla mücadelede 18 aydır alınan mesafenin, 1-2 aylık kayıp olsa da kazançla sonuçlanması gerektiği görüşünü dile getirdi. 
     Üzerinde çalışılan programın, Türkiye'nin ''Ulusal Programı'' olacağını vurgulayan Derviş, IMF, Dünya Bankası gibi bazı uluslararası kuruluşlardan destek isteneceğini, ancak bunun Türkiye'nin bir programı olacağını kaydetti. 
     
Dış finansman şart      Derviş, programın çok güçlü bir politik desteğe ihtiyaç duyduğunu da vurguladı. Derviş, sadece teknik kadrolar tarafından hazırlanan, politik ve toplumsal düzeyde desteklenmeyen programın Türkiye'yi düze çıkaramayacağını söyledi. Derviş, programın başarısı için dış finansmanın şart olduğunu da söyledi. 
     Oluşturulan programın, IMF'nin, Dünya Bankası'nın veya herhangi bir uluslararası kuruluşun programı değil, Türkiye'nin ulusal bir programı olacağıını da vurgulayan Bakan Derviş, bütün ilgili bakanlıklardan gelen bürokratlarla birlikte çalıştıklarını kaydetti. 
     IMF'den, Dünya Bankası'ndan, Avrupa'dan, birçok başka yerden destek arayacaklarını söyleyen Derviş, IMF ile anlaşmaya çalıştıklarını da açıkladı. Derviş, ''Fakat program bizim programımızdır, Türk kadrolarınca, Türk uzmanlarınca hazırlanan bir programdır. İnşallah desteği alacağız'' dedi. 
     Kemal Derviş, şöyle devam etti 
     ''Türk toplumu açıklık istiyor, şefaflık istiyor. Birçok güçlüğe katlanmaya hazır. Güçlükler olacktır. Bu programdan ve bu ağır bunalımdan bazı fedakarlıklara katlanmadan çıkamayacağız. Bunu size açık söyleyeyim. Ama bu fedakalıkları hepimizin taşıması lazım. Özellikle taşıyabilen kesimin taşıyabilmesi, taşıması lazım. Aynı zamanda bu fedakarlıkların sonunda düze çıkabileceğimizi ve çok daha iyi günlere birlikte gidebileceğimize toplumun inanması lazım." 
     


 EKONOMİ 















</TEXT>
</DOC>
