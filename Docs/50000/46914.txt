<DOC>
<DOCNO> 46914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/spor/spo01.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fevzi'nin pençesi 
</HEADLINE>
<TEXT>

Kartal, İlker’in golüyle sarsıldı. Ancak ikinci 45 dakikada Tümer, Tayfur ve Nihat’ın golleriyle üç puanı kaptı. Kaleci Fevzi, rakibin en az dört mutlak gollük pozisyonuna geçit vermedi 
     İlker perdeyi açtı 
     SAMSUNSPOR yenilgisinin ardından, Daum’un istifa girişimini güçlükle önleyen Beşiktaş, Yimpaş Yozgatspor deplasmanından üç puan çıkardı. Siyah - Beyazlı takım, tutuk başladığı karşılaşmanın 21. dakikasında golü kalesinde gördü. İlker düzgün bir vuruşla tribünlerini ayağa kaldırdı. Ancak Kartal ikinci yarıda uyandı, ayakta kalan isimlerden biri olan Tümer ile 54. dakikada eşitliği yakaladı. 
     
     Nihat kapadı 
     TAYFUR’UN 59. dakikadaki golü konuk ekibe nefes aldırdı. Ancak 90 dakikanın tamamında adeta Kartal’ın pençesi olan Fevzi, yoğunlaşan Yozgat ataklarının karşısına dikildi, bir anlamda unutulmuşluğun acısını çıkardı. 90. dakikada Yozgat’ın Cengizhan’ın direkten dönen şutunun ardından Beşiktaş kontratakla Nihat’ın ayağından farkı buldu. Tayfur ile birlikte , Yozgatlı Cengizhan’ın da bir şutu direkte patladı. 
     
"Ne mutlu bana"      YOZGATSPOR maçından sonra soyunma odalarında takım arkadaşları tarafından göklere çıkarılan Beşiktaş’ın kalecisi Fevzi, "Ben sadece işimi yaptım" dedi. Genç file bekçisi, "Bu galibiyette biraz tuzum varsa, ne mutlu bana. Hem takımın hem de benim büyük morale ihtiyacımız vardı, onu da burada bulduk" diye konuştu. 
     

</TEXT>
</DOC>
