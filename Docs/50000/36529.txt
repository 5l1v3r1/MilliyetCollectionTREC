<DOC>
<DOCNO> 36529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/yasam/yas02.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Suç makinesi gibi çete 
</HEADLINE>
<TEXT>

Hırsızlık, şantaj, cinayet, fuhuş, ne ararsan var 
     ELVAN EZBER İstanbul 

     Isparta’da şantaj yaparak para sızdırmaya çalıştıkları bir kişiyi öldüren ikisi kadın dört kişi, İstanbul’da yakalandı. Asayiş Şube Müdürlüğü Oto Hırsızlık Büro Amirliği ekipleri, Pendik’te park edilen bir otomobili takibe aldı. Üç gün sonra aracı almaya gelen Ali Aslan Emanet gözaltına alındı. Emanet’in ifadeleri doğrultusunda, otomobilin sahibi olduğu belirtilen Mustafa Şener ve imam nikahlı eşi Gülhan Bingöl ile arkadaşı Erdem Duran da yakalandı. Şener’in bir cinayetten söz etmesi üzerine polis, geçen hafta öldürülen Ünal Mızrak cinayetini çözdü. 
     
Para sızdırmak için...      Zanlıların, Isparta Devlet Hastanesi’nde sayman olarak çalışırken yolsuzluk gerekçesiyle görevinden uzaklaştırılan Ünal Mızrak’tan para sızdırmak amacıyla bir plan hazırladıkları anlaşıldı. Şener’in planına göre, Mızrak ile irtibata geçen Gülhan Bingöl ve üvey kardeşi Kezban Dağlı, onu Isparta’da bir eve götürerek, birlikte oldular. Bu sırada eve gelen Mustafa Şener ile Erdem Duran, görüntülerini videoya kaydettiklerini öne sürerek Ünal Mızrak’tan şantajla para istediler. Mızrak’ın kabul etmemesi üzerine Şener ile Duran tarafından bıçaklanarak öldürüldüğü, cesedinin Eğridir Gölü’ne atıldığı belirlendi. 
     Cinayetin ardından Şener ile Bingöl ve Duran’ın, Mızrak’ın otomobilini alarak İstanbul’a kaçtığı anlaşıldı. Isparta’da olaya karışan Kezban Dağlı da yakalandı. 
     



 YAŞAM 

























</TEXT>
</DOC>
