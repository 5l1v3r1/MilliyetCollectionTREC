<DOC>
<DOCNO> 11003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sondun22.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yugoslav Bankası'nda yarım ton devlet eroini ortaya çıktı 
</HEADLINE>
<TEXT>

     Sırbistan gizli servisinin, gerektiğinde kullanılarak paraya dönüştürülmek üzere yarım ton eroin depoladığı iddiası kaygı uyandırdı. 
     Interpol'ün Sırp yetkilisi Marko Nikoviç'in Bliç gazetesine yaptığı açıklamaya göre, geçen hafta Belgrad'daki Komersiyalna Bankası'nda yarım tondan fazla eroinin gizli servis yetkililerince muhafaza edildiğinin açıklanmasından sonra, Sırbistan'dan Batı Avrupa ülkeleri ve ABD'ye olası sevkıyat bakımından birçok ülke alarma geçti. 
     Belgrad Emniyet Müdürlüğü Ağır Suçlar Dairesi'nin eski başkanı Nikoviç'in verdiği bilgiye göre, ''Sırbistan'da 10 kilo eroini bile iç piyasaya sürmek olanaksız.'' 
     Sırbistan İçişleri Bakanı Duşan Mihayloviç, geçen Cuma günü yaptığı açıklamada, Ekim ayında iktidardan uzaklaşan eski Yugoslavya Devlet Başkanı Slobodan Miloşeviç döneminde büyük miktarda eroinin devlet depolarında saklandığını ileri sürmüştü. 
     Voyislav Koştunitsa'nın 24 Eylül genel seçimleriyle Devlet Başkanı olmasından sonra, Sırbistan polis teşkilatı kadrolarının yüzde 98'inde değişiklik olmadığına dikkat çekiliyor. 
     Nikoviç, Belgrad'da eroin depolandığı iddiası karşısında, Yugoslavya'nın Interpol ve diğer uluslararası güvenlik örgütlerine yeniden üye olmasının gecikeceğini belirtti. 




</TEXT>
</DOC>
