<DOC>
<DOCNO> 45266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/soneko18.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Holding "Devirin yaşanan krizle irtibatı yok" 
</HEADLINE>
<TEXT>

     Sabancı Holding, Toyotasa üretim tesislerindeki hisselerin Toyota Motor Corporation'a devrinin, yaşanan krizle irtibatlı olmayıp, Sabancı stratejileri ve ülke çıkarları gözönünde tutularak alınan ve uygulanan bir karar olduğunu bildirdi. 
     Sabancı Holding'den yapılan açıklamada, Sabancı Holding, Toyota Motor Corporation ve Mitsui ortaklığıyla kurulan Toyotasa Toyota Sabancı Otomotiv Sanayi ve Ticaret A.Ş.'nin 1994 yılında Adapazarı tesislerinde üretime başlayarak, üstün kaliteli otomobilleri modern Toyotasa Plaza'larda Türk tüketicisinin hizmetine sunmaya başladığı vurgulandı. 
     O tarihte sektör projeksiyonlarına göre 2000'li yıllarda otomobil satışlarının 800 bin adete ulaşacağı öngörüldüğünden tesis kapasitesinin yıllık 100 bin adet olarak kurulduğu belirtilen açıklamada, şöyle denildi 
     ''Gerek dünya otomotiv sektöründeki hızlanan globalleşme neticesinde üretimin konsolidasyonu, gerekse Türkiye otomobil pazarının öngörüldüğü şekilde gelişememesi, Türk otomotiv sektörünü ve Toyotasa'yı olumsuz etkilemiştir.'' Mevcut yıllık 700 bin adet otomobil üretim kapasitesine sahip olan Türkiye'de bu yıl 120 bin adet otomobil satılacağı ve bunun da yaklaşık yüzde 50'sinin ithal otomobil olduğu gözönünde tutulursa Adapazarı üretim tesislerinin Toyota Motor Corporation'ın global zinciri içinde bir üretim ve ihracat üssü haline getirilmesi, model başına üretimin yükseltilmesi, yerlileştirme oranının artırılarak maliyetlerin azaltılması gerekliliğinin ortaya çıktığı kaydedilen açıklamada, şu görüşler dile getirildi 
     ''Öte yandan, faaliyet alanlarında dünya ve Türkiye gelişmelerini çok yakından izleyen Sabancı Holding, bazı iş kollarından çıkıp katma değeri ve Sabancı katkısının yüksek olduğu yeni iş alanlarına girme konusunu sürekli olarak gündeminde tutan bir davranış ve strateji içindedir. 
     Bu görüş ve stratejiden hareketle Sabancı Holding Toyotasa üretim tesislerindeki hisselerinin Toyota Motor Corporation'a devretmiştir. 
     Bu devir, yaşanan krizle irtibatlı olmayıp, Sabancı stratejileri ve ülke çıkarları gözönünde tutularak alınmış ve uygulanmış bir karardır.'' 
     
     100 bin otomobil ihraç edilecek 
     Açıklamada, Toyota Adapazarı tesislerinin bir taraftan Toyota Motor Corporation'ın en ileri ve en modern teknolojisini kullanarak ve ilave model yatırımlarıyla Türk tüketicisine üstün kaliteli ve ekonomik ürünler sunmaya devam ederken, diğer tarafından Avrupa'ya yılda 100 bin adet otomobil ihraç edeceği, geliştireceği yan sanayi ile birlikte Türk ekonomisine istihdam, döviz girdisi gibi ciddi katkılarda bulunacağı vurgulandı. 
     Toyota Motor'un gerek Adapazarı, gerekse dünyadaki diğer tesislerinde üreteceği tüm model ve ürünlerin satış, servis ve yedek parça dağıtım ve pazarlamasının yurtsathında 60'a ulaşan Toyotasa Plaza'larında Sabancı Holding'in yüzde 65 hisseye sahip olduğu Toyotasa Toyota Sabancı Pazarlama ve Satış A.Ş. tarafından artan bir şevkle yapılmaya devam edeceği kaydedilen açıklamada, yeni düzenlemenin ülkeye, Toyota Motor Corporation'a ve Sabancı Topluluğu'na hayırlı ve uğurlu olacağı inancı dile getirildi. 
     






</TEXT>
</DOC>
