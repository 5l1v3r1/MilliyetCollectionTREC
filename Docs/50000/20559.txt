<DOC>
<DOCNO> 20559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sonspo18.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre Belözoğlu "Şampiyonu averajın belirlemeyeceğine inanıyorum" 
</HEADLINE>
<TEXT>

     Galatasaray'ın başarılı futbolcusu Emre Belözoğlu, ligde şampiyonluk mücadelesinin sürdüğünü belirterek, ''Fenerbahçe ile Galatasaray arasında averaj farkı var. Fenerbahçe'nin puan kaybetmesini beklemekten başka yapabileceğimiz bir şey yok. Ama şampiyonu averajın belirlemeyeceğine inanıyorum'' dedi. 
     Emre, katıldığı Petit Danone Kupası Futbol Turnuvası'nın tanıtım toplantısı sonrasında, konuyla ilgili soruları yanıtlarken, ligde kalan 3 maçlarını da kazanmaları gerektiğini, bu hafta sonunda sahalarında oynayacakları Ankaragücü maçında avantaj sağlayacak bir sonuç elde etmek istediklerini söyledi. 
     Fenerbahçe'ye yenilmelerinin rakiplerine avantaj sağladığını ifade eden Emre, şöyle konuştu 
     ''Eğer Fenerbahçe maçını biz kazansaydık, şampiyonluk yolunda ipleri tamamen koparmış olurduk. Fenerbahçe'nin kesin olan bir avantajı var, o da moralleri. Kalan maçlarına iyi bir moralle çıkacaklar. Biz de Fenerbahçe maçında kaybettiğimiz morali, Ankaragücü maçında yeniden kazanıp, önümüzdeki maçlara bakacağız.'' Emre, transferle ilgili sorulara ise yanıt vermekten kaçındı. Transfer konusunda sezon sonunda konuşacağını vurgulayan Emre, ''Şu an Galatasaray'ın sözleşmeli futbolcusuyum ve Galatasaray'ın çok önemli hedefleri var. Bunların başında şampiyonluk geliyor. Bu hedefe kitlenmiş futbolculardan biriyim. O nedenle transfer konusundaki sorulara cevap vermeyeceğim'' diye konuştu. , 







</TEXT>
</DOC>
