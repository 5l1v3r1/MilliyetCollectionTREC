<DOC>
<DOCNO> 12135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sontur19.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu Ulusal Program'ın onaylanmasından memnun 
</HEADLINE>
<TEXT>

     AB Komisyonu sözcülerinden Jean Christophe Flori, Ulusal Program'ın Türk hükümeti tarafından onaylanmasını memnuniyetle karşıladıklarını söyledi. 
     Belgenin henüz ellerine ulaşmadığını, gelecek hafta başında, Dışişleri Bakanı İsmail Cem tarafından resmen Komisyon'a iletilmesinin beklendiğini belirten Flori, Komisyon'un Ulusal Program'ı ''mukayeseli'' olarak inceleyeceğini, AB tarafından sunulan Katılım Ortaklığı Belgesi'nin KOB içeriğiyle karşılaştırılacağını ve ancak bundan sonra ayrıntılı açıklama yapılabileceğini anlattı. Sözcü, bunun zaman alabileceğini de kaydetti. 
     Flori, Ulusal Program çerçevesinde Türk kamuoyunda ve siyasi çevrelerinde gündeme gelen AB ile ilişkiler ve reformlar konulu tartışma ve değerlendirmelerin de olumlu karşılandığını söyledi. Öte yandan, Türkiye'nin AB nezdindeki Daimi Temsilcisi Büyükelçi Nihat Akyol'un, bu akşam, Ulusal Program'ın metnini AB Komisyonu'na iletmesi bekleniyor. 




</TEXT>
</DOC>
