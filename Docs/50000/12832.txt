<DOC>
<DOCNO> 12832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/spor/ybay.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat ve milli maç 
</HEADLINE>
<TEXT>

     TOGAY BAYATLI 

     İstanbul’un IOC’nin Değerlendirme Komisyonu ile 2008 Olimpiyat adaylığı için çalışmaları devam ediyor. 
     Tüm görüşmeleri yaşayan bir kişi olarak olumlu bir yolda olduğumuzu söyleyebilirim. Özellikle bizim arzu ettiğimiz gibi çok soru soruyorlar. Bu da İstanbul’un ciddi bir aday olduğunu ispatlıyor. İlk kez Olimpiyat Değerlendirme Kurulu’nda işin her yönünü tam anlamıyla kavrayan insanlar var. Yaptığımız çalışmaları taktirle karşıladılar. Komisyon, bugüne kadar organize edilen olimpiyatlarda açıklık olmadığı için anlaşmazlığa düşülen konularda şimdi yazılı taahhütname istiyor. Ve bu taahhütnameyi sorumlu kişilerden talep ediyor. Bence bu çok olumlu bir girişim. Dün de Belediye Başkanı ile birlikte gezdikleri metrodan müthiş mutlu oldular. Yağmurun bizi köstekleyeceğini bekliyorduk, ama yaklaşımları yine pozitif. Sunumlarda ise değişik ekiplerin karşılarına gelmesi onları mutlu ediyor. Çünkü bunun ciddi bir çalışma şekli olduğunda hem fikirler. Tabii Değerlendirme Komisyonu’nun raporu önemli. Ama 117 IOC üyesi, 13 Temmuz’da Moskova’da nasıl karar verecek, bunu bugünden bilmek zor. 
     Gelelim milli maça. Slovakya grubumuzda en tehlikeli rakibimiz. Kesinlikle bu müsabakayı kazanmamız gerekiyor. Bu nedenle bir yandan futbolcularımız bu maça kilitlenmeli, diğer yandan da tempolu ve baskılı oynayan rakipler karşısında dağılan Slovakya’yı bunaltmalıyız. Slovakya kontratakla gol arayacak. Savunmamızın da 90 dakika boyunca konsantrasyonlarını bozmadan rakibin süratli adamlarını kaçırmaması gerekir. Dileriz Slovakya ve ardından Makedonya’yı da yenerek, altı puan alırız. Bunu başarmamız halinde 2002 Dünya Kupası’na katılım konusunda önemli bir yol kat etmiş oluruz. Hele Slovakya’yı yenmemiz İsveçliler’i de potaya sokacak ve Stochkolm’deki maçta bu iki takım arasında beraberlik veya ev sahibinin galibiyeti bize büyük avantaj sağlayacaktır. İşte bu kritik cumartesi günü dileriz futbol meraklıları tıpkı kendi kulüp takımlarını destedikleri gibi Ali Sami Yen’i doldursunlar. Tek yürek, tek ses halinde Milli Takımımız’a destek versinler. Evet, bir tarafta Milli Takımımız’dan başarı bekliyoruz, diğer yanda da olimpiyat teftişinin düzgün geçmesini diliyoruz. Bu kadar ekonomik sıkıntı ve bunalımdan sonra böyle mutluluklara da hakkımız olduğuna inanıyorum. 
     


 SPOR 






















</TEXT>
</DOC>
