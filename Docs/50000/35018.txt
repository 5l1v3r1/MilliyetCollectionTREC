<DOC>
<DOCNO> 35018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/spor/spo01.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
EKONOMİST DAUM 
</HEADLINE>
<TEXT>

Beşiktaş Teknik Direktörü, ekonomik krizin giderilmesi için güven tazelenmesi gerektiğini söyledi, "Fiyatlar oldukça artmış. Ama restoranlar dolu. Bu nasıl iş anlayamıyorum" dedi. 
     KARTAL YİĞİT 

     Transferi dondurdu 
     SİYAH - Beyazlı takımın Alman patronu, ekonomik kriz nedeniyle transferi dondurduklarını açıkladı. Tüm kulüplerin kötü gidişten etkilendiğini kaydeden Daum, "Türkiye’de çok şey değişmiş. Fiyatlar oldukça artmış. Kriz var, ev bile bulamıyorum. Ama buna karşın bütün restoranlar dolu. Bu nasıl iş anlayamıyorum. Yeniden güven tazelenmesi gerek" dedi. 
     
     Beş yıllık sözleşme 
     TÜRKİYE’ye yeniden döndüğü için mutlu olduğunu söyleyen Alman hoca, gerektiği taktirde beş yıllık sözleşme imzalayacağını belirtti. Daum, "Beşiktaş geçmişe oranla büyük bir değişim içinde. Daha modern bir kulüp oldu. Kulüp binasında bilgisayarlar, dil bilenler oldukça fazla. Ümraniye Tesisleri’ni gezdim ve bir an önce oraya taşınmak isterim" diye konuştu. 
     
     Taraftara garanti 
     ALMAN teknik adam laf olsun diye transfer yapılmasına da karşı çıktı, "Şu anki düşüncem geçen sene yaşanan parasal sorunların tekrar yaşanmaması. Elimdeki futbolculara güveniyorum. Zaten çok büyük bir oyuncu alamayız" yorumunu yaptı. Daum, "Hiç bir zaman heyecanımı kaybetmedim. Sakin davranışlarımın arkasında yaşadıklarım var. Ancak eski Daum yavaş yavaş geliyor" dedi. 
     
     Para seferi 
     FUTBOLCULARIN alacakları için arayışlara giren Başkan Serdar Bilgili dün sabah Genel Sekreter Hüsnü Güreli ile Ankara’ya gitti. Bilgili’nin, Ankara’da vadesi gelen banka kredi borçları için görüşmeler yaptığı bildirildi. 
     
     İlk ödemeler 
     YÖNETİM, Trabzonspor maçı öncesi ilk etapta 300 bin dolar para dağıtacak. Ayrıca İlhan Mansız ve Tümer’in de bulunduğu bir gruba 15 milyar lira para dağıtıldı. 
     
     Daum sağlam 
     ALMAN hoca, yardımcıları Roland Koch, İmmel, Erdinç Erol ve Murat Kuş’la beraber dün sabah sağlık kontrolünden geçti. Daum’un herhangi bir sağlık probleminin olmadığı belirtildi. 
     
     Shorunmu döndü 
     NİJERYALI kaleci, milli takımının kampından dün öğleden sonra döndü ve akşam idmanına çıktı. Yol yorgunu olan Shorunmu tek başına çalıştı. Bu arada Boluspor’un kalecisi Serkan denendi. 
     
     Ali’ye hoca 
     CENOVA ile yaptığı anlaşmayı bozan Ali Eren, Menajer Sinan Engin’in talimatıyla antrenör Ömer Gülen yönetiminde çalışacak. Tecrübeli oyuncu dün malzemecilerin sabah tesislerde olmaması nedeniyle çalışamadı. 
     
     



 SPOR 

























</TEXT>
</DOC>
