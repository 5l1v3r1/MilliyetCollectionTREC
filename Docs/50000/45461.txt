<DOC>
<DOCNO> 45461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sontur09.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirzabeyoğlu'nun idam cezasının onanması istendi 
</HEADLINE>
<TEXT>

     Yargıtay Cumhuriyet Başsavcılığı, ''Salih Mirzabeyoğlu'' olarak tanınan yasadışı İBDA C örgütü elebaşı Salih İzzet Erdiş'e, ''Anayasal düzeni silah zoruyla değiştirmeye kalkışmak'' suçundan verilen idam cezasının onanmasını istedi. 
     Yargıtay Cumhuriyet Başsavcılığı, İstanbul 6 No'lu DGM'nin Erdiş, Sadettin Ustaosmanoğlu, Mehmet Fazıl Aslantürk ve Hüsnü Göktaş hakkında verdiği kararın temyiz istemine ilişkin tebliğnamesini tamamladı. 
     Tebliğnamede, sanık Göktaş hakkında 4616 sayılı Şartla Salıverilmeye, Dava ve Cezaların Ertelenmesini İlişkin yasa uyarınca verilen erteleme kararının temyize tabi olmadığı belirtildi. 
     Tebliğnamede, diğer sanıklar Erdiş, Ustaosmanoğlu ve Aslantürk hakkında verilen kararların ise onanması istendi. Tebliğnamenin temyiz incelemesini yapacak olan Yargıtay 9. Ceza Dairesi'nin bağlayıcılığı bulunmuyor. 
     Tebliğname ile birlikte dava dosyası Yargıtay 9. Ceza Dairesi'ne gönderildi. Daire, önümüzdeki günlerde duruşma günü belirleyecek. 
     Temyiz duruşmasının ardından kararını açıklayacak. 
     İstanbul 6 No'lu DGM, tutuklu sanık Salih İzzet Erdiş'i, Türk Ceza Kanunu'nun TCK 146 1. maddesi uyarınca ''Anayasal düzeni silah zoruyla değiştirmeye kalkışmak'' suçundan idam cezasına çarptırmıştı. 
     Mahkeme, yasadışı örgütün kurucusu ve ''Salih Mirzabeyoğlu'' adıyla tanınan Erdiş'in, örgütün faaliyetlerinden dolayı sorumluluğunun göz önünde bulundurarak, sanık hakkında indirimi öngören TCK'nın 59. 
     maddesini uygulamamıştı. 
     Mahkeme, diğer tutuklu sanıklar Sadettin Ustaosmanoğlu ile Mehmet Fazıl Aslantürk'ün de, TCK'nın 168 2. ve 3713 sayılı Terörle Mücadele Kanunu'nun 5. maddeleri uyarınca ''Yasadışı örgüt üyesi olmak'' suçundan 18'er yıl ağır hapis cezasına çarptırmış ve her iki sanığı da ömür boyu kamu hizmetlerinden men etmişti. 
     İstanbul 6 No'lu DGM, tutuksuz yargılanan sanık Hüsnü Göktaş hakkında ise, TCK'nın 169. maddesi uyarınca ''Yasadışı örgüte yardım ve yataklık etmek'' suçundan açılan davanın ise 4616 sayılı Şartla Salıverilmeye, Dava ve Cezaların Ertelenmesine Dair Kanun gereğince ertelenmesine karar vermişti. 
     






</TEXT>
</DOC>
