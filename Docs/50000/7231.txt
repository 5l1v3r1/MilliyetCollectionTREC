<DOC>
<DOCNO> 7231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/soneko20.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den Merkez Bankası'nı ziyaret 
</HEADLINE>
<TEXT>

     Türkiye Masası şefi Carlo Cottarelli başkanlığındaki IMF heyeti, bugünkü çalışmaları kapsamında Merkez Bankası'nı ziyaret ederek yetkililerle görüştü. 
     Edinilen bilgiye göre IMF Heyetinin, Merkez Bankası yetkilileri ile yaptığı toplantıda, Net İç Varlıklar NİV ve net uluslararası rezervler kalemi konuları üzerinde duruldu. 
     NİV hedef büyüklükleri, bugün için ulaşılan seviye dikkate alınarak, Ocak ayını izleyen dönem için aşağıya doğru revize edilmişti. NİV büyüklüğünde değişen hedef rakamlarına uygun olarak, net uluslararası rezerv taban rakamları da artırılarak aynı dönem için yeniden belirlenmişti. Merkez Bankası yetkilileri, NİV büyüklüğünde saptanan yeni tavan rakamlarını referans alınarak likidite politikasının yönlendirileceğini, bu doğrultuda para tabanı büyüklüğünün yakından izlenmeye devam edileceğini, ayrıca sermaye girişinin olası enflasyonist etkilerinin aktif bir NİV politikası ile engelleneceğini anlattılar. 
     Öte yandan, dün Hazine'de yapılan toplantıda, IMF ile imzalanan stand-by düzenlemesi çerçevesinde performans kriterleri içine alınan 8 KİT'in durumu değerlendirildi. 
     IMF heyeti, yaptığı incelemeler sonucunda, bu KİT'lerin, belirlenen performansı tutturduğunu belirtti. 
     Performans kriteri içinde yer alan sekiz KİT, Toprak Mahsulleri Ofisi, Tekel, Türk Şeker Fabrikaları A.Ş, Devlet Demiryolları, Türkiye Taş Kömürü TTK , Türkiye Elektrik Üretim ve İletim A.Ş. TEAŞ , Türkiye Elektrik Dağıtım A.Ş TEDAŞ ve Boru Hatları ile Petrol Taşıma A.Ş BOTAŞ olarak sıralanıyor. Yarın, kendi arasında toplanarak değerlendirme çalışması yapacak olan IMF heyetinin, cumartesi günü Türkiye'den ayrılması bekleniyor. Ek Niyet mektubunun, IMF Yönetim Kurulu'na gönderilerek onaylanması durumunda, IMF, Ek Rezerv Kolaylığı SRF olarak vermeyi taahhüt ettiği kredinin, 1.1 milyar dolarlık dilimini de serbest bırakacak. IMF Heyetinin ziyaretleri, Mart ayından sonra üçer aylık dönemler itibarıyla gerçekleşecek. 



</TEXT>
</DOC>
