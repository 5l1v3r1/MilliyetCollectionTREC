<DOC>
<DOCNO> 11382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sontur15.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı geri adım attı, istifadan vazgeçtiğini açıkladı 
</HEADLINE>
<TEXT>

     Adalet Bakanı Hikmet Sami Türk, şu anda görevinin başında olduğunu belirterek, ''Ülkemin ihtiyaç duyduğu reformlar gerçekleştirildiği takdirde, benim bakanlık görevini sürdürmemin bir yararı ve anlamı vardır'' dedi. 
     Türk, TBMM'de Adalet Komisyonu'nda Medeni Kanun Tasarısı görüşmeleri sırasında yaşanan krizle ilgili olarak, Başbakan Bülent Ecevit'e bilgi verdi. 
     Başbakanlık binasından ayrılışında gazetecilerin konuyla ilgili sorularını yanıtlayan Türk, ''yaşanan kriz sonrasında 'komisyon görüşmelerini yeni bir Adalet Bakanı izler' demişsiniz. Bu istifa edeceğiniz anlamına mı geliyor'' sorusuna, şu yanıtı verdi 
     ''Orada tutanaklara geçecek şekilde Türk Medeni Kanun Tasarısı'nın bundan sonraki görüşmelerine katılmayacağımı söyledim. Bundan kastım, tasarıda öngörülen sistemin kabul edilmemesi halinde katılmayacağım anlamındadır. Ama söylediğim gibi daima yasama süreci içinde yeni değerlendirmeler yapılabilir. Bunu hep birlikte göreceğiz.'' Türk, Başbakan Ecevit ile görüşmesinde istifa konusunun gündeme gelip gelmediğinin sorulması üzerine de, bunun basın mensuplarının yaptığı bir değerlendirme olduğunu söyledi. 
     Türk, hükümet programında yargı ve hukuk reformu vaadinde bulunduklarını ifade ederek, şöyle konuştu 
     'Bunlar Türkiye'nin önemli sorunlarıdır. Türkiye, şu anda çok önemli ekonomik sorunları çözmeye çalışıyor. Ama yargı ve hukuk reformu da bunlar kadar önemlidir. Bunları birer birer gerçekleştirmek istiyoruz. Türk Medeni Kanun Tasarısı da hukuk reformunun bir parçasıdır. 1926 Medeni Kanunu ülkemizde hukuk devriminin simgesiydi. 
     Bugün de yine Türk Medeni Kanun Tasarısı'nı 21. yüzyıla uygun bir tasarı olarak görüyoruz. O nedenle hükümet tasarısının benimsenmesini istememiz doğaldır. Hükümet olarak yüce Meclis'in takdirine bu şekliyle tasarıyı sunduk. Bugün komisyonda farklı bir değerlendirme oldu. Ama komisyon 25 üyelidir. Bugün 16 milletvekili oy kullandı. Üyetam sayısı toplandığı zaman farklı bir değerlendirme olabilir.'' 
     Adalet Bakanı Türk, ''İstifanız söz konusu mu '' sorusuna da, ''Şu anda görevimin başındayım'' karşılığını verdi.''Sözünü ettiğiniz reformlar gerçekleşmediği takdirde istifanız söz konusu olabilir mi '' sorusu üzerine de Türk, şöyle konuştu 
     ''Her bakanlığın bir günlük işleri vardır, bir de yapmak istediği birtakım değişiklikler vardır. Ülkenin ihtiyacı olan reformlar var. Biz günlük işleri hiç aksatmaksızın yürütüyoruz, ama bunun yanında asıl görev olarak ülkemizin beklediği reformları yapmamız söz konusu. Eğer bunu yapamayacak olursak o zaman sadece günlük işleri yapmak için bakanlık koltuğunda oturuyor gibi bir durum ortaya çıkar. Benim bakanlık anlayışım, ülkemin ihtiyaç duyduğu reformları gerçekleştirebilmektir. Bu gerçekleştirildiği takdirde benim bakanlık görevimi sürdürmemin bir yararı ve anlamı vardır.'' Türk, bir başka soruyu yanıtlarken de Başbakan Ecevit'e bugün komisyon ile ilgili bilgi verdiğini söyledi. 




</TEXT>
</DOC>
