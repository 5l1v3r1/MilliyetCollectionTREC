<DOC>
<DOCNO> 24696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sonspo10.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan Daum'a destek... 
</HEADLINE>
<TEXT>

     Beşiktaş Kulübü Yönetim Kurulu yazılı bir açıklama yaparak, teknik direktör Christoph Daum hakkında son günlerde medyada yer alan haberleri kınadı. 
     Yönetim kurulu imzasıyla yapılan açıklamada, medyanın adeta ''yargısız infaz'' yaptığı iddia edilerek, ''Son günlerde teknik direktörümüz Christoph Daum aleyhine yeniden oluşturulmaya çalışılan olumsuz tavırların kınıyoruz'' denildi. 
     Bir savcılık iddianamesinden hareketle, dünyanın sayılı teknik direktörlerinden olan Christoph Daum'un suçlu ilan edildiği kaydedilen açıklamada, şu görüşlere yer verildi 
     ''İddianame aşamasındaki bir konudan hareketle, Christoph Daum'un haysiyeti ve mesleki prestijiyle oynamaya kimsenin hakkı yoktur. Yalnız ülkesinde değil, tüm dünyada sivrilmiş olan ve özellikle Türkiye'de geniş kitlelerce sevilen bir insanın böyle acımasız spekülasyonlara maruz kalmasını kabul etmek mümkün değildir. Sağduyu sahibi hiçbir insanın da bu saldırıları insan haklarıyla bağdaştırabileceğine inanmıyoruz. 
     Daum'un takımımıza geçmişte büyük hizmetleri olmuştur, bundan sonra da olacaktır. Kendisi geldiği ilk günden itibaren yalnızca Türkiye'yi ve Beşiktaş'ı düşünerek, tüm gücüyle çalışmaktadır ve camiamızın sevgisini kazanmıştır. Her ortamda Türkiye'yi savunan teknik direktörümüz Daum'a karşı geliştirilen ve yargısız infaza varan haksız tavırları şiddetle kınıyoruz. Dürüstlüğüne ve kişiliğine inancımız sonsuz olan Daum'un camia olarak her koşulda yanında olduk, bundan sonra da olacağız.'' 







</TEXT>
</DOC>
