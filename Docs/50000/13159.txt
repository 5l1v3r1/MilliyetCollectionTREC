<DOC>
<DOCNO> 13159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sonspo05.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş kondisyon depoladı 
</HEADLINE>
<TEXT>

     Beşiktaş, Galatasaray ile yapacağı maçın hazırlıklarını, bir günlük izinin ardından bugün gerçekleştirdiği idmanla sürdürdü. 
     Siyah-beyazlı futbolcular, bugünkü antrenman için Belgrad Ormanları'na giderek kros çalışması yaptı. Önce kondisyoner Roland Koch yönetiminde kas açma hareketleri yapan futbolcular, daha sonra koşu parkuruna geçerek depar çalışması yaptı. 
     Kros çalışmasına, sakatlıkları süren Erman ile kaleci Fevzi katılmazken, çalışma bitiminde teknik direktör Christoph Daum ve antrenör Roland Koch, futbolculara çay bahçesinde portakal suyu ısmarladı. 
     Bu arada siyah-beyazlılar Fulya Tesisleri'nden ayrılırken, kaleci Shorunmu'yu tesislerde unutuyordu. Beşiktaşlı futbolcuları taşıyan otobüs hareket ettikten sonra araçta olmadığı farkedilen Shorunmu için araç bekletilirken, Nijeryalı kaleci de tesislerden koşarak otobüse yetişti. Öte yandan kros çalışması sırasında Fazlı, sağ baldırından sakatlanırken, bu futbolcunun durumunun ciddi olmadığı bildirildi. Siyah-beyazlılar, çalışmalarını akşam Fulya Tesisleri'nde gerçekleştirecekleri antrenmanla sürdürecek. 




</TEXT>
</DOC>
