<DOC>
<DOCNO> 21209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo24.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Jardel bugün ameliyat masasına yatıyor 
</HEADLINE>
<TEXT>

     Ankaragücü'ne 2-1 yenilerek şampiyonluk yarışında yara alan Galatasaray'da futbolcular, bugünü dinlenerek geçirdi. 
     Alınan yenilgi sonrasında büyük moral bozukluğu yaşayan sarı-kırmızılılar, takipçileri Gaziantepspor ile hafta sonunda yapacakları maçın hazırlıklarına yarından itibaren başlayacak. 
     Galatasaray Kulüp Doktoru Prof. Dr. Burhan Uslu, dünkü karşılaşmadan sonra elinde şişme meydana gelen Hasan'ın filminin çekildiğini ve bu oyuncunun durumunun fazla önemli olmadığını açıkladı. 
     Uslu, Gaziantepspor maçında cezası nedeniyle oynayamayacak olan Popescu'nun da, Cafer ile girdiği ikili mücadelede de sağ tendonunda zedelenme meydana geldiğini ve bu futbolcunun tedavisine başlandığını ifade etti. 
     Bu arada, kulüp doktorlarından Serhan Kurtulmuş ile birlikte Portekiz'e giden Jardel'in, bu akşam hem kasığından, hem de omzundan ameliyat olacağı öğrenildi. Jardel'in ameliyatına, Kurtulmuş'un da gireceği ve Burhan Uslu'ya rapor vereceği bildirildi. 
     Öte yandan, Galatasaraylı bazı futbolcuların yarın, Bakırköy Kaymakamlığı, Bakırköy Belediye Başkanlığı ve İlçe Sağlık Grup Başkanlığı tarafından Bakırköy Özgürlük Meydanı'nda başlayacak olan Organ Bağışı Kampanyası'na katılacakları kaydedildi. 






</TEXT>
</DOC>
