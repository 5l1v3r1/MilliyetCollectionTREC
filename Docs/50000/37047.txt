<DOC>
<DOCNO> 37047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sondun11.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolombiya'da 3 İrlandalı tutuklandı 
</HEADLINE>
<TEXT>

     Kolombiya'da 3 kişi, İrlanda Cumhuriyet Ordusu IRA üyesi oldukları ve aşırı solcu gerillalara bomba eğitimi verdikleri gerekçesiyle tutuklandı. 
     Kolombiya Kara Kuvvetleri Komutanı General Jorge Mora, 3 zanlının Cumartesi günü başkent Bogota'nın Eldorado havaalanında, ülkenin güneyinde marksist Kolombiya Devrimci Silahlı Kuvvetleri FARC kontrolündeki bölgeden gelişlerinde tutuklandığını belirtti. Şüphelilerin bölgede 5 hafta geçirdiklerinin belirlendiğini söyleyen General Mora, 1'i İrlanda, 2'si İngiliz 3 sahte pasaport taşıyan İrlandalıların, tam Kolombiya'yı terk etmek üzereyken yakalandıklarını kaydetti. 
     General Mora, ''Elde ettiğimiz istihbarata göre, FARC teröristlerini, patlayıcı kullanma, otomobile bomba yerleştirme ve IRA'nın deneyimi bulunan diğer özel silahları üretme konusunda eğittiler'' dedi. Kuzey İrlanda'daki bir polis yetkilisi de ''3 zanlının tutuklanmasının, Kuzey İrlanda barış süreci için ciddi sonuçlara neden olabileceğini'' kaydetti. İngiliz yayın kuruluşu BBC ise tutuklanan 3 kişinin IRA veya IRA'ya muhalif Gerçek IRA ile bağlantıları olup olmadığının kesin olmadığını duyurdu. İngiliz medyasından çıkan haberlerde, tutuklananlardan 2'sinin Kuzey İrlanda'da oturan Martin McCauley ve James Monaghan oldukları, daha önce paramiliter eylemlerden hüküm giydikleri belirtildi. 






</TEXT>
</DOC>
