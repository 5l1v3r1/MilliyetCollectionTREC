<DOC>
<DOCNO> 19645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/siyaset/siy04.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Durmuş teşhisi koydu 
</HEADLINE>
<TEXT>

Basın, vekillerin ruh sağlığını bozuyor 
     Sağlık Bakanı Osman Durmuş, TBMM kulislerinin basın mensuplarına kapatılmasıyla ilgili, "Basın, parlamenterlerin ruh sağlığını bozuyor. En çok mağdur olan da benim" dedi. Haymana Devlet Hastanesi’nin açılış törenine katılan Durmuş, gazetecilerin, TBMM kulislerinin basına kapatılmasını nasıl değerlendirdiğini sorması üzerine, "Bundan en çok mağdur olan benim" yanıtını verdi. Durmuş şöyle konuştu 
     "İnsanların esprili, zaaflı anları vardır. Burada espri olarak konuşulanların haber niteliğinde kamuoyuna yansıtılması parlamentoyu hafife alacak sonuçlara götürür. Maalesef arkadaşlar zaman zaman buna dikkat etmiyor. O nedenle de parlamenterlerin ciddi rahatsızlıkları var. Basının haber alma özgürlüğüne sınırlama getirilmesi düşünülemez. Bant kaydı olduğu halde söylenenler tamamen değişebiliyor. Biraz basın meslek etiğine özen gösterilmesi halinde basına düşmanlık gibi çoğu şeyler ortadan kalkacaktır. Her iki taraf uzlaşma yolu bulmalıdır." 
     
Haymana’ya 'Liposuction’lı hastane      Sağlık Bakanı Osman Durmuş, Haymana Devlet Hastanesi’nin açılışı törenine katıldı. Yetkililerle birlikte hastaneyi gezen Durmuş, maliyetin yüzde 80’inin Sağlık Bakanlığı kaynaklarından, yüzde 20’sinin de Dünya Bankası’ndan alınan krediyle karşılandığını anlattı. Durmuş, "Bu hastanemizde liposuction, yani fazla yağları çekme cihazı bile var. Bu gerekli miydi, tartışılır. Tabii bu cihazlar burada olmalı, ama bunu kullanan hekim Haymana’da yoksa, Haymanalı da yiyecek ekmeği bulamıyorsa, bu yatırım Haymana için gerekli mi İşte yıllardır Türkiye’nin kaynakları böyle çar çur edildi" dedi. 
     



 SİYASET 














</TEXT>
</DOC>
