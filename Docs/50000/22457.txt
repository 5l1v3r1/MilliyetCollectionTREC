<DOC>
<DOCNO> 22457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/dunya/dun01.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, İsrail’e dur’ dedi 
</HEADLINE>
<TEXT>

     YASEMİN ÇONGAR Washington 

     Ortadoğu barışı konusunda başından beri mesafeli bir tavır izleyen ve İsrail - Filistin ilişkilerine müdahale etmeyeceğini bildiren Bush yönetimi, bölgede şiddetin tırmanması üzerine sessizliğini bozdu ve İsrail’e sert bir uyarı gönderdi. Bu uyarı, İsrail’in 1967 Savaşı’ndan bu yana ilk kez geçen cuma günü, Batı Şeria’ya savaş uçaklarıyla saldırması üzerine gerçekleşti. 
     ABD Başkan Yardımcısı Dick Cheney, NBC televizyonunda, "İsrail, Filistin hedeflerini, Amerikan yapımı F - 16 uçaklarıyla bombalamayı durdurmalı mı" şeklindeki soruyu, "Bence durmalılar. İki taraf da durmalı ve nereye gittiklerini düşünmeli, bu yolun sonunun felaket olduğunu anlamalı" diye yanıtladı. 
     
F-16’lar fazla oldu      Cheney, İsrail’in F - 16 jetlerini kullanmayı sürdürmesi halinde ABD’nin ne yapacağı konusundaki bir başka soruya ise, "Durum çok nazik, söylediğimin ötesine geçmeme gerek yok" diye "kaçamak" yanıt verdi. 
     Birleşmiş Milletler Genel Sekreteri Kofi Annan da, İsrail’in F - 16 jetleriyle Filistin hedeflerini vurmasını, "aşırı ve yanlış yönlendirilmiş bir tepki" diye niteledi. 
     İsrail’in F - 16 saldırısı, geçen hafta bir Filistinli intihar eylemcisinin, Netanya kentinde beş İsrailli’nin ölümüne misilleme olarak düzenlenmişti. 
     
     



 DÜNYA 










</TEXT>
</DOC>
