<DOC>
<DOCNO> 24363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sontur27.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalova "Yanlış anlaşıldım..." 
</HEADLINE>
<TEXT>

     Devlet Bakanlığı görevinden istifa eden Yüksel Yalova, yaptığı yazılı açıklamada, ''Devlet terbiyem, sorumluluk anlayışım gereği ve Türkiye Cumhuriyeti Devleti'ne hizmetin makamla, konumla sınırlı olmayan kutsal bir iş olduğuna inancım ile 57. Hükümetteki görevimden görülen lüzum üzerine istifa ettim'' dedi. 
     Yalova, istifasına ilişkin olarak, ''Kamuoyuna'' başlıklı yazılı bir açıklama yaptı. 
     Türkiye Ziraat Odaları Birliği'ne bugünkü ziyareti sırasında IMF'ye verilen Niyet Mektubu çerçevesinde Tütün Yasası'nın neden süresinde çıkarılmadığına ilişkin sorulara verdiği yanıtın, 57. Hükümetin yeni ekonomik programına bir eleştiri ve tepki olarak değerlendirildiğini belirten Yalova, şunları kaydetti 
     ''Tütün üreticisini ve tütünden geçimini sağlayan milyonlarca vatandaşımızı ilgilendiren Tütün Yasası'nın, diğer tüm yasalarda olması gerektiği gibi toplumsal mutabakatı ve meşruiyeti içermesi gerekir. 
     Konuya ilişkin duyarlılığım yanlış anlaşılmış ve anlatılmıştır. Bu nedenle, devlet terbiyem, sorumluluk anlayışım gereği ve Türkiye Cumhuriyeti Devleti'ne hizmetin makamla, konumla sınırlı olmayan kutsal bir iş olduğuna inancım ile 57. Hükümetteki Devlet Bakanlığı görevimden, görülen lüzum üzerine istifa ettim. Tüm çalışma arkadaşlarıma ve çalışmalarımı destekleyen herkese teşekkür ederim'' 







</TEXT>
</DOC>
