<DOC>
<DOCNO> 17600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/spor/spo04.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş ikili 
</HEADLINE>
<TEXT>

     TRABZONSPOR'un iki yıldızı Hami ve Oktay, özellikle ligin ikinci devresinde attıkları gollerle takımlarını sırtlıyor. Hami, bu sezon 16, Oktay ise 12 gole imza attı. Toplam 28 gol kaydeden ikili, Trabzonspor'un 62 golünün yüzde 47'sine imza attılar. Toplam 101 gol atan Oktay, "Sezon başından bu yana Hami abi ile oynasaydık, ikimiz en az 50 gol atmıştık" diye konuştu. 
     BORDO - MAVİLİ ekip, şampiyonluk yarışına erken havlu atmasına rağmen, gol bakımından parlak bir sezon geçiriyor. Trabzonspor, 29. hafta sonunda attıkları 62 golle son beş sezonun en başarılı performansına ulaştı. Trabzon, son beş sezonda 29. haftalar sonunda, 1996 - 97'de 58 gol, 1997 - 98'de 56 gol, 1998 - 99'da 42 gol, 1999 - 2000'de de 40 gol kaydetmişti. 
     
     Abartmayın 
     TRABZONSPOR Teknik Direktörü Sadi Tekelioğlu, farklı Adanaspor galibiyetinin abartılmamasını istedi. Tekelioğlu, "Biz sıcaktan çok, rakip takımın genç oyuncularından çekiniyorduk. Ama onlar da direnemediler. Mücadele etmediler. 7 - 1'lik skoru asla tarihi galibiyet olarak değerlendirmiyorum. Bu abartılmasın" dedi. 
     


 SPOR 



























</TEXT>
</DOC>
