<DOC>
<DOCNO> 1734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sontur19.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ilıcak'tan Enerji Bakanı'na ağır suçlama 
</HEADLINE>
<TEXT>

     FP İstanbul Milletvekili Nazlı Ilıcak, Enerji ve Tabi Kaynaklar Bakanı Cumhur Ersümer’in baskı yaparak TEDAŞ Yönetim Kurulu’nun enerji santrallerinin devir sözleşmesine ilişkin kararında değişiklik yaptırdığını ileri sürdü. 
     FP İstanbul Milletvekili Nazlı Ilıcak, partisinin Genel Başkan Yardımcısı Veysel Candan ile birlikte Parlamento’da düzenlediği basın toplantısında, "Beyaz Enerji Operasyonu"nun rayından çıkartılarak "Asker-sivil çatışmasına" dönüştürülmeye çalışıldığını iddia etti Ilıcak, şöyle konuştu 
     "Evet, asker siyasete de karışamaz, ekonomiye de müdahale edemez. Biz zaten bunu bildiğimiz, buna inandığımız için 7 Kasım 2000 tarihinde Maliye Bakanı Sümer Oral’a Ekonomik ve Mali İzleme Merkezi EMİM ile ilgili bir soru yönelttik. Bu soru önergesinde Genelkurmay bünyesinde kurulan EMİM konusunda sorular sorduk. Dedik ki Aydınlık gazetesinde çıkan haber doğru mu Genelkurmay bünyesinde kurulan bu kuruluş ticari bankaları takibe alarak 10 bin dolardan daha yüksek mevduatları bilgisayara geçirerek bir izleme mi yapıyor Maalesef Maliye Bakanımızdan bir cevap alamadık. 
     İsmi belirtilmeyen askerlerin zaman zaman siyasete müdahalesine şahit olduk. EMİM olayında olduğu gibi ekonomiye müdahalesine şahit olduk. Demek ki mevcut hükümet, asker siyasete müdahale edince sesini çıkartmıyor, ekonomiye müdahale edince sesini çıkartmıyor, ama yolsuzluklara müdahale edince kıyameti kopartıyor." 
     Ilıcak, Enerji ve Tabii Kaynaklar Bakanı Cumhur Ersümer’in, soruşturmanın üzerini örttükleri için zaman aşımına bir hafta kala bazı bürokratları görevden aldığını açıkladığını hatırlatarak, şöyle devam etti 
     "Oysa Aralık 1999’da Enerji ve Tabii Kaynaklar Bakanlığı Teftiş Kurulu Başkanı Tuğrul Turhan, TEAŞ Genel Müdürlüğü’nda bazı yolsuzlukların altını çiözererk Genel Müdür Muzaffer Selvi’nin, Birsel Sönmez’in, Oktay Şatıroğlu’nun, Timuçun Tümer’in, Zeki Köseoğlu’nun görevlerinden alınmalarını ve bunların kuruma 3.5 trilyon lira zarar verdiklerini işaretle bunlar hakkında takibata geçilmesini talep ediyor. Bakan Ersümer bu rapor karşılığında bu kişileri görevden almıyor. Sadece kendilerine diyor ki, Siz kendiniz hakkında mahkemeye hukuk davası açın diyor. Aradan bir yıl geçmiş, operasyon gizlice başlıyor ve haber aldıktan sonra diyor ki, siz bu soruşturmayı açtınız mi kendiniz hakkında ... Açmadık ... O zaman onları görevden alıyor, tam 12-13 ay gecikmeyle." 
     Ilıcak, Ersümer’in bunları görevden almakla kalmayıp, doğrudan doğruya TEAŞ ile ilgisi olmayan Müsteşar Yardımcısı Mustafa Mendilcioğlu’nu ve Enerji İşleri Genel müdürü Osman İnan’ı da görevden aldığını, bu iki kişinin de gözaltına alındığını hatırlattı. Ilıcak, "Bütün bu gözaltılar konunun sadece Konya İletim Hattı ile sınırlı kalmayacağını, Mavi Akım’dan imtiyaz devir sözleşmelerine kadar, doğalgaz boru hatlarının yüksek maliyetle inşaatına kadar her konuya sıçrayacağını gösteriyor" diye konuştu. 
     FP’lı Ilıcak, Başbakanlık Yüksek Denetleme Kurulu’nun 1997 tarihli, "İvedi Durum raporunu" da gazetecilere dağıttı. Ilıcak bu raporda, "enerji santralleri devir sözleşmelerinde şartnameden farklı unsurların yeraldığını ve bunların değiştirilmesi" gerektiğinin belirtildiğini söyledi. 
     Rapora göre, şartnamede dağıtım imtiyazını alan şirkete yılda bir defa Temmuz ayında belirlenen kur üzerinden ödeme yapılacakkken, imzalanmak istenen sözleşmede her ayın ortalama kuru üzerinden ödeme kabul ediliyor. Ayrıca, şarntnameye göre yatırımlar firma tarafından önce gerçekleştirilecek, sonra para tarifeden tahsil edilecekken firmanın peşinen parayı tahsil etmesi, sonra yatırımlar yapmasının kabul edildiğine dikkat çekiliyor. 
     İvedi Durum Raporu’nda, "Şartnamede belirlenen hususlara göre, imtiyaz sözleşmesi ile şirketler lehine örnemli değişiklikler yapılmış olduğu açıktır. Sonradan yapılan bu değişikliklerin, iptal gerekçesi olabileceği hususu gözardı edilmemelidir" deniliyor. 
     Ilıcak, TEDAŞ Yönetim Kurulu’nun bu rapor ışığı altında, "mevcut olumsuzlukların giderilmesi ve gerekli değişikliklerin yapılması" diye karar alırken, Ersümer’in baskısı ile Yönetim Kurulu’nun bu kararının değiştirilip, "mevcut olumsuzlukların giderilmesi" ve "gerekli değişikliklerin yapılması" cümlelerinin çıkartıldığını iddia etti. Ilıcak, bu kararlara ilişkin metinleri de gazetecilere dağıttı. 
     




</TEXT>
</DOC>
