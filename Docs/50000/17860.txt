<DOC>
<DOCNO> 17860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sonspo12.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Romanya Hagi'nin jübilesi için hazır 
</HEADLINE>
<TEXT>

     Romanya, ''Karpatların Maradonası'' olarak nitelendirilen, milli takımın ve Galatasaray'ın ünlü oyuncusu Gheorghe Hagi'nin bugün yapılacak jübilesini bekliyor. 
     Hagi'nin başkent Bükreş'teki National Stadı'nda düzenlenecek jübilesinde, Romanya Milli Takımı, Dünya Karması ile karşılaşacak. 
     Yaklaşık 70 bin kişinin izlemesi beklenen maç, TSİ 21.30'da başlayacak. Maçın geliri, Hagi'nin doğduğu Constanta bölgesindeki bir çocukları koruma vakfına verilecek. Hagi, Constanta'daki kimsesiz çocuklar için kurulan yuvalara yıllardır maddi destek sağlıyor. 
     Jübile maçında ülkesinde yüzyılın en iyi Rumen futbolcusu seçilen Hagi'nin onuruna çeşitli etkinlikler de düzenlenecek. Romanya Posta İşletmesi'nin, Hagi için pul bastığı, ünlü Rumen şarkıcıların Hagi'ye şarkılar yazdıkları ve dünyaca tanınan eski olimpiyat şampiyonu, cimnastikçi Nadia Comaneci'nin de jübileyi izlemek için ABD'den Romanya'ya geldiği belirtiliyor. 
     Jübilede Romanya Milli Takımı'nın formasını giyecek futbolcular arasında, Cristian Chivu Ajax , Gheorghe Popescu Galatasaray , Adrian Mutu Verona ve Viorel Moldovan FC Nantes yer alıyor. 
     Rumen futbolcu, 23 yıllık futbol yaşamında 743 maçta toplam 294 gol attı. 125 kez giydiği Romanya Milli Takımı forması altında 35 gol kaydeden Hagi, ülkesinde 6 kez yılın futbolcusu seçildi. 




</TEXT>
</DOC>
