<DOC>
<DOCNO> 1556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/sontur12.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "Beyaz Enerji ile ilgili Meclis araştırması isteyeceğiz" 
</HEADLINE>
<TEXT>

     FP Grup Başkanvekili Bülent Arınç, ''Halk desteği yüzde 90'a ulaşan Sezer'in görev süresinin kıskançlık uğruna iki yıl indirilmesine razı değiliz'' dedi. 
     Arınç, TBMM'de düzenlediği basın toplantısında, parti olarak demokratik ve sivil bir anayasadan yana olduklarını söyledi. 
     Arınç, şöyle konuştu 
     'Anayasa değişikliklerinde öncülük etmesi gereken iktidar partileri, sivil ve demokratik bir anayasa değişikliği yerine lokal değişiklikler yapmak istiyor. Abdullah Öcalan'ın yargılanmasından önce DGM'lerle ilgili, yabancı sermaye ile ilgili konu gündeme gelince tahkim ile ilgili düzenlemelere gidildi. Hükümet ile cumhurbaşkanı arasındaki sıkıntı nedeniyle 5 artı 5 formülü getirildi, ancak o dönemde kabul edilmedi. Hükümet hangi konuda sıkışırsa o konuda anayasa değişikliğini gündeme getirmektedir'' 
     Bülent Arınç, Anayasa değişikliği ile ilgili üç maddelik paketin bugün komisyonda görüşülmeye başlanacağını anımsatarak, şöyle konuştu 
     'Anayasanın 101. maddesi ile ilgili getirilen düzenlemeye parti olarak sıcak bakmaktayız. Ancak burada cevaplanması gereken konu, 5 artı 5'in Sezer'i ne derecede etkileyeceği konusudur. Hukuka göre 7 yıl için seçilen bir kişinin görev süresinin 2 yıl kısaltılması mümkün değildir. Ancak hükümet bu konuda kesin bir açıklama yapmamaktadır. Eğer hükümet Sezer'in görev süresini 2 yıl indirmek istiyorsa bu siyaseten de ahlaken de doğru değildir. Buna katılmamız mümkün değildir. 
     Bu durum açık bir şekilde ortaya konulmalıdır. Halk desteği yüzde 90'a ulaşan Sezer'in görev süresinin kıskançlık uğruna iki yıl indirilmesine razı değiliz.'' 
     FP Grup Başkanvekili Arınç, Anayasada, temelli kapatılan partinin başka bir adla kurulamayacağının açıkça belirtildiğini anımsatarak, ''odağa nasıl bir tarif gelmişse devama da bir açıklık getirilmesi lazımdır. Bu nedenle sözkonusu maddede getirilen düzenlemeyi yetersiz buluyoruz'' dedi. 
     Enerji ve Tabii Kaynaklar Bakanlığı'ndaki yolsuzlukların 1-2 ay öncesinden değil, 1997 yılından beri, Cumhur Ersümer'in bakanlığa geldiğinden beri yapıldığını öne süren Arınç, ''Bu yolsuzlukların sadece Bakanlıkta değil, TEAŞ ve TEDAŞ'ta da olduğu söylenmektedir. Bu tür yolsuzluklardan Bakan'ın haberdar olmaması mümkün değildir'' dedi. 
     Cumhur Ersümer'in, ''görüntüyü kurtarmak'' için operasyon öncesinde bazı bürokratları görevden almak durumunda kaldığını iddia eden Arınç, ''Beyaz Enerji Operasyonu ile ilgili Meclis Araştırması isteyeceğiz. Bakan'ın suçlu olduğu yolunda bulgular elde edersek, kendisiyle ilgili Meclis Soruşturması önergesi vereceğiz'' diye konuştu. 
     
     




</TEXT>
</DOC>
