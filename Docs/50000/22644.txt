<DOC>
<DOCNO> 22644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sontur15.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'dan Tetanos aşısı ithali durduruldu 
</HEADLINE>
<TEXT>

     Sağlık Bakanlığı'nca Hindistan'dan ithal edilen "tetanos toksoid" aşısının beş ayrı serisinin kullanımı, kontaminasyon dışarıdan bulaşma olasılığına karşı analiz sonuçları tamamlanana kadar durduruldu. 
     Sağlık Bakanlığı Temel Sağlık Hizmetleri Genel Müdürlüğü'nce tüm illerin sağlık müdürlüklerine gönderilen genelgede, Hindistan Serum Institue of İndia firmasından satın alınan E10003A, E10003B, E10003B, E10004A ve E10005B seri nolu "tetanos toksoid" aşılarının geçen yıl aralık ayında, ön kabul muayenesi yapıldıktan sonra Refik Saydam Hıfzıssıhha Merkezi RSHM Başkanlığı'nda analize gönderildiği belirtildi. 
     Analiz sonucunda, bütün serilerinin normal çıkması sonucu aşıların dağıtımı yapıldığı kaydedilen genelgede, beş aydır kullanılan bu aşılarda belli oranda beklenen yan etkiler dışında istenmeyen bir reaksiyonun bakanlığa bildirilmediği anlatıldı. 
     Genelgede, Ankara Sağlık Müdürlüğü'nce bu ayın başında aşının bazı flakonlarının dış kısmında sızıntıya bağlı beyaz tortuya rastlandığının bildirilmesi üzerine depoda yapılan incelemede, her beş seri aşıda az miktarda sızıntı tespit edildiği açıklandı. 
     Sızıntının fabrikada şişelenme sırasında meydana geldikten sonra kuruyarak flakon ve kapak dışında tortu oluşturduğunun görüldüğü kaydedilen genelgede, "Herhangi bir kontaminasyon olasılığına karşı her serinden numune alınarak sterilite ve toksite testlerinin tekrarlanmasına başlanıldı" denildi. 
     Sağlık Bakanlığı Temel Sağlık Hizmetleri Genel Müdürlüğü yetkilileri, aşılarla ilgili endişe edilecek bir durumun olmadığını belirterek, "Endişe edilecek bir durum olsaydı, aşılar hemen toplatılırdı" dediler. 







</TEXT>
</DOC>
