<DOC>
<DOCNO> 8042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/sonspo13.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dakika dakika Deportivo - Galatasaray mücadelesi 
</HEADLINE>
<TEXT>

     İki takım da karşılaşmaya temkinli başladı. Özellikle ilk 15 dakika orta saha mücadelesi şeklinde geçti. Bu dakikadan sonra her iki takım da gollük pozisyonlar buldu. Bu pozisyonlardan yararlanan ev sahibi ekip oldu ve ilk yarıya da 1-0 önde kapadı. 
     
     Dakikalar 
     11. dakikada Romero'nun sol taraftan ortasında, savunmada Vedat topa müdahale etti ve topu uzaklaştırdı. 
     15. dakikada Okan'ın orta sahadan uzattığı topla buluşan Hagi, kaleci Songo'o ile karşı karşıya kaldı. Bu futbolcunun vuruşunda kaleci başarılı oldu ve golü önledi. 
     25. dakikada Romero'nun sol taraftan ortasında topa kafa vuran Naybet, meşin yuvarlağı auta attı. 
     31. dakikada ceza sahasında topla buluşan Fran'ın vuruşunda, meşin yuvarlak yandan auta gitti. 
     34. dakikada Ergün sol taraftan getirdiği topla ceza alanına girdi. Bu futbolcunun vuruşu az farkla üstten auta çıktı. 
     35. dakikada sol taraftan Victor'un vuruşunda, kaleci Taffarel çeldiği top, Djalminha'nın önünde kaldı. Bu futbolcunun vuruşunda kaleci Taffarel topu kontrol etti. 
     40. dakikada Djalminha'nın ceza sahası dışından attığı şutta, Jardel'e çarpan top, Victor'un önünde kaldı ve bu futbolcunun bekletmeden vuruşunda top ağlara gitti 1-0. 
     İlk yarının son dakikalarında Galatasaray'ın gol girişimleri sonuç vermeyince, 45 dakika 1-0 ev sahibi takımın üstünlüğüyle sona erdi. 
     
     2. yarı 
     Galatasaray, ikinci yarıya Suat'ın yerine Ahmet'i alarak başladı. Ev sahibi ekip, ilk yarıda bulduğu golün rahatlığıyla bu devrede topu ayağında daha fazla tutarak, oyunu kontrolünü elinde tuttu. Özellikle Vedat'ın 58. dakikada gördüğü kırmızı kartın ardından sarı-kırmızılı ekip, oyundan düştü. 
     50. dakikada Okan'ın sağ taraftan ceza alanına yaptığı ortaya vuran Jardel, topu yandan auta attı. 
     56. dakikada Deportivo La Coruna'dan Mauro Silva sarı kart gördü. 
     58. dakikada Galatasaray'da Vedat, 2. sarı karttan kırmızı kartı görerek, oyun dışında kaldı. Aynı dakikada hakeme itirazlarını sürdüren Okan ve Bülent Akın da sarı kart gördü. Bülent Akın, gördüğü bu kartla İstanbul'daki AC Milan maçında cezalı duruma düştü. 
     59. dakikada Djalminha'nın sağ taraftan ortaladığı topta, arka direkte kafayı vuran Romero, meşin yuvarlağı auta attı. 
     61. dakikada Deportivo La Coruna'da Fran çıktı, yerine Makaay girdi. 
     64. dakikada Galatasaraylı Hagi sarı kart gördü. 
     66. dakikada ceza alanında oluşan karambolde, ceza yayı üzerinde topla buluşan Djalminha'nın vuruşunda, meşin yuvarlak yandan auta çıktı. 
     73. dakikada Ahmet'in ceza alanı içinde koluyla topla oynaması sonucu Alman hakem penaltı noktasını gösterdi. Penaltıyı kullanan Djalminha, takımını 2-0 öne geçirdi. 
     80. dakikada Galatasaray'da, Jardel'in yerine Serkan, Hagi'nin yerine de Arif oyuna dahil oldu. 
     82. dakikada Deportivo La Coruna'da Victor yerini, Scaloni'ye bıraktı. Bu futbolcunun 90. dakikada ceza alanı içinde kaleye sert şutunda, top çizgi üzerinde bulunan Capone'dan döndü ve İspanyol ekibi mutlak bir golden oldu. Karşılaşma da 2-0 Deportivo La Coruna'nın galibiyetiyle bitti. 
     




</TEXT>
</DOC>
