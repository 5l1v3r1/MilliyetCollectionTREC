<DOC>
<DOCNO> 38595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sondun06.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Evinden çıkmak istemeyen kadın tahliye ilamını getiren memuru öldürdü 
</HEADLINE>
<TEXT>

     ABD'nin New York kentinde oturduğu evden çıkmak istemeyen kadın, evini boşaltması için tahliye ilamını getiren belediye görevlisini yakarak öldürdü. 
     Polis tarafından yapılan açıklamada, Erskine G. Bryce adlı 66 yaşındaki görevliyi öldüren, eski sabıkalı 53 yaşındaki Joanne Jones'un ikinci derece cinayetten yargılanacağı belirtildi. Yetkililer, 2 ya da 3 yıldır kira vermeden oturduğu belirtilen Jones'un evine tahliye ilamını vermek amacıyla giden 12 senelik belediye görevlisi Bryce'ın, Jones ile tartıştığını kaydettiler. Jones'u evin ikinci katına kadar takip eden Bryce'ın muhtemelen itilme sonucu trabzanın üstüne düştüğü belirtildi. Jones'un düşen görevlinin önce başına sopayla vurduğu, daha sonra üzerine yanıcı bir madde dökerek ateşe verdiği kaydedildi. Cinayetin ardından Jones'un tutuklandığı, ancak ne zaman mahkemeye çıkacağının bilinmediği belirtildi. 







</TEXT>
</DOC>
