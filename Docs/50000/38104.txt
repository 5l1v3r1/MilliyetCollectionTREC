<DOC>
<DOCNO> 38104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sonspo15.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski yöneticilerden Belgin için Beşiktaş kulübünde tören düzenlendi 
</HEADLINE>
<TEXT>

     Beşiktaş camiasının önde gelen isimlerinden biri olan ve 17 Ağustos Cuma gecesi hayatını kaybeden Şevket Belgin için, bugün Beşiktaş kulüp binasında bir tören düzenlendi. 
     Akaretler'deki kulüp binası önüne getirilen Belgin'in naaşı Beşiktaş bayrağına sarıldı. 
     Burada gerçekleştirilen törene, Beşiktaş Kulübü Başkanı Serdar Bilgili, yöneticiler, eski yönetim kurulu üyeleri, çok sayıda kongre üyesi, Göztepe Teknik Direktörü Rıza Çalımbay ve siyah-beyazlıların eski futbolcusu Erkan Avseven katıldı. 
     Başkan Bilgili tören sırasında yaptığı konuşmada, Belgin'in uzun yıllar Beşiktaş'a büyük hizmetler verdiğini ve siyah-beyazlı camianın sembol isimlerinden biri olduğunu kaydetti. 
     1992 yılında Beşiktaş'ta yöneticilik görevine başladığında kendisine en çok yardım edenlerden birinin Belgin olduğunu belirten Bilgili, ''Biz ne yazık ki, son günlerinde camia olarak yeterince yanında yer alamadık. O'na Allah'tan rahmet diliyorum'' dedi. 
     Öte yandan, uzun yıllar Şevket Belgin ile birlikte çalışan Beşiktaş Kulübü eski başkanı Süleyman Seba'nın kulüp binasındaki törene katılmaması dikkat çekti. 
     Belgin, Teşvikiye Camii'nde kılınacak öğle namazının ardından Zincirlikuyu Mezarlığı'na defnedilecek. 






</TEXT>
</DOC>
