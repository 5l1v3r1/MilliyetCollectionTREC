<DOC>
<DOCNO> 21268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/guncel/gun15.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Dava var, ceza istemi yok 
     Ulucanlar Cezaevi’nde, 10 mahk mun öldüğü operasyona katılan jandarmaların ceza istenmeksizin yargılandıkları davaya devam edildi. Ankara 6. Ağır Ceza Mahkemesi’nde sanıklar, uyarı ateşinin dışında ateş açmadıklarını söyledi. İddianamede, 161 jandarmanın, TCK’nın 49 1. maddesine göre cezalandırılması isteniyor. Bu maddede, "Kanunun bir hükmünü veya salahiyettar bir merciden verilip infazı vazifeten zaruri olan bir emri icra suretiyle, işlenilen fiillerden dolayı faile ceza verilemez" deniliyor. 
     
     Komiser Erciyes, şehit oldu 
     Ümraniye’de bir hücre evine üç gün önce düzenlenen baskın sırasında DHKP -C Ümraniye Sorumlusu Yüksel Atay’ın açtığı ateş sonucu başından ağır yaralanan komiser yardımcısı Fikret Erciyes, dün vefat etti. Çatışmadan hemen sonra Özel Çamlıca Hayat Hastanesi’nde ilk müdahalesi yapılan Erciyes, sevk edildiği İstanbul Tıp Fakültesi Hastanesi Yoğun Bakım Ünitesi’nde bitkisel hayata girmişti. Dün saat 19.30 sıralarında hayata gözlerini yuman Erciyes, evli ve bir yaşında bir çocuk babasıydı. 
     
     İki müdüre, benzin’ davası 
     "Beyaz Benzin Operasyonu" soruşturmasını yürüten İstanbul DGM Savcılığı, Kocaeli eski Emniyet Müdürü Erdinç Sarıalp ile Enerji Bakanlığı Petrol İşleri Genel Müdürü Mujdat Balı’nın da aralarında bulunduğu sekiz sanık hakkında dava açtı. Halen tutuklu bulunan Sarıalp hakkında, "çete oluşturmak" ve "rüşvet almak" iddiasıyla 14 yıla kadar ağır hapis cezasının istendiği iddianamede, aynı suçlamalara ek olarak, "evrakta sahtecilik yapmak" ile suçlanan Balı’nın 22 yıla kadar ağır hapsi talep edildi. 
     
     Tetikçi sustu, gözcü anlattı 
     Nesim Malki cinayeti sanığı Emin Mengi, firardaki Oğuz Işıklı ile bir süre önce teslim olan Mücahit Çakal’ın saldırıda tetikçilik yaptıklarını söyledi. Çakal ise susma hakkını kullanarak, soruları yanıtlamadı. İstanbul 6 No’lu DGM’deki duruşmaya, tutuklu sanıklar Burhanettin Türkeş, Erol Evcil, Şükrü Elverdi, Mücahit Çakal, Emin Mengi ile tutuksuz yargılanan Ömer Eker katıldı. Mengi, cinayette gözcülük yapmadığını, sadece tesadüfen şahit olduğunu savundu. Mahkeme, duruşmayı erteledi. 
     
     Eczacılar bayram yapamadı 
     14 Mayıs Eczacılar Bayramı’nda ekonomik krizin ilaç sektöründe yarattığı sorunlar tartışıldı. Hilton Oteli’nde yapılan "Üretimden Tüketime İlaç ve Eczane İşletmeciliği" konulu panelde konuşan İstanbul Eczacı Odası Başkanı Erkan Önsel, Sağlık Bakanlığı’nın politikalarını eleştirdi. Önsel, "Hem ülke hem de eczacılar olarak çok zor bir dönemden geçiyoruz. Yangın yerine dönüştürülen bir ülkede bayram yapamıyoruz. Dolar kuru nedeniyle yaşanan ilaç yokluğu, eczacılara mal ediliyor" dedi. 
     



 GÜNCEL 


















</TEXT>
</DOC>
