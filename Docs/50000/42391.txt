<DOC>
<DOCNO> 42391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/siyaset/siy01.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörün dini olmaz 
</HEADLINE>
<TEXT>

Türkiye’yi uluslararası platformlarda temsil eden parlamenterler, ABD’ye destek verilmesini olumlu karşılarken endişelerini de dile getirdi. Müslüman - Hıristiyan çatışması yaratılmaması uyarısında bulundu 
     SALİHA ÇOLAK Ankara 

     Uluslararası kuruluşlarda Türk gruplarına başkanlık eden milletvekilleri, NATO’nun 5. maddesine göre ABD’ye destek verilmesini olumlu karşılarken, aşırı şiddetle karşılık verilmemesi ve Müslüman - Hıristiyan çatışması yaratılmaması uyarısında bulundu. 
     AGİT Parlamenter Asamblesi’nin Florida Senatörü Alcee Husting ile birlikte başkan yardımcılığı görevini sürdüren Türk Grup Başkanı Ahmet Tan, Avrupa Parlamentosu, NATO ve Avrupa Konseyi ile birlikte 17 Eylül’de Brüksel’de ortak bir toplantı yapacaklarını belirterek şunları söyledi 
     "Savaş ilan ediliyor ama taraf belli değil. Tepkiler Müslümanlara yöneliyor. ABD’de 30 milyon Müslüman yaşıyor. Amerika halkı etkiye açık bir toplum. Devlet adamları açıklamalarına dikkat etmeli. Terörün dini imanı olmaz. Miloseviç’e bakıp bütün Hıristiyanlar suçlanmadı. Kültür çatışmasına yol açılmamalı. Türkiye hem Müslüman, hem de teröre maruz kalmış bir ülke. Bu en iyi örnek olmalıdır." 
     NATO Parlamenter Asamblesi Türk Grubu Başkanı Tahir Köse de 5. maddenin uygulanması’nın doğru bir karar olduğunu ifade ederek şu değerlendirmeyi yaptı "Ancak terörün kaynağı münferit ise o cezalandırılmalı. Taliban ise, Taliban cezalandırılmalı, Afgan halkı değil. Halk cepheleşmeye götürülmemeli. Terörün bir ırka, bir millete, bir dine mal edilmesi, İslam’a endekslenmesi son derece yanlış olur. Amerika’nın ve müttefiklerin bunu değerlendireceğine inanıyorum." 
     



 SİYASET 











</TEXT>
</DOC>
