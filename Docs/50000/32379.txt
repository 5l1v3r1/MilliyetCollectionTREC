<DOC>
<DOCNO> 32379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur28.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, Kartal Oto Sanayii Sitesi'nde coştu... 
</HEADLINE>
<TEXT>

     DYP Genel Başkanı Tansu Çiller, ''İktidarın her geçen gün vatandaşı daha çok ezdiğini'' ileri sürerek, ''Sandığı çeke çeke getirip önünüze koyacağız'' dedi. 
     Partisinin Genel Başkan Yardımcısı Hayri Kozakçıoğlu ve İstanbul Milletvekili Celal Adan'la birlikte Kartal Stadı önünden üzerinde kendi adı yazılı olan otobüse binerek Kartal Oto Sanayi Sitesi'ne gelen Çiller, Site Başkanı Mustafa Kahvecioğlu ile bir görüşme yaptı. 
     Burada gazetecilere açıklamalarda da bulunan Çiller, aldığı bilgiye göre, oto sanayi sitesindeki işlerin yüzde 90 azaldığını belirterek, ''Sayın Başkan burayı tatil köyü ilan edeceğini söylüyor. İşler öylesine durgun ki sanki iş değil, tatil yapmaya gelmişler'' diye konuştu. 
     Kendi iktidarları zamanında üretim olduğunu, esnafın rahat yaşadığını belirten Çiller, şöyle devam etti 
     ''Diyorlar ki, IMF her vatandaşın cebine 300-400 dolar koydu. Sizin cebinize bir şey girdi mi, sizin aşınız azaldı mı, çoğaldı mı Buraya gelen araba sayısı 1 iken 10'mu oldu, 10 iken 1'e mi düştü 4 yıl öncesinden daha mı iyi durumdasınız O zaman neyi bekliyoruz Halk her geçen gün bu iktidar altında daha çok eziliyor. Bu işin çözüm noktasının ilk adımı belli. Sandığı çeke çeke getirip önünüze koyacağız.'' 
     Başbakan Bülent Ecevit'in yaklaşık 1 ay önce ''kendilerini finans kesimi dışında kimsenin desteklemediği'' yönünde açıklamaları olduğunu belirten Çiller, artık finans kesiminin de iktidarı desteklemediğini söyledi. Çiller, ''18 bankaya 20 milyar dolar gittiğini söylüyorlar. Bir milyar doları şu esnafa gitse, onların yükü, vergisi hafiflese, çarklar dönse üretim ayağa kalkar'' dedi. 
     Çiller daha sonra, 640 işyerinin bulunduğu sanayi sitesinde bazı işyerlerini ziyaret ederek esnafla konuştu. 
     Esnaf Çiller'e, otoyola, benzine ve köprüye yapılan zamlar nedeniyle vatandaşın artık arabasını kullanmadığını, bunun sonucunda da işlerinde büyük düşüş yaşandığından yakındı. 
     Çiller de ''sosyal bir patlama''dan endişe ettiğini ifade ederek, şunları söyledi 
     ''Bunlar iyi günler. Doların bol olduğu aylar. Eylül-Ekim aylarında okullar açılınca insanlar nereden para bulacak Sadece finans çevrelerine para aktarmakla olmaz, buralara da aktarılsın ki çark dönebilsin.'' 
     
     






</TEXT>
</DOC>
