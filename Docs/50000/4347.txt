<DOC>
<DOCNO> 4347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/son/sondun06.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'da Türk Rus ve İsviçre ekipleri çalışmalarına başladı 
</HEADLINE>
<TEXT>

     Hindistan'ın batısındaki Gucarat'ta önceki gün büyük yıkıma neden olan şiddetli deprem sırasında doğan bir erkek çocuğuna ''deprem'' anlamına gelen ''Bhukamp'' adı verildi. 
     Asian Age gazetesinin haberine göre, kendisi de bir hekim olan anne, 9 Şubat'ta doğum yapması beklenirken, sancılarının aniden başlaması üzerine hastaneye kaldırıldı. 
     Kadın doğum uzmanı Rajan Joshi, sezaryenle doğum sırasında, 7.9 büyüklüğündeki depremle birlikte elektrik kesildiğini, buna karşın doğumun karanlıkta başarıyla tamamlandığını belirtti. 
     Mimar baba Yatin Pandiya ile hekim anne Riddhi'nin çocukları ''Deprem''in son derece sağlıklı olduğu kaydedildi. Bu arada, bugün yerel saatle 06.30'da TSİ 02.00 meydana gelen artçı şoklar, ikinci geceyi de dışarıda geçiren Ahmedabad kenti halkı arasında panik yarattı. 
     Türkiye, Rusya ve İsviçre'den gelen arama-kurtarma ekiplerinin enkaz altında canlı arama çalışmalarına başladıkları, İngiltere, İtalya ve Fransa ekiplerinin de gün içinde ülkeye gelmelerinin beklendiği bildirildi. 
     Depremin merkez üssünün bulunduğu Gucarat eyaletinin özellikle kuzeyindeki Kuç bölgesinin, gökyüzünden adeta ''bombalanmış'' gibi göründüğü belirtilirken, bölgede hala, su, elektrik ve iletişim imkanlarının sağlanamadığı, ilaç sıkıntısı çekildiği kaydedildi. Öte yandan, dünya, 15 bin kişinin ölümüne yol açtığı tahmin edilen deprem nedeniyle Hindistan'a yardım için seferber oldu. Venezüella, deprem mağdurları ve altyapı çalışmaları için kullanılmak üzere 1 milyon dolar, İrlanda 1,27 milyon euro, Belçika 1 milyon euro, Almanya, ''ilk aşamada'' 1 milyon euro, İtalya ''ilk aşamada'' 2,5 milyon euro, Malezya 100 bin dolar, Avustralya 550 bin dolar, Şii Müslüman İsmaili toplumunun lideri Ağa Han da 500 bin dolar yardım yapmaya karar verdiler. Umman Sultanlığı da, afet bölgesine gıda ve ilaçtan oluşan insani yardım yapma kararı aldı. 




</TEXT>
</DOC>
