<DOC>
<DOCNO> 47385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sonspo19.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de şok...Şike yapan 5 takıma 1 yıl ceza 
</HEADLINE>
<TEXT>

     Çin Futbol Federasyonu, şike yapan 5 takımın futbolcularına ve çalıştırıcılarına 1 yıl ceza verdi. 
     Federasyon, bu takımların ve futbolcuların, fair-play ruhuna aykırı hareket ettikleri ve Çin futbolunun imajını lekeledikleri için cezalandırıldığını açıkladı. 
     Federasyon, bu takımların gelecek sezon ligde mücadele edemeyeceğini, antrenörlerin lisanslarının da 1 yıl süreyle geçersiz kabul edileceğini bildirdi. Ancak takımda yer alan yabancı futbolcuların da bu cezaya girip girmedikleri açıklanmadı. 
     Tümü İkinci Lig'de oynayan bu takımlardan Chengdu Wuniu'nin anlaşmalı maçta, Sichuan Mianyang'a 11-2 gibi farklı bir skorla yenildiği belirtildi. Bu 2 takımın yanısıra şike yaptıkları için cezalandırılan diğer 3 ekibin de Changchun Yatai, Jiangsu Shuntian ve Zhejiang Lucheng olduğu bildirildi. 
     Çin Milli Takımı, geçtiğimiz günlerde elemeleri geçerek tarihinde ilk kez Dünya Kupası finallerine katılma hakkını kazanmıştı. 
     






</TEXT>
</DOC>
