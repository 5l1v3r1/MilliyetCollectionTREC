<DOC>
<DOCNO> 16432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/son/sontur03.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek-çift plaka uygulaması yarın başlıyor 
</HEADLINE>
<TEXT>

     İstanbul'da, resmi plakalı binek otolarında ''tek-çift plaka'' uygulaması yarın başlıyor. 
     İstanbul Valiliği tarafından, tasarruf tedbirleri çerçevesinde başlatılan uygulamayla 1 ayda yaklaşık 150 milyar lira tasarruf yapılması planlanıyor. 
     Türkiye'nin içinde bulunduğu ekonomik sıkıntı nedeniyle İstanbul Valiliği'nce, ildeki tüm kamu kurum ve kuruluşlarında kullanılmakta olan resmi plakalı binek otolarının kullanımında da tasarruf sağlanması amacıyla başlatılan uygulama uyarınca, plakasının son rakamı tek olan araçlar pazartesi, çarşamba ve cuma günleri, çift olanlar da salı, perşembe ve cumartesi günleri trafiğe çıkacak, diğer günlerde ise kullanılmayacak. Uygulamanın kontrolünden, aracı kullanan kuruluşun en üst yetkilisi veya birim amiri sorumlu olacak. 
     Yarın başlayacak ''tek-çift plaka'' yöntemi, 1 ay süreyle uygulamada kaldıktan sonra, amaçlanan tasarrufun gerçekleşme durumu ve faydalı olup olmadığı İstanbul Valiliği tarafından değerlendirilerek, uygalamadan beklenen olumlu netice alınması halinde konuyla ilgili ayrıca emir verilecek. 
     Uygulama süresince İl Emniyet Müdürlüğü ve İl Jandarma Komutanlığı'na bağlı birimler tarafından konuya riayet edip edilmediği sıkı şekilde denetlenerek, ihlallere ait tespitler İstanbul Valiliği'ne bildirilecek. 
     Bu arada, hasta nakli sağlayan, ilkyardım, itfaiye ve güvenlikle ilgili resmi araçlar, adli kurumlara ve Silahlı Kuvvetler'e ait araçlar, bu uygulamadan muaf tutuldu. İstisnai durumlarda trafiğe çıkmasında zorunluluk görülen araçlar için ise İstanbul Valiliği'nden izin alınacak. 



</TEXT>
</DOC>
