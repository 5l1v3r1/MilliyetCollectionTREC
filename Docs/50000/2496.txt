<DOC>
<DOCNO> 2496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/ekonomi/eko07.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şartname açıklanmıyor 
</HEADLINE>
<TEXT>

     HARUN GÜREK Ankara 

     Türk Telekom ihale şartnamesine ilişkin olarak ek niyet mektubundaki taahhütün aksine kamuoyuna açıklama yapılmayacak. 
     IMF'ye verilen mektubun 35. maddesinde, "14 Ocak 2001'e kadar güçlü yönetim hakkı devrini içeren ihale şartnamesi ve konuya ilişkin bilgi veren bir metin information memorandum kamuoyuna açıklanacaktır. 5. gözden geçirmenin tamamlanması için bir koşul " deniliyor. 
     Özelleştirme İdaresi Başkanlığı ÖİB , ihale şartnamesini 14 Ocak'tan itibaren T. Telekom yatırımcılara 15 bin dolar karşılığı dağıtmaya başladı. Ancak niyet mektubunda yer alan açıklamayı yapmadı. ÖİB yetkilileri, ihale şartnamesinin T. Telekom'a ilişkin ticari sır kapsamında birçok bilgiyi içerdiğini, bu nedenle şartnamenin, yatırımcılarla gizlilik anlaşması imzalanarak verildiğini söyledi. Hazine kaynakları da mektupta yer alan ifadelerin büyük bir olasılıkla kaleme alınırken yanlış yazıldığını belirttiler. 
     
     IMF Temizel'le görüştü 
     Bu arada IMF Türkiye Masası Şefi Carlo Cottarelli, 2001 özelleştirme programıyla ilgili bilgi almak üzere dün ÖİB Başkanı Uğur Bayar ile görüştü. Daha sonra, Devlet Bakanı Yüksel Yalova'yı da ziyaret eden Cottarelli, Maliye Bakanı Sümer Oral'la görüşmesinin ardından da Bankacılık Düzenleme ve Denetleme Kurulu Başkanı Zekeriya Temizel ile bir araya geldi. 
     


 EKONOMİ 












</TEXT>
</DOC>
