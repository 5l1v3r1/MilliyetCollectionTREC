<DOC>
<DOCNO> 5160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sondun11.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da subaylar eylem yapıyor 
</HEADLINE>
<TEXT>

     Belçika Silahlı Kuvvetleri mensupları, bu sabah ülkenin çeşitli bölgelerinde izinsiz gösteriler düzenlemeye ve bazı otoyollarda trafiği engellemeye başladı. 
     Ülkenin Flaman kesiminde, Anvers kenti yakınlarındaki Brasschaat bölgesinde 100 kadar subay, astsubay ve paralı asker bir gösteri yürüyüşü düzenleyerek, Silahlı Kuvvetler'de personel sayısının kısıtlanmasını ve maaşların düşüklüğünü kınadı. 
     Aynı saatlerde, Valonya'da, Marche-En-Famenne bölgesinde 150 subay, yollarda barajlar oluşturarak taşıt trafiğini kesti. Hıristiyan, liberal ve sosyalist sendikalar, ordu mensuplarının eylemlerini destekleyen açıklamalar yapıyor. Subaylar, bugün bir basın toplantısı düzenleyerek eylemlerinin gerekçelerini kamuoyuna ayrıntılı olarak anlatacaklarını duyurdu. Savunma ve içişleri bakanlıkları, gösterilere müdahele etmek durumunda kalan polis ve jandarma ile ordu mensupları arasında çatışma ortamı yaratılmamasına itina gösterildiğini belirtti. 




</TEXT>
</DOC>
