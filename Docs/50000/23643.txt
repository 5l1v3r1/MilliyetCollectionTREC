<DOC>
<DOCNO> 23643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sondun01.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum Kesimi seçimlerinde Komunist Akel partisi birinci... 
</HEADLINE>
<TEXT>

     Kıbrıs Rum kesiminde dün yapılan genel seçimlerde oyların yüzde 84.4'ü sayıldı ve önde giden komünist AKEL partisi, birinciliği garantiledi. 
     Seçime katılan 8 parti de, Meclis'e girmeye hak kazandı. 
     Sayımı yapılan oyların yüzde 34.7'sini AKEL alırken, Demokratik Seferberlik Partisi DİSİ yüzde 33.63, Demokratik Parti DİKO yüzde 16.16, Sosyal Demokratlar Hareketi KİSOS yüzde 6.58, Yeni Ufuklar NEO yüzde 2.29. Birleşik Demokratlar Hareketi EDİ yüzde 2.50, Demokratik Mücadele Hareketi ADİK 2.27, Yeşiller Çevreciler yüzde 1.94 oranında oy aldı. 
     Sayımı yapılan oylara göre, 56 sandalyeli Meclis için AKEL 20, DİSİ 19, DİKO 9, KİSOS 4, NEO, EDİ, ADİK ve Çevreciler birer milletvekilli çıkardı. 
     Seçimle ilgili açıklama yapan AKEL Genel Sekreteri Dimitris Hristofyos, ''AKEL'in gösterdiği ciddiyet ve ilkelere olan tutarlı yaklaşımı nedeniyle bu seçimlerden başarı ile çıktığını'' söyledi. Seçime katılan, partisinin 56 adayını kutlayan Hristofyas, seçimi kazanıp kazanmamanın önemli olmadığını, önemli olanın AKEL'in oylarını atırma hedefini gerçekleştirmesi olduğunu kaydetti. 
     
     Fanatikler oy artırdı 
     Seçimlerde, ''göçmenlerin evlerine geri döneceği'' propagandasını etkili işleyen partiler oylarını artırırken, federal çözümü savunan partilerin oylarında düşüş oldu. 
     Birinci parti konumundaki AKEL, Kıbrıs'ın Kuzeyi'nin ''işgal'' altında olduğunu iddia ederek, Türk askerinin adadan çıkması, Türkiye'den gelenlerin geri dönmesini, birleşik bir Kıbrıs'ı ve göçmenlerin eski evlerine dönmesini savundu. AKEL, KKTC'deki bazı partilerle de yakın işbirliği içinde bulunuyor. 
     Meclis'e bir milletvekili sokmayı başaran NEO da, federal bir çözüme karşı oldu. İki kesimliliği de reddeden parti, Türkler'e ancak azınlık haklarının verilmesini savundu. NEO oylarını ikiye katladı. 
     ''Federal çözüme karşı olmayalım, yoksa Avrupa Birliği AB üyeliğimiz tehlikeye girer'' diyen ve Rum Yönetimi'nin AB müzakere heyeti başkanı da olan EDİ Başkanı Yorgo Vasiliu'nun partisi ise büyükoy kaybetti. Meclis'te ancak bir milletvekili ile temsil hakkı kazanan EDİ, 1996 seçimlerine oranla, oylarının yüzde 50'sini kaybetti. 
     Tercihli oyun da kullanıldığı seçimde, kesin sonuçların bugün öğleden sonra alınması bekleniyor. 






</TEXT>
</DOC>
