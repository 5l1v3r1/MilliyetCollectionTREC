<DOC>
<DOCNO> 48470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/ekonomi/eko05.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank da OYAK’ın oluyor 
</HEADLINE>
<TEXT>

Fon, Etibank için verdiği teklifi yeterli bularak OYAK’ın bankada inceleme yapmasına izin verdi. Finansta büyümeyi hedefleyen OYAK, Yaşar Yatırım’ı da aldı 
     SONGÜL HATISARU 

     Tasarruf Mevduatı Sigorta Fonu TMSF , hisselerinin tamamı kendisine ait olan Etibank için, Ordu Yardımlaşma Kurumu’nun OYAK verdiği teklifi yeterli buldu. TMSF, satış öncesinde OYAK’ı bankada inceleme yapmaya çağırdı. Konuyla ilgili olarak TMSF’den yapılan açıklamada şöyle denildi "10 Ekim’de yeniden satışa çıkarılan Etibank ile ilgili olarak, Bankaların Kuruluş ve Faaliyetleri Hakkında Yönetmelik hükümleri kapsamında sunulan bilgi ve belgeleri yeterli bulunan OYAK’ın başvurusu kabul edilerek, anılan kurumun sözkonusu bankada inceleme yapmasına izin verilmiştir." 
     
     Yaşar Yatırım’ı satın aldı 
     Sümerbank’ı devralan OYAK Grubu, bankanın iştiraklerinden Yaşar Yatırımı da aldı. Grupla satış sözleşmesini imzalayan TMSF, hisse devri için yetkili tek merci olan SPK’ya başvurdu. Bakiyeli hesap sıralamasında aracı kurumlar arasında 16. sırada bulunan Yaşar Yatırım’ın 17 Ekim itibariyle 12 bin 500 bakiyeli müşterisi bulunuyordu. Yaşar Yatırım’la Sümerbank arasında acentalık ilişkisi bulunuyor. Kurumun satışı için son ve tek karar mercii olarak SPK’nın onayı gerekiyor. 
     TMSF, Ege Yatırım’ı ise yeniden satışa çıkarıyor. Geçtiğimiz günlerde satışa çıkarılan Ege Yatırım’a Avrasya Yatırım Holding, Zihni Holding, B.V Unit İnvestment konsorsiyumu 14.5 trilyon teklif vermişti. Ulusal Yatırım, Yurt Menkul ve K Yatırım’ın ise satış süreci sürüyor. 
     



 EKONOMİ 

























</TEXT>
</DOC>
