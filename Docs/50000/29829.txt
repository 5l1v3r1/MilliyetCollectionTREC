<DOC>
<DOCNO> 29829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sontur16.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Problemlerden şahsi menfaat sağlamak isteyenler var" 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, yaşanan problemlerden kendilerine şahsi menfaat sağlamak ve ekonomik zorlukları siyasi prim malzemesi yapmak isteyenler bulunduğunu belirterek, ''Bu çevrelerin, gelecekle ilgili ümitlerimizi kırmasına izin vermemek durumundayız. Milletin taşıdığı ve ülkenin sahip olduğu potansiyeller, her türlü güçlüğün aşılmasında çok önemli bir unsurdur'' dedi. 
     Bahçeli, devletin ağır bir borç yükü altında bulunduğunu, hükümetin, bu yükün altından kalkmak için ''acı bir ekonomik reçete'' uygulamak zorunda kaldığını belirterek ''Millet olarak ekonomik sıkıntılara biraz daha sabretmemiz gerekmektedir'' dedi. 
     Bahçeli, Konya'nın Beyşehir ilçesinde MHP İl Teşkilatı'nca düzenlenen 7. Beyşehir Anadolu Kurultayı'na katıldı. 
     Bahçeli, kurultayda yaptığı konuşmada, yaşanan ekonomik krizlerin, herkesi olumsuz yönde etkilediğini, ancak en çok dar gelirli vatandaşları güç duruma düşürdüğünü kaydetti. 
     
     'Acı reçeteyi uygulamak zorunda kaldık' 
     Krizden çıkmak için oluşturulan yeni ekonomik programda, ekonominin acil ihtiyaçlarının yanı sıra geçim darlığı içinde bulunan vatandaşların beklentileri üzerinde de önemle durulduğunu vurgulayan Bahçeli, şöyle devam etti 
     ''Herşeyden önce şunu unutmamak lazım ki, devletimiz ağır bir borç yükü altındadır. Bu büyük yükün altından kalkmak için toplumsal bir dayanışma gerekmektedir. Bu gidişe dur denilmezse, mevcut mali dengesizliklerin ülkeyi çok güç durumlara sürükleyeceğini bilen hükümetimiz, acı bir ekonomik reçete uygulamak zorunda kalmıştır. Kamu harcamalarında yıllardır yapılan savurganlık ve sorumsuz borçlanma anlayışı, ekonomimizi bugünkü tıkanıklığa getirmiştir. Artık elbirliği içinde yapısal reformlar gerçekleştirmek ve yolsuzlukları engellemek şarttır. Bu süreçte, millet olarak ekonomik sıkıntılara biraz daha sabretmemiz gerekmektedir.'' 
     
     'Yarınlar kökü olabilirdi' 
     Bozulan ekonomik dengelerin düzeltilmesi konusunda hükümetin kararlı adımlar attığını anlatan Bahçeli, ''Bugün atılan adımları atmaz, bazı sıkıntılara katlanmazsak, yarınların daha kötü olması ihtimali bulunmaktadır. Bugün sabredeceğimiz zorluklar, inşallah yakın zamanda ekonomimizin yeniden düze çıkmasını sağlayacaktır'' dedi. 
     
     Yolsuzluklar... 
     Başbakan Yardımcısı Bahçeli, toplumda en çok konuşulan konulardan birinin de, yolsuzluklar olduğuna dikkati çekti. 
     Bazı siyasetçi ve bürokratların iş çevreleriyle kurdukları ilkesiz ve seviyesiz ilişkilerin yolsuzluklara sebep olduğunu anlatan Devlet Bahçeli, şunları söyledi 
     ''Yolsuzluklar, toplum vicdanını derinden etkilemiştir. Bu konunun sadece polisiye tedbirlerle çözülmesinin mümkün olmadığı, sorunu doğuran kaynakların da kurutulması gerektiği açıktır. Bu çerçevede, ilkeli ve temiz siyaset anlayışının önemi daha da artmaktadır. Ortağı olduğumuz 57. Hükümet döneminde çok sayıda yolsuzluk operasyonu yapıldığı ve bu konuda kararlı bir tutum sergilendiği de gözler önündedir. Hükümetimiz, siyasetin kirlenmesine ve siyasetçilerin güven kaybetmesine yol açan her türlü yolsuzluk iddiasına karşı duyarlı bir tutuma sahiptir. Bizim bu konudaki derin hassasiyetimiz, dün olduğu gibi bundan sonra da sürecektir.'' 







</TEXT>
</DOC>
