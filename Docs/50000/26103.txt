<DOC>
<DOCNO> 26103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sonspo13.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Başkanı Bilgili "Gerçek Beşiktaşlılar imza attı" 
</HEADLINE>
<TEXT>

     Beşiktaş Kulübü Başkanı Serdar Bilgili, gelecek sezon için transfer çalışmalarını sürdürdüklerini ve kimsenin etkisi altında kalmadan iyi bir takım yaratmak istediklerini söyledi. 
     Serdar Bilgili, Grup Siyah-Beyaz'ın internet sitesinin 1. yıldönümü kutlamaları nedeniyle Ataköy Marina'da düzenlenen törende basın mensuplarının sorularını yanıtladı. 
     ''Amacımız yıldız transferler yapmak değil, takım yaratmaktır'' diyen Bilgili, teknik direktör Christoph Daum ile birlikte takımın ihtiyaç duyduğu bölgeleri belirlediklerini ve transferleri de buna göre yaptıklarını söyledi. 
     Bonservisi elinde olan veya çok düşük bonservis bedeli olan futbolcuları transfer etmek istemelerinin yanlış anlaşılmaması gerektiğine değinen Bilgili, ''Elinde bonservisi olan futbolcu, kötü oyuncu demek değildir. FIFA'nın yeni transfer yönetmeliğiyle zaten bonservis bedelleri ortadan kalkıyor. Bizim de Avrupa'dan transfer edeceğimiz futbolcular, takıma yararlı olacak yetenekli oyuncular olacaktır'' diye konuştu. 
     
     'Gerçek Beşiktaşlılar...' 
     Bilgili, basın mensuplarının ''Tayfur ve Fevzi sözleşme imzaladılar ama, Ali Eren ve Ahmet henüz imza atmadılar. Buna ne diyorsunuz '' sorusuna, ''Gerçek Beşiktaşlılar gelip imzayı attılar'' dedi. 
     Hiçbir futbolcunun Beşiktaş'a belirli bir para dikte edip, pazarlığa giremeyeceğini vurgulayan kulüp başkanı Bilgili, ''Bizim belirli bir transfer politikamız var. Yönetim kurulu olarak belirlediğimiz prensiplerimizden taviz vermeyi düşünmedik, bundan sonra da düşünmeyeceğiz'' diye konuştu. 
     
     'Beşiktaş sevgisi olan futbolcu istiyoruz' 
     Ali Eren'in yönetim hakkında yaptığı açıklamalarının hatırlatılması üzerine de Bilgili, şöyle konuştu 
     ''Ben, hiçbir futbolcuyla polemiğe giremem. Beşiktaş'ın, Beşiktaş aşkı ve sevgisiyle mücadele edecek futbolculara kapısı her zaman açıktır, diğerlerine değil'' diye konuştu. 
     
     'Daum'un arkasındayız' 
     Bilgili, Almanya'da kokain kullandığı gerekçesiyle hakkında dava açılması gündemde olan teknik direktör Christoph Daum için ise ''Her zaman arkasındayız'' dedi. 
     Bilgili, dış transferde bugüne dek Baya ve Veit ile anlaştıklarını, çalışmalarının süreceğini de sözlerine ekledi. 
     
     Veit şoku 
     Bu arada konuşmasının ardından Veit'in bir Alman ekibiyle 3 yıllık sözleşme imzaladığının haberinin gelmesi üzerine, basın mensuplarının soruları karşısında Bilgili, ''Ne yapalım, hayırlı olsun'' demekle yetindi. 






</TEXT>
</DOC>
