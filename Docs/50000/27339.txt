<DOC>
<DOCNO> 27339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/son/soneko01.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine bu hafta 3 ay vadeli bono ihalesi düzenliyor 
</HEADLINE>
<TEXT>

     Hazine, Cuma günkü borç takası ihalesinin ardından, Haziran ayının üçüncü ihalesini bu hafta düzenliyor. 
     Hazine Müsteşarlığı, 19 Haziran Salı günü yapılacak 3 ay 98 gün vadeli bono ihalesinde, minimum net 1 katrilyon 300 trilyon lira borçlanma öngörüyor. 
     İhraç tarihi 20 Haziran Çarşamba olarak belirlenen bonoların geri ödemesi 26 Eylül tarihinde yapılacak. 
     Haziran ayında yapılacak ihalelerde de tek fiyat sistemi uygulanacak. Tek fiyat ihale sisteminde, yatırımcılar ihaleye katıldıkları fiyat faiz ne olursa olsun, ihalede senet almaya hak kazandıkları takdirde, bu senetleri Hazine'ce ihalede kabul edilen en düşük fiyat en yüksek faiz üzerinden alacak. 
     Hazine'nin 20 ve 21 Haziran tarihlerinde iki büyük ödemesi bulunuyor. 20 Haziran Çarşamba günü 3 katrilyon 753.6 trilyon lira, 21 Haziran Perşembe günü de 912 trilyon lira olmak üzere toplam 4 katrilyon 665.6 trilyon lira tutarında iç borç geri ödemesi yapılacak 
     Hazine'nin, Haziran'da, 7 katrilyon 87 trilyon 60.4 milyar lirası ana para, 2 katrilyon 229 trilyon 467.5 milyar lirası da faiz olmak üzere toplam 9 katrilyon 316 trilyon 527.9 milyar lira iç borç geri ödemesi bulunuyor. 
     Haziran ayı ihale programı çerçevesinde en son 12 Haziran Salı günü, 6 ay 175 gün vadeli bono ihalesi düzenlemişti. Bu ihalede nominal 335.4 trilyon lira tutarında teklif kabul edilirken, brüt yıllık faiz yüzde 67.80, brüt bileşik faiz de yüzde 79.90 olmuştu. 






</TEXT>
</DOC>
