<DOC>
<DOCNO> 22529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/yasam/ayas.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace baca fethetti 
</HEADLINE>
<TEXT>

Tehlikeli atık yakan bir tesiste eylem koyan Greenpeace militanları tırmandıkları 65 metrelik bacada çarşamba gününe kadar kalacaklar 
     MUSTAFA ÇETİNKAYA İzmit 

     Yer İzmit Ali Kahya Beldesi Solaklar köyü mevkiindeki Klinik ve Tehlikeli Atık Yakma ve Enerji Üretim Tesisi. Dün sabaha karşı İzmit Büyükşehir Belediyesi'ne ait bu tesisin önüne nereden geldiği belli olmayan bir konteyner geldi. Ve getirenler konteyneri tesisin girişine kilitledi. 
     Konteyner, dünyanın en militan çevre örgütlerinden Greenpeace'e Yeşilbarış aitti. 
     Ve eylem başladı. Dört Greenpeace üyesi içeri girerken ikisi de kollarını konteynere kelepçeledi. Bu arada diğerleri de ellerindeki meşaleleri yakarak 'Katı atık yakmayı yasaklayın' yazılı bir pankart açtılar. 
     
     Kargatulumba gözaltı 
     Ancak eylem bununla sınırlı değildi. Aynı anda dört eylemci de tesisin 65 metre yüksekliğindeki bacasına tırmanarak 'Stop' yazılı bir pankart açtı. 
     Eylem sürerken Greenpeace Akdeniz Kampanya Sorumlusu Tolga Temuge bir basın açıklaması yaptı. 21 Mayıs'ı eylem günü ilan ettiklerini belirten Temuge, Birleşmiş Milletler'in İsveç'in başkenti Stockholm'de konuyla ilgili bir toplantısı olduğunu da belirtti. Bu arada güvenlik güçleri olay yerine gelmişlerdi bile. Yanlarında getirdikleri kesici aletlerle konteyneri kesen jandarma ekipleri, Tolga Temuge, Gözde Baykara, Oğuzhan Yılmaz, Seydo Emirbaş, Erdem Vardar, Deniz Güman, Serkan Dadak, Devrim Ömer Ada, Yiğitcan Erkan ve Cihan Kuşcu'yu gözaltına alındı. 
     
     Eyleme devam 
     Ancak iş bununla bitmiyordu. Sıra bacadakileri indirmeye gelmişti. Bacaya tırmanan jandarma, Banu Dökmecibaşı, Nuriye Pınar Kırılmaz, Ziya Çobanoğlu ve Tuna Türkmen'i inmeleri için ikna etmeyi başaramadı. Dört Greenpeace üyesinden Nuriye Pınar Kırılmaz ile Tuna Türkmen, gecenin daha sağlıklı koşullarda geçirilmesi için malzemelerini arkadaşlarına bırakarak aşağıya inince, gözlem altına alındı. Eylemlerini Ziya Çobanoğlu ile birlikte belirlenen güne kadar sürdüreceklerini kaydeden Dökmecibaşı, "Bakanlıkta yeni bazı gelişmeler olduğu haberini aldık. Belki istediğimiz doğrultuda bir kararı yarın duyarız" dedi. 
     



 YAŞAM 






















</TEXT>
</DOC>
