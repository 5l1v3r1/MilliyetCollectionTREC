<DOC>
<DOCNO> 33664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/sontur05.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaöğretim Kurumları Sınavı'nı 85 bin 588 öğrenci kazandı 
</HEADLINE>
<TEXT>

     Orta"ğretim Kurumları Öğrenci Seçme ve Yerleştirme Sınavı'na OKÖSYS giren 553 bin 291 adaydan 85 bin 588'i fen ve anadolu liseleri ile meslek liselerine yerleşmeye hak kazandı. 
     Milli Eğitim Bakanlığı Müsteşar Yardımcısı İbrahim Barbaros, sınav sonuçlarına ilişkin bilgi vermek amacıyla Eğitim Teknolojileri Genel Müdürlüğü'nde basın toplantısı düzenledi. 
     Barbaros'un verdiği bilgiye göre, sınava başvuran 568 bin 495 adaydan 553 bin 291'i sınava girerken, 15 bin 204 aday sınava katılmadı. 8 öğrencinin ise başvurmadığı halde sınava girdiği veya kimlik belgelerinde tahrifat yaptığı için sınavı iptal edildi. 
     Sınav sonucunda, 85 bin 588 aday fen, anadolu, anadolu teknik ve anadolu meslek, anadolu öğretmen, anadolu imam hatip ve özel fen liseleri ile Milli Eğitim Bakanlığı'na bağlı 2 sağlık meslek lisesi ve diğer bakanlıklara bağlı meslek liselerine yerleşmeye hak kazandı. 
     18 bin 318 aday da anadolu teknik ve anadolu meslek liselerinin bazı bölümleri için mülakata girmeye hak kazandı. 
     Fen liselerine girebilmek için gerekli olan Fen Ağırlıklı Standart Puan türünde en yüksek puan 959.617, en düşük puan da 353.193 oldu. 
     Diğer liselere girebilmek için gerekli Toplam Ağırlıklı Standart Puan türüne göre de en yüksek puan 941.564, en düşük puan ise 355.031 olarak gerçekleşti. 
     Doğu'daki iller başarısız 
     Sınavda, her iki puan türüne göre en başarılı il Ankara oldu. Ankara'yı Eskişehir, İzmir, Bursa, Konya, Denizli, Yalova izledi. Yine her iki puan türüne göre başarı ortalamasında Hakkari en son sırada yer aldı. Hakkari'den sonra Şırnak, Ardahan, Muş, Bitlis, Mardin ve Ağrı geldi. 
     Sınava giren 283 bin 594 erkek öğrenciden 55 bin 702'si yüzde 19.6 , 269 bin 514 kız öğrenciden 48 bin 186'sı yüzde 17.8 sınavı kazandı. 
     Sınav sonuçları, Milli Eğitim Bakanlığı'nın MEB ''www.meb.gov.tr'' ile TRT'nin ''www.trt.net.tr'' internet adreslerinden girilerek öğrenilebilecek. Ayrıca, öğrenciler MEB'in 0-312-212 80 52 4 hat numaralı telefonlarından da sınav sonuçlarını öğrenebilecekler. 
     Sınav sonuç belgeleri, adaylara bu hafta içinde postalanmaya başlanacak. 
     Kayıt tarihleri 
     Milli Eğitim Bakanlığı'na bağlı okulları kazanan ve kayıt şartlarını taşıyan öğrencilerin kesin kayıtları 20-24 Ağustos 2001 tarihleri arasında yapılacak. 
     Diğer bakanlıklara bağlı meslek liselerinin kesin kayıt tarihleri ise şöyle 
     -Adalet Bakanlığı'na bağlı Adalet Meslek Liselerine 13-17 Ağustos 
     -Tapu ve Kadastro Genel Müdürlüğü'ne bağlı Anadolu Tapu ve Kadastro Meslek Lisesi'ne, sınav sonuçlarının açıklanmasından itibaren 14 Ağustos'a kadar, 
     -Meteoroloji İşleri Genel Müdürlüğü'ne bağlı Anadolu Meteoroloji Meslek Lisesi'ne, sınav sonuçlarının açıklanmasından itibaren 20 Ağustos'a kadar. 
     Tarım ve Köyişleri Bakanlığı'na bağlı Tarım Meslek Liselerini kazanan öğrencilere ise kesin kayıt tarihi Bakanlıkça duyurulacak. 
     
     






</TEXT>
</DOC>
