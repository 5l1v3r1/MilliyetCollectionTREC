<DOC>
<DOCNO> 38172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/siyaset/siy09.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beyaz Ev' bakanlığa sıçradı 
</HEADLINE>
<TEXT>

     SEMRA PELEK İstanbul 

     Bulgaristan'dan 1989 yılında Türkiye'ye göçen yurttaşlar için Bayındırlık Bakanlığı'nca yaptırılan konutları sahte evrakla başkalarına satmak istediği iddiasıyla gözaltına alınan Devlet Bakanlığı'nda görevli Ali Galip Büyüktortop ve Osman Ali Ünal, tutuksuz yargılanmak üzere serbest bırakıldı. 
     İstanbul DGM'nin talimatıyla Pendik Jandarma Komutanlığı'nın bir ay önce başlattığı "Beyaz Ev" operasyonu, bu kez Devlet Bakanlığı'na uzandı. Bakanlık çalışanları Büyüktortop ve Ünal, Ankara'da gözaltına alındı. Sahte evrak düzenleyerek göçmen vatandaşların konut haklarını iptal edip, konutları taksitle hak sahibi olmayanlara satan - kiralayan çeteyle işbirliği yaptıkları iddia edilen Büyüktortop ve Ünal, jandarma eşliğinde dün DGM'ye getirildi. DGM Savcısı Nazmi Okumuş tarafından sorgulanan zanlılar, ardından "Organize Suç Örgütleriyle Mücadele Kanunu" kapsamında tutuklanmaları istemiyle Nöbetçi 6 No'lu DGM'ye sevk edildi. 
     Hakim önünde ikinci kez sorgulanan Büyüktortop ve Ünal tutuksuz yargılanmak üzere serbest bırakıldı. Ellerinde kelepçelerle savcılığı getirilen Büyüktortop ve Ünal, serbest kalınca protokol kapısından basın mensuplarına görünmeden DGM'den ayrıldı. 
     Beyaz Ev operasyonu çerçevesinde daha önce de Köyişleri Şube Müdürlüğü yetkilileriyle Emlakbank görevlilerinin de aralarında bulunduğu 11 kişi yakalanmış, bunların 9'u tutuklanmıştı. 
     



 SİYASET 














</TEXT>
</DOC>
