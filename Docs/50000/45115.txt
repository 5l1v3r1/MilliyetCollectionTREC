<DOC>
<DOCNO> 45115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sontur14.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin'e yeni dava... 
</HEADLINE>
<TEXT>

     Eski bakanlardan Cavit Çağlar'ın hisselerinin Bilgin Grubu'na devri sırasında 4389 sayılı Bankalar Kanunu'na aykırı hareket edilerek ''Usulsüzlük yapıldığı'' iddiasıyla Etibank'ın eski sahibi Dinç Bilgin ve banka eski yöneticisi 8 kişi hakkında dava açıldı. 
     Bankacılık Düzenleme ve Denetleme Üst Kurulu'nun suç duyurusu üzerine başlatılan soruşturmayı tamamlayan İstanbul Cumhuriyet Savcısı Emin Ateşağaoğlu'nun hazırladığı iddianamede, Cavit Çağlar'ın, o dönemde sahibi olduğu İnterbank'ın mali durumunun zayıflaması üzerine Medya İpek A.Ş. Holding'teki bin lira değerindeki 100 milyon adet hissesinin, aynı şirketin ortağı durumundaki Bilgin Grubu'na devrine karar verildiği anlatılıyor. 
     Etibank Yönetim Kurulu'nun, 6 Temmuz 1998 tarihinde bu devir işlemi için karar almasına rağmen, bu kararın bankanın kayıt defterine 1 yıl 6 ay sonra işlendiği belirtilen iddianamede, bu şekilde 4389 
     sayılı ''Bankalar Kanunu'na aykırı hareket edildiği'' savunuluyor. 
     Bundan dolayı bankanın eski sahibi Dinç Bilgin, eski yönetim kurulu üyeleri olan Önay Şevket Bilgin, Clifford Holmes Polley, Mustafa Çağlar, Şenol Şankaya, Şükrü Karahasanoğlu, Zafer Mutlu, Osman Oy ve Kamil Atilla Köksal'ın, ilgili kanunun 35 4 ve 22 4 maddeleri uyarınca, ''Hisselerin devrinde geriye dönük usulsüz işlem yapmak'' suçunu işledikleri belirtilen iddianamede, tüm sanıkların 1 ile 3'er yıl arasında hapis cezasına çarptırılması isteniyor. 
     Davanın görülmesine, önümüzdeki günlerde İstanbul 7. Asliye Ceza Mahkemesi'nde başlanacak. 
     






</TEXT>
</DOC>
