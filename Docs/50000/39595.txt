<DOC>
<DOCNO> 39595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/ekonomi/eko04.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir tek O’ mutsuz. Çünkü... 
</HEADLINE>
<TEXT>

Annesinin ayağı kırılan Bakan Derviş’in bu üzüntüsü, doların düşüşüne duyduğu sevinci gölgede bıraktı 
     EKONOMİ SERVİSİ 

     Doların, 1 milyon 500 bine dayandığı günlerde pahalı olduğunu ve değerinin 1 milyon 250 - 1 milyon 300 bin olması gerektiğini söyleyen ekonomiden sorumlu Devlet Bakanı Kemal Derviş, doların 1 milyon 400 binin altına indiği gün buruk bir sevinç yaşadı. 
     Derviş, doların öngördüğü rakamlara doğru inişi sırasında, ayağı kırılan ve iki kez ameliyat olup bacağına platin takılan annesi Gerti Jeathke’yi ziyaret etmek üzere yola çıktı. Derviş, Başbakan Ecevit’ten izin alarak İsviçre’de yaşayan annesinin yanına gitti. Derviş’in annesinin ayağının bir hafta önce kırıldığı, ancak Bakan’ın iş yoğunluğu nedeniyle ziyaretine gidemediği bildirildi. 30 Ağustos’taki tatilden bir gün önce İsviçre’ye giden Derviş’in 3 Eylül’de Türkiye’ye dönmesi bekleniyor. 
     
     Washington’a gidecek 
     Derviş, 29 - 30 Eylül’de de IMF ve Dünya Bankası’nın sonbahar toplantılarına katılmak için Amerika’ya gidecek. 
     Derviş, IMF ve Dünya Bankası’nın eylül sonunda Washington’da yapacağı ve gösteriler yüzünden olaylı geçmesi beklenen Güz Toplantıları’nda Türkiye’yi temsil edecek. 
     



 EKONOMİ 














</TEXT>
</DOC>
