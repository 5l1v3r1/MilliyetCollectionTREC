<DOC>
<DOCNO> 5476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/son/sonspo06.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu Başkanvekili Ata Aksu ihaleyi savundu 
</HEADLINE>
<TEXT>

     Futbol Federasyonu Başkanvekili Ata Aksu, Birinci Lig maçlarının naklen yayın ihalesinin yasallığını hiçbir idari kurum ve müesseseyle tartışma gereği duymadıklarını açıkladı. 
     Ata Aksu, yaptığı yazılı açıklamada, Radyo ve Televizyon Üst Kurulu RTÜK Başkanı Nuri Kayış'ın, dijital platformların yasal yayıncılık sıfatının bulunmadığı, dolayısıyla naklen yayın ihalesinin yasal olmadığı şeklindeki açıklamasının üzüntü verici ve kamuoyunu yanıltıcı olduğunu belirterek, şöyle devam etti 
     'Yapılan ihaleyi kazanan kuruluşların, sahip olduğu hakkı devretmek suretiyle, RTÜK lisanslı Işık Televizyonu'ndan yayın yaptıkları gerçeği karşısında, ihalenin yasallığını hiçbir idari kurum ve müessese ile tartışma gereği duymuyoruz. 
     Kaldı ki yaptığımız ihaleye, katılımcı olabilmenin hiçbir kritere bağlanmadığı, ihalenin tüm gerçek kişi ve tüzel kişilere açık olduğu gerçeği karşısında, ihaleyi kazanan, Türk Ticaret Kanunu'na göre kurulmuş ve faaliyette bulunan bu şirketler ile yapılan ihalemizin yasallığı tartışmasızdır. 
     Türk futboluna 465 milyon dolar, devletimize de 79 milyon dolar katma değer vergisi akışı sağlayan ihaleye, ülkemizin tüm kurum ve kuruluşlarının sahip çıkması, beklediğimiz yegane destektir. Sayın RTÜK Başkanı'nın kendi ağzından duymadığımız hiçbir açıklamayı muhatap almıyor ve yasa ile federasyonumuza verilmiş yetki ve görevleri, yasal muhatabımız olmayan idari kurum ve kuruluşlarla tartışmıyoruz.'' 




</TEXT>
</DOC>
