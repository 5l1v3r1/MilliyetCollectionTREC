<DOC>
<DOCNO> 49669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sontur15.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın gece kandil... Diyanet İşleri Başkanı'nın Ladin yorumu... 
</HEADLINE>
<TEXT>

     Diyanet İşleri Başkanı Mehmet Nuri Yılmaz, İslam dünyasının bugün ciddi bir sınavla karşılaştığını belirterek, Müslümanların duygularının esiri haline gelip, insanlığın huzurunu kaçırmak için iğrenç ve korkunç eylemler gerçekleştirenlere asla destek olmamaları gerektiğini bildirdi. 
     Yılmaz, ''Bunun için İslam dünyasının iç hesaplaşmasını yapması ve içindeki İslam'ın evrensel ilkelerine ters düşen düşünce tortularını temizlemesi gerekiyor'' dedi. 
     Yılmaz, yarın gece kutlanacak Berat Kandili dolayısıyla bir mesaj yayınladı. Berat Kandili'nin Ramazan ayını müjdelediğini ifade eden Yılmaz, bu gecenin, Müslümanların ''Allah'a sığınarak, günahlarından arındıkları, ilahi lütuf ve bereketlere eriştikleri müstesna zaman dilimlerinden biri'' olduğuna işaret etti. Yılmaz, ''Müminler için bu gece, hem af mağfiret ve ilahi rahmete kavuşma vesilesi, hem de birlik, beraberlik ve kardeşlik duygularını en yoğun şekilde yaşadıkları bir fırsattır. Bu gecede kırgınlıklara son verilir, gönüller alınır, fakir fukara hatırlanır'' dedi. 
     
     İç gözlem 
     Global ihtilafların bütün dünyayı olumsuz etkilediği, sorunların çözümü için aklı selim yerine silahların devreye sokulduğu bugünlerde, insanın ruhunu derin kırılmalardan ve acılardan koruyabilmesinin ''iç gözlemle'' sağlanabileceğini belirten Yılmaz, ''Nefsiyle muhasebesini hakkıyla yapan insanlarda görülen ilk değişim, bütün kötülükleri reddedip, Allah'ın emaneti olarak algıladıkları insanların ızdıraplarını içlerinde hissetmeleridir. Buna mukabil iç gözlemden uzaklaşanlarda fark edilen özellik ise, kendi özlerine yabancılaşmaları ve yaratıcı yeteneklerini kaybetmeleridir. 
     İnsanların, ihtirasları saldırganlıkları, çirkinlik ve kötülüklerinin altında yatan gerçek sebep, işte tam bu noktada aranmalıdır'' dedi. 
     Yılmaz, insanın iç dünyasında bulabileceği en güzel armağanın da güzel ahlak olduğunu vurgulayarak, iç gözlemin de insan varlığının özünde olan ve kimliğinin temelini teşkil eden ahlaki değerleri kaybetme tehlikesinden onu uzak tutmanın en emin yolu olduğunu belirtti. 
     
     Ahlaksızlık, hırsızlık, yolsuzluk 
     Yılmaz, şunları kaydetti 
     ''Dinimizin bize ısrarla tavsiye ve telkin ettiği bu yöntem, ihmal veya terk edilirse, insanın varlığı değersizleşir. Bunun toplumsal tezahürü de, arsızlık, ahlaksızlık, haksızlık, hırsızlık, yolsuzluk, kin ve intikam duygularının yaygınlaşması, merhametsizlik ve sevgisizlik biçiminde ortaya çıkar. 
     İşte Berat gecesi sözünü ettiğimiz iç gözlemin yapılmasına fırsatlar sunması bakımından bizler için büyük önem arz etmektedir. 
     Umuyoruz ki insanlık modern rehavet döneminin ve bunun yarattığı ruhsal boşluğun en kısa zamanda farkına vararak dikkatini yeniden hayatın felsefesi ve ruhsal yönüne çevirir. Şüphesiz ruhumuzun açlığı bedenimizin açlığından da daha acı vericidir.'' İç gözlemin kişiler kadar toplumlar için de büyük önem taşıdığına dikkati çeken Yılmaz, dünyanın geldiği noktada, İslam dünyasının da kendi iç sorunlarının çözümü için kendine yönelmesi gerektiğini bildirdi. 
     
     İslam dünyası 
     Yılmaz, kendini hesaba çekme düşüncesinin İslam'ın özüne yabancı olmadığını belirterek, şöyle devam etti 
     ''İslam dünyası bugün ciddi bir sınavla karşı karşıyadır. Bu sınav, İslam toplumlarının insanlığın geleceği için geçmişte olduğu gibi günümüzde de artı değerler üretebilip üretemeyeceğini ortaya çıkaracak olan bir sınavdır. İslam uygarlığının başka uygarlıklara karşı özgünlüğüyle meydan okuma gücünü koruyabilmesi bakımından Müslümanlar bu sınavda tutarlı olmak mecburiyetindedir. 
     İnançlarımız bize hiçbir zaman adaletten ayrılmamayı, kim tarafından yapılırsa yapılsın bütün kötülüklere karşı çıkılması gerektiğini telkin etmektedir. Şu halde, Müslümanlar duygularının esiri haline gelip, insanlığın huzurunu kaçırmak için iğrenç ve korkunç eylemler gerçekleştirenlere asla destek olmamalı, bunlarla aralarındaki çizgiyi net olarak belirginleştirmelidir. 
     Mensup oldukları medeniyetin barışçıl mesajlarla yüklü olduğunu eylemleriyle ispat etmeleri, medeniyetler arası çatışmaları önlemek için kendilerine de önemli görevlerin düştüğünü hatırdan uzak tutmamaları gerekiyor. Her zaman iç bünyedeki sorunların çözümü için başkalarından yardım beklemek, onurlu bir davranış değildir. Bunun için İslam dünyası, iç hesaplaşmasını yapması ve içindeki İslam'ın evrensel ilkelerine ters düşen düşünce tortularını temizlemesi gerekiyor. Kendi iç bünyesindeki hastalıkları teşhis ve tedavi edemeyenler, başkalarıyla hesaplaşmayı hayal bile edemezler.'' Yılmaz, İslam dininin insanlığın önüne madde ve manasıyla geniş imkanlar sunduğunu da belirterek, mesajını şöyle tamamladı 
     ''İslam ülkeleri içinde bunu müşahhas bir proje haline dönüştürebilecek olan ülke Türkiye'dir. Zira, Türk insanı dinle dünyanın ahenkli sentezini yapabilecek potansiyeli her zaman bünyesinde bulundurmuştur. 
     Bu duygu ve düşüncelerle milletimizin, yurtdışında yaşayan aziz vatandaş ve soydaşlarımızın ve bütün İslam aleminin Berat Kandili'ni kutluyor insanlığın barış, huzur ve saadetine ve bütün müminlerin affına vesile olmasını Yüce Allah'tan niyaz ediyorum.'' 
     






</TEXT>
</DOC>
