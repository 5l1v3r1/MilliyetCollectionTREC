<DOC>
<DOCNO> 14665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/guncel/agun.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Esnaf ayaklandı 
</HEADLINE>
<TEXT>

Piyasalardaki durgunluk, için için kaynayan esnafı sokağa döktü. Başbakan'ın önüne atılan yazar kasanın ateşlediği hareket bir anda binlere ulaştı. Slogan atıp yürüyen topluluk vergi dairesini taşladı 
     Ankara Milliyet 

     Ekonomideki durgunluk, kurlardaki artış ve faiz oranlarının sıçramasıyla duran piyasalara bir haftadır tırmanan esnafın tepkisi dün başkente dayandı. Geçen hafta, önce Sivas, Malatya, Bursa ve Tokat'da başlayan, Gaziantep'te milletvekillerinin fabrikalara sokulmaması ve Nevşehir'de kamyoncuların kontak kapatması ile süren ve İzmir'de büyüyen esnaf protestosu, Ankara ve İstanbul'a da sıçradı. 
     
Doların yükselişi      Derinleşen ekonomik kriz ortamında doların 1 milyon 300 bin sınırına ulaşması Ankara'da uzun süredir yaşanmayan bir protesto hareketine yol açtı. Ankara'nın mobilya merkezi konumundaki Siteler esnafı, öğle tatilinde önce 100 kişilik bir grup olarak hükümeti ve ekonomik programı protesto etmek için yürüyüşe geçti. Kısa bir sürede kendiliğinden katılımlarla grup dört bin kişiye ulaştı. Vergi dairesini taşlayan, Başbakanlığa yürümek isteyen esnaf grubu Samsun yolu Acar Nakliyat mevkinde ancak polis panzerleriyle durduruldu. 
     
"Derviş evine dön"      "Ecevit mezara", "Bahçeli'ye verdiğimiz oylar haram olsun", "Derviş evine dön" sloganlarını atan grup yürümekte ısrar edince eylem yerine Ankara Ticaret Odası Başkanı Sinan Aygün geldi. 
     Öfkeli grupa burada seslenen Aygün, esnafın sorunlarını çözmeye çalıştıklarını kendisinin de tüccar olduğunu belirtti. Aygün, "ben de sizin aranızdan biriyim" diyerek, Türkiye'nin kötü bir dönemden geçtiğini, bunların sorumlusunun esnaf olmadığını vurguladı. 
     
20 kişilik grup seçildi      Aygün, eylemlerinin yasal olmadığını belirterek eylemcilerin dağılmasını istedi. ATO Başkanı, esnafa hitaben, "Yaptığınız yasal değil. Hepinizin yürümesine izin verilmeyecek. Sorunlarınızı anlatabilmeniz için bir grup arkadaşınız benle Başbakanlığa gelsin" dedi. Bunun üzerine aralarında 20 kişiyi seçen eylemciler Aygün'le Başbakanlığa gittiler. 
     
Polis müdahale etmedi      Siteler'de ATO Başkanı Aygün tarafından sakinleştirilmek istenen dört bin kişilik esnaf topluluğundan ayrılan kalabalık bir grup, siteler, mobilyacılar, lakeciler, döşemeciler ve marangozlar odalarının bulunduğu binanın önüne geldi. Burada dernekten kimsenin kendilerine katılmadığı gerekçesiyle yöneticiler aleyhinde sloganlar atan grup, binanın camlarını taşlamaya başladı. Gruba polisin mühadale etmemesi dikkat çekti. Grup buradan ayrıldıktan sonra yürüyüşünü sürdürürken, sloganlarla tüm esnafı kendilerine katılmaya çağırdı. 
     
Vergi dairesi de taşlandı      Vergi dairesini taşlayan gruba civardaki polis sayısının az olması nedeniyle müdahale edilmedi. Esnaf bir süre sonra dağıldı. Yürüyüşe katılan esnafın dağılırken "Asıl Cuma günü kıyamet kopacak" demeleri dikkat çekti. 
     
Bugüne nasıl gelindi      1 - 1 Ocak'tan geçerli hayat standardı ile vergi ödeme zorunluluğu getirildi. 
     2 - SSK ve Bağ - Kur prim tabanları 1 Nisan'dan geçerli olmak üzere yüzde 48.37 düzeyinde artırıldı. 
     3 - Özellikle 19 şubat'taki krizin ardından başlayan ve dalgalı kurla dövizin hızla artmasıyla büyüyen durgunluk esnafı siftah yapamaz hale getirdi. 
     4 - Kurlardaki artış, esnafın tüm mal alımlarında ve borç ödemelerinde büyük darbe yemesine neden oldu. 
     5 - Kredi faizlerinin yükselmesi ile piyasa daha da sıkıntıya girdi, vadeli alımlar durdu, mal alınıp, satılamaz oldu. 
     6 - Son olarak Dolar 1 milyon 300 bin liraya çıkınca, borçlar katlandı ve piyasa tamamen tıkandı. Benzin, otogaza bir ayda yüzde 40'lara varan zam esnafa maliyet olarak eklendi. 
     
"Esnaf durma"      Ekonomideki kriz nedeniyle Mahmutpaşa esnafından sonra bu kez Tahtakale esnafı İstanbul Ticaret Odası'na yürüdü. "Esnaf durma, birbirine sahip çık", "Hükümet istifa" sloganlarıyla yürüyerek İTO binası önüne gelen Tahtakale piyasasındaki işyeri sahipleri, burada bir süre alkışlı protestoda bulundu. Alibeyköy'de de kepenk kapatan bir grup esnaf, ekonomik kriz nedeniyle protesto gösterisi düzenledi. 
     
Sütlü protesto      Burdur Köy Kooperatifleri Birlikleri, Başkanı Arif Koca ile Bucak İlçesi Kestel Köyü Muhtarı Ahmet Baysal süt fiyatlarının düşük tutulmasını protesto etmek için "süt banyosu" yaptılar. Erzurumlu esnaf da dün sokağa döküldü. Hükümet aleyhine sloganlar atan esnaf, ANAP İl binası önünde "Hükümet istifa" diye bağırdı. Diyarbakır ve ilçelerinde de 260'ı Esnaf Kefalet Kooperatifine borçlu toplam 700 esnaf işyerini kapattı. 
     


 GÜNCEL 


















</TEXT>
</DOC>
