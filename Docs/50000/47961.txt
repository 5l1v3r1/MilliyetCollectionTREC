<DOC>
<DOCNO> 47961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/guncel/gun03.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalede 7 iskelet daha 
</HEADLINE>
<TEXT>

İki hafta önce başlatılan restorasyon çalışmalarında 6 iskeletin bulunduğu tarihi Kızkalesi’nde, yakın zamanda gömülmüş 7 iskelet daha bulundu 
     OKTAY İNCE İçel DHA 

     İçel'in Erdemli İlçesi'ne bağlı Kızkalesi Beldesi'ndeki tarihi Kızkalesi'nin restorasyon çalışmalarında çıkan insan iskeleti sayısı dünkü kazılarla 13'e ulaştı. Yeni bulunan 7 iskeletin de yakın tarihlerde gömüldüğü belirtildi. 
     Kültür Bakanlığı'na bağlı İçel Müze Müdürlüğü ekipleri tarafından, Kızkalesi'nde, Müzeler ve Anıtlar Genel Müdürlüğü'nün onayıyla 5 Ekim 2001'de restorasyonla birlikte yüzey kazı ve temizlik çalışmaları başlatıldı. 15 Ekim'deki yüzey kazıları sırasında, toprak yüzeyinin 30 santim altına gömülmüş 6 iskelet bulununca Cumhuriyet Savcılığı ve polis alarma geçti. 
     
     Adli Tıp’ta incelenecek 
     İlk incelemelerde cesetlerin 2'sinin kadınlara ait olduğu, birinin boynunun kırılması, diğerinin keskin bir cisimle kafatasının ikiye bölünmüş olduğu, birinin kolunun arkaya kıvrıldıktan sonra, bir diğerinin de başına sert cisimle vurularak öldürüldüğü belirlendi. Cumhuriyet Savcılığı insan iskeletlerine el koyarak, incelenmek üzere Adana Adli Tıp Kurumu'na gönderdi. 
     Ören yerinde dün yapılan yüzey kazı çalışmalarında kalenin Şapel bölümünde 4, doğu kısmında da 3 olmak üzere yine 30 santim derine rastgele gömülmüş toplam 7 iskelet daha bulundu. Bu iskeletlerin de yakın zamanda gömüldüğünü belirten uzmanlar, polise haber verdi. 
     İskeletler Erdemli Cumhuriyet Savcılığı tarafından incelenmek üzere teslim alındı. Bu iskeletlerin de kafataslarında ateşli silah ve kesici alet izleri bulunduğu belirlendi. 
     



 GÜNCEL 
























</TEXT>
</DOC>
