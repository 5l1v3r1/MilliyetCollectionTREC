<DOC>
<DOCNO> 19441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/guncel/gun03.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali, polis tayinlerini basından öğrendi... 
</HEADLINE>
<TEXT>

İstanbul Valisi Çakır, tayinlerin her yıl yapılan rutin uygulamalardan biri olduğunu söyledi 
     SERHAT ÜNAL İstanbul 

     İstanbul Emniyet Müdürlüğü bünyesinde görevli 4 bin 600 polisin il dışına tayini ve emekli edileceklerle ilgili çalışmalara hız verildi. İstanbul Valisi Erol Çakır, tayinlerin her yıl yapılan rutin bir uygulama olduğunu söyledi. 
     Emniyet Genel Müdürlüğü’nün 4 bin 600 polisi kapsayan "Şark hazırlık dosyaları", iki gün önce Personel Şube Müdürlüğü’ne ulaştı. Dosyaları ilgili birimlere dağıtılan polisler, bir yıl içinde, gruplar halinde yeni görev yerlerine gidecekler. 
     
     700 polis emekliye 
     Bu polislerden 400’ünün halen askerde olduğu kaydedildi. Çeşitli illerden ve polis okulu mezunlarından yapılacak atamalarla da İstanbul’da görev yapan 27 bin polis memurunun sayısı korunmuş olacak. Önümüzdeki dönemde, görev sürelerini tamamlayan yaklaşık 700 polis memurunun da emekli edileceği kaydedildi. İstanbul’da geçen yıl 3 bin 600, önceki yıl da 3 bin 850 polisin tayini çıkmıştı. 
     
     Rutin çalışma 
     İstanbul Valisi Erol Çakır konuyu basından çıkan haberlerden öğrendiğini söyledi. Çakır, "Her yıl yapılan rutin çalışmalar bu yıl da devam ediyor. Herhangi bir anormallik görülmüyor" dedi. Bu tayin işleminin, "İstanbul Emniyet Müdürü Kazım Abanoz ile aralarında soruna yol açan tayinler olup olmadığı" sorusuna Çakır, "Bu konuyla ilgili bir şey söylemem mümkün değil" yanıtını verdi. 
     



 GÜNCEL 



















</TEXT>
</DOC>
