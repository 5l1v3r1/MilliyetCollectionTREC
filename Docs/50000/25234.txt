<DOC>
<DOCNO> 25234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sontur18.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nergis Holding operasyonunda Olay TV yöneticilerine gözaltı 
</HEADLINE>
<TEXT>

     Bursa Emniyet Müdürlüğü'nce düzenlenen ''Son Kredi'' operasyonunda, halen Kartal Cezaevi'nde tutuklu bulunan Cavit Çağlar'a ait olduğu bilinen Olay Medya Grubu'nun Yönetim Kurulu Başkanı ve Murahhas Üyesi Engin Özpınar ve Müessese Müdürü Mehmet Ali İnan ile Olay Gazetesi eski Genel Yayın Yönetmeni Erol Bilenser de gözaltına alındı. 
     Bursa Büyükşehir Belediye Başkanı Erdoğan Bilenser'in de kardeşi olan ve 2 yıl önce Olay Gazetesi Genel Yayın Yönetmenliği yapan Erol Bilenser ile Engin Özpınar ve Mehmet Ali İnan, Kaçakçılık ve Organize Suçlar Şubesi'ne ait bir araçla Acemler'deki emniyet müdürlüğü binasına getirildiler. 
     Engin Özpınar, binaya girişinde gazetecilerin, ''Gözaltına mı alındınız '' yönündeki sorusuna, ''Gözaltına alındığımı da nereden çıkarıyorsunuz'' yanıtını verdi. Operasyonda gözaltına alınanların sorgularının yapıldığı Kaçakçılık ve Organize Suçlar Şubesi'nde yaklaşık 3 saat kalan Bursa Emniyet Müdürü Aydın Genç de, binadan ayrılışında gazetecilerin sorularını yanıtladı. Genç, bir soru üzerine, ''Şirketlerin yönetiminden birinci derecede sorumlu olanları tahkikat kapsamında soruşturmaya alıyoruz'' dedi. Nergis Holding Yönetim Kurulu Başkanı Şükrü Şankaya ile Mustafa Çağlar'ın da aralarında bulunduğu 11 kişinin sorgusunun sürdüğü ''Son Kredi'' operasyonunda, gözaltına alınanların sayısı 14'e yükseldi. 







</TEXT>
</DOC>
