<DOC>
<DOCNO> 26383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/yasam/yas02.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsız polisin evini soydu... 
</HEADLINE>
<TEXT>

Sonunda bu da oldu Gözü dönmüş bir hırsız polis lojmanına girdi ve bileziklerini aldığı polis eşini delik deşip edip kayıplara karıştı... 
     TAYLAN YILDIRIM İzmir DHA 

     İzmir'in Gaziemir ilçesindeki polis lojmanlarında bir eve giren hırsız, polis memuru olan eşi görevde olan Emine Kara'yı bıçakla ağır yaralayarak kaçtı. Fuar Asayiş Ekipler Amirliği'nde görevli polis memuru Salih Kara'nın oturduğu, Aktepe polis lojmanlarındaki daireye, dün sabaha karşı su borularına tırmanarak giren hırsız, önce şalteri indirip elektriği kesti. 
     
     Bıçağı boğazına dayadı 
     Balkondan girdiği evde bir süre etrafı karıştıran hırsız, iki çocuğuyla birlikte uyuyan 40 yaşındaki Emine Kara'nın kolundaki bilezikleri farketti. 
     Tıkırtılar üzerine uyanan talihsiz kadının boğazına bıçak dayayan saldırgan, bilezikleri vermesini istedi. Bu sırada yatağından kalkıp odaya giren Kara çiftinin kızı Merve'yi 16 de öldürmekle tehdit eden hırsız, bilezikleri aldıktan sonra kaçmak istedi. 
     Yaşadığı şoku üzerinden attıktan sonra bağırmaya başlayan Emine Kara, panikle kaçmaya çalışan gözü dönmüş hırsız tarafından dört yerinden bıçaklandı. 
     
     Ayakkabısı evde kaldı 
     Aldığı darbelere rağmen hırsızı kovalamaya devam eden Kara, merdivenlerde tekrar boğuştuğu saldırgan tarafından bir kez daha bıçaklanınca yere yığıldı kaldı. Karnına, sırtına, omzuna ve kalçasına aldığı darbelerle ağır yaralanan ve Dokuz Eylül Üniversitesi Hastanesi'ne kaldırılan Emine Kara'nın hayati tehlikeyi atlatamadığı belirtildi. 
     Lojmanlarda geniş güvenlik önlemi alan polis, 20 yaşlarında, beyaz gömlekli, doğu şivesiyle konuşan ve ayakkabısının tekini olay yerinde bırakan hırsızı yakalamak için geniş çaplı aramalara başladı. 
     
     
     



 YAŞAM 

























</TEXT>
</DOC>
