<DOC>
<DOCNO> 34228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/siyaset/siy02.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca bir an önce gelse iyi olacak 
</HEADLINE>
<TEXT>

SP lideri Kutan istifalardan sıkıldı. Kavganın büyümesi endişesiyle de yakınlarına, "Davamız için Hocamız bir an önce gelse" diye dert yandı 
     ABDULLAH KARAKUŞ Ankara 

     Saadet Partisi SP Genel Başkanı Recai Kutan, Avrupa İnsan Hakları Mahkemesi'nin AİHM , RP davasında olumlu karar vermesi durumunda koltuğu Necmettin Erbakan'a devretmeye hazırlanırken, Tayyipçiler de daha parti kuramadan bölündü. 
     Genel başkanlığını yaptığı partide her gün bir istifa ile karşılaşan Kutan, sıkıntılı günler geçiriyor. Kutan'ın yakın çevresine, "Asıl kavga tabanda yaşanacak. Bu olayları engellemekte zorlanacağız. Davamız için Hocamız bir an önce gelse iyi olacak" dediği öğrenildi. 
     Tayyipçilerin tavırlarına sinirlenen Erbakan'ın ise, AİHM'nin kararının ardından SP genel başkanlık koltuğuna oturma hesapları içinde olduğu kaydedildi. Erbakan'ın hukukçusu Mustafa Kamalak da yasağın bittiğini belirtip, "Hocamız her partiye üye olabilir" dedi. Bu arada Erbakan’ın doktoru Adana Milletvekili Ali Gören’in, SP’den istifa etmeyi düşündüğü belirtildi. 
     
     Gökçek krizi 
     Tayyipçiler ise daha partiyi kurmadan bölündü. Abdullah Gül'e yakın Tayyipçilerin Ankara Büyükşehir Belediye Başkanı Melih Gökçek'i istemediği, ancak bazı isimlerin karşı görüş bildirdiği öğrenildi. 
     



 SİYASET 
















</TEXT>
</DOC>
