<DOC>
<DOCNO> 40720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/guncel/gun08.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Klasik Türk Müziği meyhane müziği mi 
</HEADLINE>
<TEXT>

ÇAPRAZ ATEŞ 
     ÜMRAN AVCI 

     "Klasik Türk Müziği dedikleri meyhane edebiyatı" diyen besteci Nevit Kodallı’ya köşesinde yanıt veren Hürriyet Gazetesi Yazarı Doğan Hızlan, "Türk müziği, sadece rakı muhabbetinin müziği değildir" dedi. Müzik dünyasındaki bu tartışma hakkında fikirlerini söyleyen kimi sanatçılar Klasik Türk Müziği’nin meyhane müziğinden daha kötü hale geldiğini savunurken, bazıları bu eleştirilere karşı çıktı. Tarafların görüşleri şöyle 
     
     Prof. Dr. Alaattin Yavaşca 
Rakı muhabbetinin müziği değil      Ben bu işten usandım. Bu müzikler birbirinden ayrıdır. Birbiriyle hiç alakası yoktur. İçki içecek adam, Batı müziğinde de içer. Bu işin iptilası olan, Türk müziğinde de içer. Zaten içmek için vesile arar. Bir defa Türk Sanat Musikisi diye piyasada okunan şeyleri, Türk musikisine bağlamak yanlıştır. Çünkü piyasada yapılan, bir şov. Klasik Türk Musikisinin değerleri, konservatuvarda öğretilmektedir. Oradan mezun olan çocuklar da ancak bunun icrasını yapabilir. Sarhoşlar, senfonilerden anlamadığı gibi, klasik musikimizden, besteden, değer taşıyan şarkılardan da anlamazlar. bu konuyu incelemeden konuşuyorlar. Batı müziğinde otorite olan kişiler, kendi sahasında saygı duyuyorum. Ama onları aşan mevzularda konuşmalarını da kınıyorum. Türk müziği, rakı muhabbetinin müziği değildir. Zaten Türk müziği diye, sanat değeri olan müzikten bahsediyorum, şovdan değil. 
     
     Filiz Ali Mimar Sinan Üniversitesi 
Yorumcular yozlaştırdı      Klasik Türk Müziği denilince, tek müzik anlaşılmıyor ki... Klasik Türk Müziği’nin hakikaten bir bölümü gazinolarda yozlaştırıldı. Bu bir gerçek. Bu da Klasik Türk Müziği’nin suçu değil. Bu müziği, gazinolarda yozlaştıranların suçu. Ama Klasik Türk Müziği bundan birşey kaybetmez. Müzik olduğu gibi durur. Müziği nerede ve nasıl yorumladığınız önemlidir. Dünyanın en değerli müziklerini de yozlaştırıp, berbat bir şekilde, kötü bir yerde yorumlayabilirsiniz. Onun için böyle bir etiketlendirmeyi yapmam. Yozlaştırma, doğrudan doğruya yorumcular tarafından yapıldı. Müziğin kendisinin suçu değil ki. Bu müziğin, içkili gazinolarda ya da meyhanelerde icra edilmiş olması, müziğin yozlaşmasına değil, yorumun bozulmasına yol açtı. 
     
     Prof. Dr. Selahattin İçli 
Bu sonuç kaçınılmazdı      Muhterem Kodallı’nın hakkı var Çünkü, hep birlikte bu asil müziği, bu hale getirdik. Bir açıdan bugün, televizyon ve radyolarda, piyasada yapılmakta olan müziğe meyhane müziği demek bile bir insaf eseri olabilir. Kodallı haklıdır. Çünkü 80 senedir müzik eğitiminden mahrum Türk milleti için bu sonuç kaçınılmazdı. Folklorundan sanat müziğine, 7 asır evvel geçebilmiş olan bu topluma hala Ziya Gökalp tavsiyesi ile çığır açmaya çalışılmasının vebalinde hepimiz varız. Medeniyetin sunduğu imkanlarla eser vermeleri gerekenlerin, Süpürgesi yoncadan Eminem’i çok sesli hale getirmekle, müzikte gelişimin olmayacağını düşünmeleri gerekirdi. 
     
     Evin İlyasoğlu Müzik eleştirmeni 
Meyhane müziği oldu      Nevit Kodallı’nın bir bütün içinde görüşünün değerlendirilmesi yerine, bir konudaki görüşünü deşiyoruz. Kodallı geleneksel müziğimizi çok iyi tanıyan bir bestecidir. Kendi bestelerinde de halk müziği yoluyla geleneksel müzikteki makam ve usüllerden yararlanmış, evrensel müziğe uyarlamıştır. Bugünkü yakıştırmalarla ve yozlaşan yorumculukla, geleneksel müziğin saray müziği olsun, halk müziği olsun meyhane müziğine dönüştüğü bir gerçektir. Onu aslı gibi korumak için çaba harcayan kurumların ve kişilerin de hakkını yiyemeyiz. Ama vitrinde olan ne yazık ki aslından uzaklaşmış yönü. 
     



 GÜNCEL 























</TEXT>
</DOC>
