<DOC>
<DOCNO> 48591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/soneko11.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"2001 bütçe sonuçları hedeflerin üzerinde olumlu gelişme gösterdi" 
</HEADLINE>
<TEXT>

     Maliye Bakanı Sümer Oral, 2001 bütçe sonuçlarının hedeflerin üzerinde olumlu bir gelişme gösterdiğini bildirdi. 
     Sümer Oral, Kurumsal Yatırımcılar Derneği KYD tarafından düzenlenen ''1. Ulusal Yatırım Fonları'' konferansında yaptığı konuşmada, 2001 yılı bütçe sonuçları ve 2002 yılı bütçesi hakkında bilgi verdi. 
     2001 yılı bütçe sonuçlarının hedeflerin üzerinde olumlu bir 
     gelişme gösterdiğini ifade eden Oral, vergi gelirlerinin kümülatif olarak hedeflerin üstünde seyir gösterdiğini ve Eylül sonunda öngörülen vergi tahsilatının, hedefin bir hayli üzerinde gerçekleştiğini vurguladı. Harcamaların ise öngörülen düzeyi aşmadığını belirten Oral, faiz dışı bütçe fazlasının Eylül sonu itibariyle 11.1 katrilyon lira olduğunu, böylece 11.4 katrilyon lira olan yıllık hedefe hemen hemen ulaşıldığını anlattı. Oral, ''Ekonomide bütçe ve maliye politikalarının etkinliği dikkate alındığında bu sonuçların ne kadar önemli ve memnuniyet verici olduğu kuşkusuzdur'' dedi. Sümer Oral, bu zemin üzerine oturtulan 2002 yılı bütçesi kanun tasarısı ile bütçe büyüklüğünün, bir önceki yıla oranla GSMH'nin yüzde 42'sinden yüzde 35'ine çekildiğini söyledi. 2001'de bütçe açığının yüzde 15.1 olarak hedeflendiğini, 2002 yılı bütçe açığının ise yüzde 9.6 düzeyinde tespit edildiğini kaydeden Oral, GSMH içinde faizlerin payının yüzde 22'den yüzde 15.3'e çekildiğini belirtti. Bütçelerin içinde faizlere ayrılan ödeneklerin hala yüzde 44'ler seviyesinde olduğuna işaret eden Oral, bütçeleri bu şekilde düzenlemenin yavaş yavaş azalması gerektiğini, böylece sağlık, eğitim, çevre ve altyapı gibi konulara daha fazla kaynak ayrılabileceğini vurguladı. Oral, enflasyonun makul düzeylere çekilebilmesinin, yatırım ikliminin oluşturulmasının, kaynakların verimli kullanılmasının, büyümenin hızlandırılmasının, adil bir gelir dağılımı sağlanmasının şartının disiplinli bir kamu mali yönetimi olduğuna işaret ederek, şunları kaydetti ''2002 yılı bütçesi de bu temel amaca uygun olarak hazırlandı. Zor bir dönemde hazırlanmıştır. Türkiye ekonomisinin sıkıntılı bu döneminde hazırlanıp Meclis'e sunulan 2002 yılı bütçesi, önümüzdeki yılı kurtarmak amacıyla değil, sadece bu amaçla değil, Türkiye ekonomisinin gerekli yapısal değişiklikleri sağlayarak sağlıklı bir büyüme sürecine gireceği önümüzdeki yıllar düşünülerek hazırlandı.'' 
     






</TEXT>
</DOC>
