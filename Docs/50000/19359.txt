<DOC>
<DOCNO> 19359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sondun09.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
NASA turist Tito'dan şikayetçi... 
</HEADLINE>
<TEXT>

     Ulusal Havacılık ve Uzay Dairesi NASA yetkililerinin, Rusya'nın Uluslararası Uzay İstasyonu'na UUİ götürdüğü ilk uzay turisti Dennis Tito ile ilgili olarak, ''istasyondaki uzay adamlarının Tito için işi gücü bırakıp bebek bakıcılığına başladıkları'' yolundaki sözleri tartışmaya yol açtı. 
     Moskova yakınlarındaki Korolyov yer kontrol istasyonu yetkilisi Viktor Blagov, NASA Direktörü Daniel Goldin'in sözleri üzerine Eho Moskva radyosuna yaptığı açıklamada, Tito'nun istasyondaki varlığının, buradaki uzay adamlarının çalışmalarını hiçbir şekilde aksatmadığını söyledi. 
     İtar-Tass'ın haberine göre NASA Direktörü Goldin, Kongre'de yaptığı konuşmada, ''Tito dünyaya döndükten sonra, yol açtığı zararların tespiti yapılacak ve fatura Rusya'ya gönderilecek'' dedi. Goldin, Tito'nun nasıl bir zarara yol açtığı konusunda ise şunları söyledi 
     ''İstasyon mürettebatı, Tito'nun gelişinden sonra, bir robot kolun yerine takılması çalışmasını, ayrıca bilimsel deneyleri ertelemek zorunda kaldılar. Çünkü güvenlik için, bebek bakıcısı gibi olmak zorundalar. Bunun yol açtığı zararı şimdiden tam olarak bilemiyoruz, ancak benim çocuklarım için tuttuğum bir bakıcı saatine 1 dolar 75 cent alıyordu. Saat başına zarar bunun üzerinde olmalı.'' Rus yetkili Blagov ise açıklamasında, ''İstasyonda herkes kendi işiyle meşgul durumda ve oradan hiçbir şikayet gelmiyor'' dedi. 







</TEXT>
</DOC>
