<DOC>
<DOCNO> 23263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/ekonomi/eko07.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin, 73 katrilyon borç takas edecek 
</HEADLINE>
<TEXT>

     EKONOMİ SERVİSİ 

     Son dönemde yaşadığı ekonomik kriz nedeniyle Türkiye ile arasında benzerlikler bulunan Arjantin, 128 milyar dolara ulaşan dış borçlarını uzun vadeye yaymak için hazırladığı "borç takası" planını açıkladı. Planın amacı ülkenin kısa dönemli ve vadesi gelen borçlarını erteleyerek, krizi atlatana kadar zaman kazanmak. 
     Ülke, 66.7 milyar dolar yaklaşık 73.3 katrilyon değerindeki bonoyu takasa hazırlayacak ve bu operasyon şimdiye kadar gerçekleştirilmiş "bono takasları" arasında en büyüğü olacak. 2006 yılına kadar hükümet, iç ve dış piyasalarda bulunan tahvillerini, vadeleri 2008 ve 2031 yılları arasında değişen çeşitli tahvillerle değiştirecek. 
     
Zaman kazanacak      Ekonomi Bakanı Domingo Cavallo’nun açıkladığı plana göre, hükümet 1 Haziran tarihine kadar yeni bono ihalesi için teklif alacak ve 4 Haziran’da sonuçları açıklayacak. Piyasalar ise toplam talebin 20 milyar doları geçmeyeceği kanısında. Arjantin’in 128 milyar dolarlık toplam dış borcu, gelişmekte olan ülke borçlarının dörtte birini oluşturuyor. Bu bakımdan, ülkenin borçlarını ödeyemeyecek hale gelme olasılığı başta IMF gibi Arjantin’e borç veren kuruluş ve yatırımcıları endişelendiriyor. 
     Eğer operasyon başarılı olursa ki, piyasadan gelen sinyaller olacağını gösteriyor, borç baskısından kurtulan hükümet ekonomiyi stabilize etmek için ek zaman kazanacak. 
     
Temel sorunlara çare olmaz’      Standart Poor’s, Arjantin’in "borç takası" operasyonuyla ilgili şu görüşü savunuyor "Bu, ülkenin likidite sorununu büyük oranda çözecek. Ancak, ekonominin temel sorunlarına çare değil." 
     Arjantin hükümeti, gelecek hafta "bono takası" planını uluslararası piyasalara tanıtmak için tura çıkıyor. Analistler, takasın öncelikle yerel bankaları ve emeklilik - sosyal güvenlik fonlarını hedef aldığını belirtiyor. 
     



 EKONOMİ 

























</TEXT>
</DOC>
