<DOC>
<DOCNO> 26355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/siyaset/siy02.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay’dan AGSK resti 
</HEADLINE>
<TEXT>

Orgeneral Kıvrıkoğlu, Brüksel’deki tarihi toplantıya katılmama kararı aldı. Yunanistan Dışişleri Bakanı Papandreu, "Aleyhimize kararı veto ederiz" dedi 
     GÜVEN ÖZALP Lüksemburg 

     Avrupa Güvenlik ve Savunma Kimliği AGSK konusunda tavırlar giderek sertleşiyor. Ankara, Brüksel’de bu konuda düzenlenecek bir toplantıya alt düzeyde katılma kararı alırken, Atina’dan sert bir çıkış geldi. 
     NATO ile Avrupa Birliği AB arasında ilk kez genelkurmay başkanları düzeyinde gerçekleştirilecek olan ve tarihi olarak nitelendirilen toplantıya Genelkurmay Başkanı Orgeneral Hüseyin Kıvrıkoğlu katılmama kararı aldı. Kıvrıkoğlu’nun bu tavrı, Ankara’nın, gelişmelerden duyduğu rahatsızlığın ve tepkisinin bir göstergesi olarak algılanıyor. Org. Kıvrıkoğlu’nun yerine toplantıda Türkiye’yi, NATO Askeri Delegasyonu’nun başında bulunan Korgeneral Orhan Yöney temsil edecek. 
     AGSK konusunda Türkiye’nin İngiltere tarafından gündeme getirilen önerilere sıcak bakmaması nedeniyle yaşanan tıkanıklık sürerken, Yunanistan Dışişleri Bakanı Yorgo Papandreu, veto söylemini bir kez daha gündeme getirdi. AB Genel İşler Konseyi’nde bir açıklama yapan Papandreu, gelişmelerin Yunanistan’ın aleyhine gündeme gelmesi halinde veto gücünü kullanmaktan çekinmeyeceklerini söyledi. Papandreu, "Yunanistan tavrında yalnız değil, ancak böyle bir durum oluşursa yalnız kalmaktan korkmayız" dedi. 
     
     Türkiye’nin istekleri 
     Türkiye’nin AGSK konusundaki istekleri şu iki noktada odaklanıyor 
     AB’nin NATO olanaklarını kullanarak girişeceği harekatların karar mekanizmasında Türkiye de yer almalı. 
     NATO olanaklarını kullanmasa da AB’ nin coğrafi olarak Türkiye’ye yakın bölgelerde planladığı operasyonların karar mekanizmasında ve harekatlarda Ankara da yer almalı. 
     
     Bush’tan koşullu destek 
     ABD Başkanı George Bush, AB’nin Avrupa Güvenlik ve Savunma Kimliği’ne AGSK "koşullu destek" verdiklerini, bu koşullardan birinin de, AB üyesi olmayan NATO müttefiklerine karşı saydamlık olduğunu söyledi. Bush, Avrupa temaslarını başlatmadan önce Belçika’nın RTBF ve VRT televizyonlarına verdiği özel demeçte, "AGSK’yı, NATO’yu ve NATO içindeki uyumu mayınlamadığı sürece desteklerim" dedi. Bush, "karar mekanizmasının, AB üyesi olmayan NATO müttefiklerine karşı daha saydam olması gerektiğini" söyledi. 
     
Sovyetlerin bekçisiydik      ANKARA Milliyet 

     Milli Savunma Bakanı Sabahattin Çakmakoğlu, "AB’nin, Avrupa Savunma ve Güvenlik Kimliği konusunda sergilediği Türkiye’yi dışlayıcı yaklaşım tepki çekiyor" dedi. 
     TÜGİAD’ın düzenlediği "Yeni Bin Yılda Türkiye’nin Savunma Konsepti" konulu toplantıya katılan Çakmakoğlu, AB’nin ASGK konusundaki yaklaşımının yanlış olduğunu belirtti. Çakmakoğlu, şöyle konuştu "Biz 50 yıldır Avrupa’nın güvenliğinden sorumluyduk. Bütçenin şimdi yüzde 10.6’sı savunmaya ayrılırken eleştiriliyoruz. O zamanlar bütçenin 3’te birini kullanıyorduk. Avrupa için Sovyetler Birliği sınırlarının yüzde 37’sinin bekçiliğini yapıyorduk. Sovyetler Birliği dağılmış, arkadaş. Yeni mekanizmada yoksun’ demek, bizim tepkimizi çekmektedir." 
     



 SİYASET 

















</TEXT>
</DOC>
