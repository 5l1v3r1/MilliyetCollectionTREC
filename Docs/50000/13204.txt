<DOC>
<DOCNO> 13204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/ekonomi/eko07a.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD’dan hükümete uyarı 
</HEADLINE>
<TEXT>

TÜSİAD Başkanı Özilhan, hükümetin krizi aşmak için daha hızlı olması ve daha fazla çaba göstermesi gerektiğini söyledi 
     ORHAN TEKEOĞLU Washington 

     Türk Sanayicileri ve İşadamları Derneği TÜSİAD Başkanı Tuncay Özilhan, Devlet Bakanı Kemal Derviş’in ABD’den para toplayıp getirmesinin beklenmemesi gerektiğini, Türkiye’nin öncelikle "kendi evinin içini toplaması gerektiğini" söyledi. 
     Derviş’in Türk - Amerikan İş Konseyi toplantısındaki konuşmasını değerlendiren Özilhan, "Uzun zamandan beri beklediğimiz bir bakan konuşmasıydı. Özlediğimiz bir bakan imajını ortaya koydu" dedi. 
     Özilhan, "Problemler Türkiye’nin bildiği problemlerdi. Türkiye’nin kendini toparlaması için gerekli önlemlerin bir an önce alınması şart" diye konuştu. 
     
     Sokaklar korkutuyor 
     TÜSİAD’ın fazla tepki göstermek istemediğini, ancak gelişmeleri önümüzdeki günlerde toplanacak Yüksek İstişare Konseyi toplantısında değerlendireceklerini de belirten Özilhan, sokakların kontrolden çıkması halinde sorunların daha da büyüyeceğine dikkat çekti. Hükümetin gecikmeden gerekli önlemleri almasını isteyen Özilhan, ABD’nin Türkiye’yi desteklemesinin tek başına yeterli olmayacağını kaydetti. Özilhan, "Kimse Derviş’in burada paraları toplayıp geleceğini sanmasın, önce biz evimizi toparlayalım" dedi. 
     Özilhan, çıkarılacak yasalarla Türkiye’nin dış piyasalarda güven sağlamak zorunda olduğunu vurguladı. 
     İki hafta içinde Meclis’in çok sıkı çalışması gerektiğini belirten Özilhan, "Bütün bunları yaptıktan sonra Dünya Bankası desteği gelecektir" dedi. 
     


 EKONOMİ 





















</TEXT>
</DOC>
