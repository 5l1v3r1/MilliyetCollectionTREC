<DOC>
<DOCNO> 44364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sondun10.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakalanan İngiliz kadının gazetesinden Taliban'a mesaj... 
</HEADLINE>
<TEXT>

     Afganistan'a girmeye çalışırken tutuklanan İngiliz Sunday Express gazetesinin muhabiri Yvonne Ridley'in Taliban rejimi tarafından casusluk iddiasıyla yargılanmaya başlanacağı haberleri üzerine harekete geçen gazete yöneticileri, Talibana'a, ''Muhabirimizi bırakın, mesajınızı bütün dünyaya taşısın'' çağrısında bulundu. 
     Yvonne Ridley'in tutulduğu yer ve muhtemel akıbeti hakkında haber ve tahminlere geniş yer veren İngiliz gazeteleri, bir Pakistan gazetesi olan İnkılap ile Kabil Radyosu'nun, üst düzey bir Taliban yöneticisine dayanarak, Ridley'in Celalabad yakınlarındaki bir askeri kampta tutulduğuna dair haberlerine yer verdi. 
     İki Afgan rehberle birlikte yakalandığı sırada üzerinde pasaport ya da Taliban'ın izin kağıdı bulunmadığı öne sürülen Ridley'in Taliban yargıçları tarafından yargılanıp ölüm cezasına çarptırılmasından korkan gazetesi, bugün ilk sayfadan Taliban'a adeta yalvardı. Gazete yönetimi, Ridley'in serbest bırakılmasının Taliban'ın dünyaya isteklerini duyurması açısından önemli bir avantaj sağlayacağını savunurken, Ridley'in 9 yaşındaki kızı Daisy'nin de büyük bir fotoğrafını da yayınladı. Fotoğrafın altında da, Daisy'nin annesini tutuklayan Taliban'dan ricası yer aldı ''Lütfen yaş günüme kadar annemi serbest bırakın''. 
     Bu arada, Pakistan basınına konuyla ilgili açıklamalarda bulunan Taliban yöneticisi ise, Ridley'in hakkındaki soruşturmanın zaman alacağını belirtti. Aynı yetkilinin, ''Bizim de casusluğa karşı yasalarımız var. Eğer bu kişinin Afganistan'a gizlice girmekte çok iyi bir sebebi yoksa, sonuçlar aleyhine olacaktır'' dediği belirtiliyor. 
     Afganistan'da görev yapan yabancı basın mensuplarından ülkeyi terketmeleri istenmişti. 
     






</TEXT>
</DOC>
