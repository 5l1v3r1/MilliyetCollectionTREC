<DOC>
<DOCNO> 32696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/soneko16.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Piyasalardaki gelişmeler spekülatif amaçlı" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, dün piyasalarda yaşanan krizi değerlendirirken, ''son günkü olayların, tamamiyle spekülatif amaçlı ortaya çıktığını kabul ediyorum'' dedi. 
     TOBB Başkanı Rifat Hisarcıklıoğlu, Birlik Merkezi'nde ''AB ve Türk Vergi Sistemi'' başlığı ile TOBB özel ihtisas komisyonu tarafından hazırlanan raporu açıklamak için düzenlediği basın toplantısında, gazetecilerin sorularını yanıtladı. 
     Bir gazetecinin, yaşanan krizi hatırlatıp ''hükümette daha ileri bir revizyona ihtiyaç bulunup bulunmadığı'' konusunda görüşlerini sorması üzerine, Hisarcıklıoğlu şunları kaydetti 
     ''Son günkü olayların tamamıyla spekülatif amaçlı ortaya çıktığını kabul ediyorum. Çünkü, öncelikle döviz eksiğimiz yok. Belki döviz arzında piyasaya, bundan dolayı bir gecikme söz konusu olmuştur, ama bunda esas olan döviz olduğu halde piyasaya uygun zamanda ve biçimde döviz arzetmemiz gerektiği ortaya çıkıyor. 
     Bunun altında tamamiyle spekülatif amaçlı ve işin tabii en başında güven unsurunun da oluşmasıyla beraber, piyasaların rahatlayacağına inanıyorum.'' 
     Hisarcıklıoğlu, kabine değişikliği tartışmaları konusunda ise bugünkü liderler zirvesini hatırlatarak, zirvenin ardından konuyu daha iyi değerlendireceklerini ifade etti. 






</TEXT>
</DOC>
