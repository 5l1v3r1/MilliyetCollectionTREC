<DOC>
<DOCNO> 19076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/guncel/gun04.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman operasyonu 2 kişi daha yuttu 
</HEADLINE>
<TEXT>

Hazine’ye ait orman arazilerini yakıp satarak haksız gelir sağlayan talan çetesinin iki üyesi daha gözaltına alındı 
     Emniyet Genel Müdürlüğü Kaçakçılık ve Organize Suçlar Daire Başkanlığı ekiplerinin, Antalya polisi ve jandarmanın desteğiyle gerçekleştirdiği "Orman Talanı Operasyonu"nda iki kişi daha gözaltına alındı. 
     Polis, dün sabaha karşı emekli orman mühendisi Bedri O. ile Yukarı Karaman Beldesi’nde ismi açıklanmayan bir köylüyü gözaltına aldı. Böylece gözaltındakilerin sayısı 14’e yükseldi. 
     
Sorguları sürüyor      Öte yandan, önceki gün gerçekleştirilen operasyonda gözaltına alınan, Yukarı Karaman Belediye Başkanı Mehmet B., Batı Akdeniz Orman Bölge Müdürlüğü’nde görevli orman mühendisleri Yasin Ç., Ayhan N., Nurettin Cengiz E. ile Duacı Köyü Muhtarı Durmuş Ç., köyün eski muhtarı Adnan E., aynı köyden Musa Ö., Veli K., Durmuş D., Osman Ş., Durali E. ve Ayşe M.’nın da aralarında bulunduğu sanıkların Antalya Emniyet Müdürlüğü Organize Suçlar ve Kaçakçılık Şube Müdürlüğü’ndeki sorguları devam ediyor. Sanıkların, "Hazine’ye ait orman arazilerini yakıp sattıkları", bu yolla 750 trilyon kazandıkları belirtiliyor. 
     



 GÜNCEL 



















</TEXT>
</DOC>
