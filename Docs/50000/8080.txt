<DOC>
<DOCNO> 8080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/ekonomi/eko04a.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
7.3 milyar dolar geri döndü 
</HEADLINE>
<TEXT>
Piyasaları ABD tatili kurtardı 
Merkez Bankası Başkanı Gazi Erçel, siyasi kriz sırasında Amerikan mali piyasalarının 24 saat kapalı olmasının Türkiye için bir şans olduğunu söyledi 
     EKONOMİ SERVİSİ 

     Merkez Bankası Başkanı Gazi Erçel Türkiye'nin yaşadığı son siyasi krizde Amerikan mali piyasalarının kapalı olmasının Türkiye'ye rahat bir nefes aldırdığını söyledi. 
     CNN Türk'te yaşanan krize ilişkin bilgiler veren Erçel, şöyle konuştu 
     "Krizin yaşandığı gün, Amerikan mali piyasaları kapalı olduğu için Türkiye açısından oldukça şanslı bir gündü. Bunun anlamı bütün işlemlerin bir gün sonra olacak olmasıydı. Bu bize 24 saat kazandırdığı için rahat nefes aldık. Türkiye'de dövizi olan yabancılar o gün geliyor parasını istiyor, ancak o gün değil ertesi gün alabiliyor." 
     Merkez Bankası'nın TL getirene dövizini vereceğini daha önce açıkladığını belirten Erçel, "22 Kasım 2000'de yaşanan krizde bir günde 1.6 milyar dolar satıldı. Hiç beklemediğimiz bir olaydı" dedi. 
     
     Döviz girişi devam eder 
     Krizi İzmit'in Derince ilçesinde Yunan Merkez Bankası yetkilileri ile beraberken öğrendiğini belirten Erçel, "Bana bir anda 1.6 milyar dolarlık çıkış olduğu söylendiğinde bu rakamın milyar değil milyon olduğunu düşündüm" dedi. Kriz nedeniyle 7.6 milyar dolar sattıklarını belirten Erçel, "Bunun 4.3 milyar doları geri döndü." dedi 
     
     'Devalüasyon korkusu var' 
     Piyasalarda yaşanan çalkantıyı "biranda şok etkisi yaratan içsel bir etki" olarak nitelendiren Erçel şöyle konuştu "Bu rasyonel düşünce sistemini bozan bir olay. Galatasaray'dan bir örnek verelim. Jardel koşmaz, top kendisine gelince gol atar. Kimse ondan kendi kalesinin önüne gelsin diye beklemez. Seyirci rasyonel olarak bunu bekliyor. Piyasalar da bunu bekliyor. Faiz yüzde 61 mi, yüzde 59 mu olacak diye düşürken, şok geldi. Devalüasyon korkusu var. Hemen döviz alınıyor. Bazı garipsediğim yönler var. Programın hedefleri belli. Kurun üstündeki baskı az. Psikolojik olarak piyasalar devalüasyon beklentisi içinde. Bir gerekçe olur, yok baskısı da yok. Ama bekliyor." 
     


 EKONOMİ 


















</TEXT>
</DOC>
