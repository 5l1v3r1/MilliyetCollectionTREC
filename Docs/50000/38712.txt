<DOC>
<DOCNO> 38712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/siyaset/siy02.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP İntikam operasyonu 
</HEADLINE>
<TEXT>

Bahçeli, Bayındırlık Bakanlığı operasyonu için, Sonuna kadar gidilsin. Ancak, MHP’ye karşı bir siyasi amaç hissedersem affetmem’ dedi 
     SERPİL ÇEVİKCAN Ankara 

     Ankara DGM Savcısı Cengiz Köksal tarafından Bayındırlık Bakanlığı’nın bazı kamu ihalelerinde yolsuzluk ve usulsüzlük yapıldığı gerekçesiyle başlattığı Vurgun Operasyonu siyasi tartışmaya dönüştü. MHP Genel Başkanı Devlet Bahçeli, İçişleri Bakanı Rüştü Kazım Yücelen’e, "Sonuna kadar gidin. Ama MHP’nin lekelenmesine izin vermem. Bunun arkasında siyasi bir güç varsa affetmem" dedi. Bahçeli’nin yakın çevresinin de, "Bu bir intikam operasyonu" diye tepki gösterdiği öğrenildi. 
     Operasyona ilişkin, Ankara’da hükümetin iki kanadı ANAP ile MHP arasındaki gerginliği tırmandıracak senaryolar yoğun olarak tartışılmaya başladı. Bu çerçevede ANAP’ın Beyaz Enerji Operasyonu sırasında kendilerine destek vermeyen MHP yönetimine karşı atağa geçtiği iddiaları kulisleri hareketlendirdi. Aydın’ın, soruşturmanın geriye doğru 10 yılı kapsayacak biçimde genişletilmesi talebinin altında da, ANAP’lı bakanların soruşturulması hedefinin yattığı öne sürüldü. 
     Operasyonun hemen ardından gündeme gelen bu iddialar sürerken, önceki akşam Yücelen, Başbakanlık’ta Bahçeli ile bir araya geldi. Yücelen’in operasyonun boyutları konusunda bilgi verdiği görüşmede Bahçeli şu uyarıları dile getirdi "Halkımıza taahhüdümüz var. Sonuna kadar araştırılsın. Kime kadar ulaşırsa ulaştırılsın. Bütün desteği veririm. Ancak MHP’nin lekelenmesine de müsaade etmem. Eğer bu operasyonun önünde veya arkasında bir siyasi davranış, bir siyasi amaç hissedersem, bunu da affetmem." 
     Öte yandan Koray Aydın, bakanlığın müfettişlerini hareket geçirdi ve iddiaların araştırılması talimatını verdi. Gelen ilk bilgileri değerlendirdi. 
     
     Bahçeli'de rötar yok... 
     ADEM ALTAN 

     Hava Kuvvetleri Komutanı Orgeneral Ergin Celasin, görevini törenle Org. Cumhur Asparuk'a devretti. Cumhurbaşkanı Sezer ve Başbakan Ecevit'in de katıldığı törende Başbakan Yardımcısı Mesut Yılmaz yoktu. Başbakan Yardımcısı Devlet Bahçeli ise törene herkesten önce geldi. 
     



 SİYASET 















</TEXT>
</DOC>
