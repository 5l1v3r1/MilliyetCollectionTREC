<DOC>
<DOCNO> 36340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/spor/spo05.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon kim olacak 
</HEADLINE>
<TEXT>
Favori Fenerbahçe 
Dört gün süren anketimize katılan 45 spor yazarından 31’i, Sarı-Lacivertli takımı şampiyon adayı olarak gösterdi. Beşiktaş’a yedi, Galatasaray’a dört oy çıktı 
     Fuat Ercan 

     Milliyet’in Süper Lig öncesi düzenlediği "Şampiyon kim olacak " anketine katılan 45 spor yazarı, zirveye Fenerbahçe’yi çıkardı. Ankete katılan spor medyasının usta kalemleri ve yorumcuları, Sarı - Lacivertli takımı yeni sezonda da şampiyonluktaki tartışmasız en büyük favori olarak gösterdiler. Dev ankette yeni sezonla ilgili yorumlar yapan ve görüşlerini açıklayan 45 spor yazarından 31’i Fenerbahçe’yi şampiyon adayı olarak gösterdi. Yedi görüş, Beşiktaş’ın ipi göğüsleyeceğini savunurken, Galatasaray’a sadece dört oy çıktı. Bir yazar, üç büyükler dışında bir şampiyon çıkacağını ileri sürerek Kocaelispor’un adını verirken, Sanlı Sarıalioğlu ve Erman Toroğlu şimdiden kesin tahmin yapmanın zor olduğunu belirttiler. 
     Dört gün süren yazı dizisi sonunda ortaya çıkan tabloya göre şampiyonluk adayı olan Fenerbahçe’nin avantajları arasında Teknik Direktör Mustafa Denizli faktörü, güçlü yönetim ve maç kaybedilmeyen Şükrü Saracoğlu Stadı’nın büyülü atmosferi gösterildi. Beşiktaş’a şans tanıyan spor yazarları ise Alman Teknik Direktör Christoph Daum’un hırsını ve tecrübesini ön plana çıkardı. Galatasaray diyenler ise Sarı - Kırmızılı ekibin Avrupa’da tecrübesi ve gidenlere rağmen kalanlardan oluşan oturmuş kadrosunu avantaj olarak gösterdi. 
     
"Dört takım da şanslı"      Sanlı Sarıalioğlu Sabah Spor Yazarı 

     "Bu sorunun cevabını vermek bu aşamada oldukça zor. Adayları tek tek ele aldığınızda Fenerbahçe oturmuş bir takım görüntüsü veriyor. Galatasaray kayıplarını kısa sürede telafi edebilecek havada. Beşiktaş ve Trabzonspor’un durumları belirsiz. Her iki takım da iskeletlerini komple yenilediler. Yarışın bu dört takım arasında geçeceği kesin, ancak içlerinden birini öne çıkarmak bugün için pek mümkün değil. Dördünün de avantajları kadar dezavantajları da var." 
     
"Galatasaray çok gol yer"      Erman Toroğlu Sabah Spor Yazarı 

     "Şu aşamada bir şey söyleyemem. Takımları henüz çıplak gözle seyretmedim. Galatasaray ve Beşiktaş kadroyu yeniledi. Fenerbahçe biraz daha oturmuş bir takım. Ancak, o da pek iyi oynamıyor. Bir şey söylemek mümkün değil. En az iki-üç maç seyretmeliyim ki bu soruya cevap verebileyim. Beşiktaş ve Galatasaray’da çok oyuncu değişti. Fener’de sancılar var. Böyle bir pozisyonda çok afaki ve müneccim gibi bir şey olur yorum yapmak. Konuşunca düzgün konuşmak lazım. Galatasaray’ı televizyondan izledim. 4 - 1 yendi ama aldanmayın. Defansı inanılmayacak derecede kötü. Bu sezon çok gol yiyeceğini söyleyebilirim." 
     
"Fener bir adım önde"      Haşmet Babaoğlu Sabah Köşe Yazarı 

     "Futbolun kehanetinden çok kerametini seviyorum. Bu tür falcılıklara da inanmıyorum. Ancak iskeletini koruyan takım olduğu için Fenerbahçe’yi bu yarışta diğerlerinden bir adım önde ve daha avantajlı görüyorum." 
     
"Favori sorunsuz Fener"      Ferhan Tezcan Show TV Spor Servisi Müdür Yardımcısı 

     "Fenerbahçe tartışmasız şampiyon olur. Hem oturmuş bir kadrosu, hem de para sorunu olmayan bir yönetimi var. Ayrıca transferde oldukça önemli takviyeler yaptı. Galatasaray yenilenen kadrosuyla bir uyum sezonu yaşayacak. Kaybettiği 6 oyuncusu var. Oluşum içine girecek. Herşeye rağmen zirveye ortak olup şansını sonuna kadar sürükleyeceğine inanıyorum. Beşiktaş ise hazırlık maçlarındaki zayıf görüntüsünün aksine, ligde daha tempolu bir oyunla zirveden kopmayacak. Ligin süpriz takımı ise Kocaelispor olur düşüncesindeyim." 
     
"Bilgili-Daum el ele"      Hayri Ülgen Sabah Spor Yazarı 

     "Bu sezon Beşiktaş şampiyon olur. Fenerbahçe ve Galatasaray Avrupa da oldukça zor bir sınava girecek. Daum ve Bilgili muhakkak kendi kariyerlerini devam ettirebilmek için bu Beşiktaş’ı şampiyon yapmak zorundadır. Daum, Beşiktaş’ta şampiyonluk yaşayamazsa Alman milli takımına dönmesi çok zorlaşacak. Serdar Bilgili de başkan seçildiği zaman verdiği sözleri şu ana kadar tutmuş değil. Eğer tekrar kongre kazanmak istiyorsa Daum’la el ele verip bu Beşiktaş’ı şampiyon yapmak için herşeylerini ortaya koymak zorundalar." 
     
"Kocaelispor neden olmasın"      Hasan Sarıçiçek Türkiye Spor Yazarı 

     Türkiye Süper Ligi’nde değişen sadece adı olmamalı. Yarış heyecanı da değişmeli. Dört büyüklerden ibaret şampiyonluk kervanına yeni bir takım katılmalı. Geçen sezonun ikinci yarısında Hikmet Karaman ile müthiş bir oyun ve skor çıkışı yaşayan Kocaelispor, eğer gerçekten inanırsa bu sezon özlenen beşinci takım olabilir. Bu gücü Kocaelispor’un kulüp yapısı, taraftar kitlesi ve sadece mimikleriyle değil, mantalite ve gayret olarak da Fatih Terim’e benzeyen hocasında görüyorum. Tabii Gaziantep ve Bursa da var ama onlar şu anda hedeften uzaklar. Bunun dışında kadro, tecrübe ve yetkinlik olarak şampiyonluğa en yakın iki takım Galatasaray ve Fenerbahçe. Fakat ikisinin de önünde Şampiyonlar Ligi gibi çok ciddi bir engel var. Trabzonspor ise yeni yabancılarıyla sadece rengini değil, oyun kalitesini de değiştirdi. Özkan Sümer’in doğru seçimi sayesinde bu kulüp çok iyi bir çıkış içinde. Şampiyonluk için eksiği ise taban desteğinin eksik oluşu. 
     
     BİTTİ 



 SPOR 





















</TEXT>
</DOC>
