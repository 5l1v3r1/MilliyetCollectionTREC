<DOC>
<DOCNO> 28817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/guncel/gun08.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatilde, geceleri müzik kısılmalı mı 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     İçişleri Bakanlığı, geçen yıl tatil beldelerindeki eğlence merkezlerinde, saat 24.00’ten sonra müziğin sesinin kısılarak, 90 desibele getirilmesi kararı aldı. Bu yıl da yürürlükte olan uygulama, turistlerin uğrak yeri olan Bodrum’da işletme sahipleri ile yerel yönetimler ve bölge sakinleri arasında tartışma yarattı. Yasaklamak doğru mu İşte değerlendirmeler... 
     
     Seyfullah Saylan Bodrum Turizm ve Eğlence Sektörünü Geliştirme Derneği Başkanı 
Turizm sektörü eğlencesiz olmaz      Bodrum, eğlence sektörü ile öne çıkmış bir yer. Şehir içerisinde gürültüye muhatap kalacak dinlence merkezi çok az. Dinlenmek isteyenler de birkaç kilometre uzakta bulunan yerlere gidebilirler. Eğlencesiz bir turizmin düşünülmesi mümkün değil. 
     Ülke ekonomisi şu an turizme bağlı. Bu tür uygulamalar ile önünü kesmemeliyiz. Bodrum’da gece 30- 40 dereceye varan ısı var. Gece saat 24. 00’dan sonra kapını, pencereni kapat diyorlar. Hala ayın 3 - 5 günü elektrik olmayan bir yerde, kapalı alanı soğutmak için enerjiyi nereden bulacağız. İşin içinden çıkılmayacak problemlerle karşı karşıyayız. Üstelik en çok vergiyi de biz ödüyoruz. Turistler eğlenmek için barlara gece 24.00’de geliyorlar. Müzik olmayınca terk ediyorlar. 
     İşletmeler arasında ikilemler de doğuyor. Oteller başta olmak üzere, havuz başlarında her türlü etkinlikleri yapıyorlar. Bodrum’un eğlence dünyasının hiç olmazsa üç ay serbest bırakılması akıllıca olur. Müşteriler bu yüzden şehir içindeki barlara gelmiyorlar. Bir an önce bu sorun çözümlenmeli. İşletmelerin tüm umutları 80 güne kaldı. 
     
     Erhan Şengel Hadigari Bar ortağı 
Ses sınırı yükseltilsin      Türkiye’nin yaşadığı krizden bahsediyor, dolara ihtiyacımızı olduğunu söylüyoruz. Bir taraftandan da turizm bölgelerine turistler gelsin ve eğlensinler diyoruz. Turistler Barlar Sokağı’nda eğlenceyi bulamadığı zaman komik bir durum yaşanıyor, hayal kırıklığına uğruyorlar. Müzik yapılan yer arıyorlar. Birçok turizm bürosu broşürlerinde Bodrum’u, "sabahlara kadar eğleneceğiz yer" diye pazarlıyorlar. Birçok işletme ve turistler ne yapacağını şaşırmış durumda. 90 desibelde kimse müzik dinleyemez ve dansedemez. En azından ses biraz daha yükseltilebilir. 
     
     Cumhur Güven Taşbaşı Bodrum Kaymakamı 
Sürekli oturanlar rahatsız      Bodrum’da şu an ses kirliliği açısından bir sıkıntı yok. Akşam saat 24.00’den sonra eğlence yerlerinde müzik sesinin 90 desibeli geçmemesi gerekiyor. Biz bunu uyguluyoruz. Bu yasağı tanımayan işletmelere 1 milyar 300 milyon - 3. 5 milyara varan para cezaları ile kapatma cezaları veriyoruz. Bu yıl bir tek Havana Bar’a üç gün kapatma cezası uyguladık. Tavana yerleştirdikleri ve sesi gömen cihazlarında bir arıza meydana gelmiş. Haziran - Temmuz ve Ağustos aylarında uygulanan bu yasağa uymaları için eğlence yerlerini sürekli ikaz ediyoruz. Bodrum’da sürekli oturan insanlar yüksek müzik sesinden çok rahatsız oluyorlar. Dengeyi iyi korumak lazım. İnsanlar hem eğlenmeli, hem de dinlenebilmeli. Eğlence yerlerini bir merkezde toplamak ve konut alanından arındırmak gerekiyor. Bu amaçla Bodrum’da Barlar Sokağı’nı ve Gümbet’i eğlence merkezine dönüştürmek istiyoruz. 
     
     Saynur Gelendost Bodrum Gönüllüleri Derneği Bşk. 
Ses kirliliğinden bıktık artık      Özellikle bar ve disco gibi eğlence yerleri, sabah 04.00’e kadar yüksek sesle müzik çalıyorlar. Bu gibi yerlerin, konutların tam ortasında olması yanlış. Bodrum turistik bir bölge ama burada sürekli yaşayan insanlar da var. Bu insanlar sabahları kalkıp işlerine gitmek durumundalar. Ses kirliliği, Kasım - Aralık ayına kadar devam ediyor. Okula giden çocuklar da etkileniyor. İsterlerse müziğin sesini sabaha kadar açık bırakabilirler. Ancak, ses izalosyonu yapmak ve burada yaşayan insanlara saygı duymak zorundalar. Birçok işletme bu yasağa uymuyor. Bıktık artık. 
     
     Vedat Bayrak Setur Turizm Genel Müdürü 
İşletmeciler önlem almalı      Tatil yörelerindeki büyük tatil köyleri, bu konuyu zaten fazlasıyla dikkate alarak gerekli önemlerini aldı. Aşırı ses yapan noktalarını, gerek çevreyi gerekse mevcut müşterilerini rahatsız etmeyecek noktalara taşıdılar. Ancak buna dikkat etmeyen ve çevreye ses yapan bir takım yerlerde, bu uygulama hoş karşılanmıyor. İşletmeciler de müşteriler de dikkate alınmalı. Gece eğlenceleri sorunun, turizmdeki genel memnuniyet göz önüne alınarak çözümleneceği görüşündeyim. Kapalı mekan içinde çalınan müziğe kimse karışmıyor. Sıkıntı yaratan şehir içindeki işletmeler. Yasa varsa, önlem almalılar. Sahilde gezen turistlerde yüksek sesten rahatsızlar. 
     



 GÜNCEL 

















</TEXT>
</DOC>
