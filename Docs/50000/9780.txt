<DOC>
<DOCNO> 9780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/ekonomi/eko06.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknoloji dinini yarattı 
</HEADLINE>
<TEXT>

Gücünü teknolojik gelişmelerden alan trans-hümanist’lere göre beynimiz bilgisayara aktarılabilecek. Bedenle beyin birbirinden ayrılacak 
     Alev Belviranlı 

     Hergün yeni bir buluşun ortaya çıktığı ABD’de teknoloji sonunda kendi dinini yarattı. Trans-hümanism ya da yeni - hümanizm olarak adlandırılan bu akım her geçen gün daha fazla "müridi" peşinden sürüklüyor. 
     Daha çok internette transhumanist.org gibi siteler ve e - posta grupları sayesinde yayılıyor. Özellikle bilim adamlarından büyük destek buluyor. 
     
     Ölümsüzlük hayali 
     Trans-hümanistlere göre insanlar, fiziksel ya da düşünsel sınırlarını teknoloji sayesinde çok ileri boyutlara taşıyabilecek. Kendi vücutlarını istedikleri gibi şekillendirecek, beyinlerini istedikleri gibi kullanabilecek, istedikleri düşünce yapısına sahip olacak. Kısacası kendilerini istedikleri gibi yeniden yaratacaklar. 
     Trans - hümanistlere göre ölümlü olmak kader değil. Bu düşünceye karşı çıkanlara hatırlattıkları gerçek 200 yıl önce Batı ülkelerinde ortalama insan ömrünün 30 olması. 
     Trans - hümanistlere göre yaşamımızı şu anda var olan teknolojiler, daha doğrusu ilaçlarla mümkün olduğu kadar uzatmalıyız. Zira, bilim bir gün yaşlanmayı ve ölümü önleyecek konuma gelebilir. Üstelik 50 yıl gibi bir sure içerisinde. 
     İşte bu inançla http www.webcom.com cfsc contents.html gibi siteler ya da Life Extension Foundation gibi yaşamı sağlıklı bir şekilde uzatmanın bilimsel yöntemlerini gösterme iddiasındaki kurumlar giderek daha fazla ilgi görüyor. 
     
     İnsan beyni robota 
     Beyin tarama cihazlarının daha sofistike olması ile birlikte 2020 - 2040’li yıllarda beynin taranarak bilgisayar ekranına aktarılacağına inanılıyor. 
     Trans - hümanistlere gore bu aynı zamanda gerçekle sanalın, ruhla bedenin karıştığı nokta olacak. 
     Beynimiz bilgisayardaki bir yazılım gibi bizim bedenimizden bağımsız olarak yaşama alanı bulabilecek. Yani ruh ile beden biz yaşarken ayrılacak. Örneğin, bize ait olan bir beyin, bir robota yüklenecek. 
     
     Yeni akımın öncü siteleri 
     transhumanism.com 
     transhumanist.org 
     extropy.org 
     Foresight.org 
     


 EKONOMİ 


















</TEXT>
</DOC>
