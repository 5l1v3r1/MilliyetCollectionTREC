<DOC>
<DOCNO> 38498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sontur22.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan kasetini polis deşifre edecek... 
</HEADLINE>
<TEXT>

     Şişli Cumhuriyet Savcılığı'nın, TCK'nın 159. maddesi uyarınca ''Devlete hakaret'' suçundan Adalet ve Kalkınma Partisi AKP Genel Başkanı Recep Tayyip Erdoğan hakkında soruşturma başlatmasına neden olan özel bir televizyon kanalında yayınlanan konuşma kasedi, deşifre edilmek üzere İstanbul Emniyet Müdürlüğü'ne gönderildi. 
     Basın suçlarına bakan Şişli Cumhuriyet Savcısı Turgay Evsen'in gönderdiği yazı üzerine harekete geçen İstanbul Emniyet Müdürlüğü Güvenlik Şube Müdürlüğü görevlileri, Erdoğan'ın konuşmasının yayınlandığı Kanal D Televizyonu'ndan bandı talep etti. 
     Kanal D yetkilileri de, incelenmek ve deşifresi yapılmak üzere söz konusu kasedi emniyete gönderdi. 
     Erdoğan hakkında, TCK'nın ''Türklüğü, Cumhuriyeti, Türkiye Büyük Millet Meclisi'ni, hükümetin manevi şahsiyetini, bakanlıkları, devletin askeri ve emniyet muhafaza kuvvetlerini veya adliyenin manevi şahsiyetini alenen tahkir ve tezyif etmek'' suçunu düzenleyen ve 1 ile 6 yıl arasında hapsi öngören 159. maddesi yönünden başlattığı soruşturmayı sürdüren Savcı Evsen'in, emniyetten gelecek inceleme yazısı doğrultusunda AKP Genel Başkanı Erdoğan'ın ifadesine de başvurabileceği öğrenildi. 
     Savcı Evsen'in, ayrıca ''işlenen suçun 4454 sayılı Basın ve Yayın Yoluyla İşlenen Suçlara İlişkin Dava ve Cezaların Ertelenmesine Dair Yasa ile 23 Nisan 1999 Tarihine Kadar İşlenen Suçlardan Dolayı Şartla Salıverilmeye, Dava ve Cezaların Ertelenmesine Dair Kanun kapsamlarına girip girmeyeceğini, soruşturmayı tamamladıktan sonra değerlendireceği'' bildirildi. 
     
     
     






</TEXT>
</DOC>
