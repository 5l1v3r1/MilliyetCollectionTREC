<DOC>
<DOCNO> 24823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/sonspo03.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli maçta protokol tribünü krizi... 
</HEADLINE>
<TEXT>

     Spordan Sorumlu Devlet Bakanı Fikret Ünlü, Türkiye-Azerbaycan Milli maçında yaşanan protokol tribünü krizi ve seremoninin kapalı tribünün önünde yapılması nedeniyle sorumlular hakkında soruşturma açacağını bildirdi. 
     Bakan Ünlü, karşılaşma sonrası yaptığı açıklamada, maçta alınan 3-0'lık galibiyete bile fazla sevinemediğini ifade ederek, ''Maç öncesi yaşanan olay beni çok üzdü. Devletin tüm kurumları protokol tribünündeyken, sırt çevirme olayı çok yanlıştı. Galibiyete bile sevinmedim. Türkiye, bir hukuk devletidir. Her isteyen, istediği gibi davranamaz. Bu olayla ilgili kısa sürede bir soruşturma açacağım'' diye konuştu. 
     Futbol Federasyonu'na protokol tribününde 150 koltuk ayrıldığını, hepsinin de boş kaldığını kaydeden Ünlü, ''Devletin askeri bandosunu ve milli futbolcuları bu olaya alet etmeye, sevincimizi gölgelemeye kimsenin hakkı yoktur. Devletin askerini ne hakla oraya götürüp, protokole sırtlarını çevirdiler'' dedi. 
     Ünlü, devletin kiraya verdiği statlarda bile, protokol tribünleri için belirli kurallar koyduğunu, kiralayan kulüplerin de buna uyduğunu belirterek, ''Devletin geçmişten gelen gelenek ve görenekleri vardır.Kimse bu ülkede devlete sırtını çeviremez. Devletin Bakanı, Valisi, Ordu Komutanları varken de kimse askeri bandoya ve milli futbolculara buraya sırtını çevirtemez. Gerekenler yapılacak ve sorumlular bunların hesabını verecektir'' diye sözlerini tamamladı. 
     
     Aksu "Federasyona 15 koltuk veriyorlar" 
     Futbol Federasyonu Başkanvekili Ata Aksu ise ''yaşananların yıllardır kanayan bir yaradan kaynaklandığını'' ifade ederek, ''Bize protokol tribününde 15 koltuk veriyorlar. Delegasyon nerede oturacak'' diye konuştu. 
     Milli maçların sadece İstanbul'da oynanmadığını, ancak sorunların burada yaşandığını kaydeden Aksu, ''Burada kesinlikle devlete karşı bir saygısızlık yoktur'' dedi. Bursa'da kendilerine aynı muamelenin yapılması halinde, aynı şekilde davranacaklarını söyleyen Aksu, Galatasaray'ın Ali Sami Yen Stadı'nın, Avrupa Kupası maçlarında, sahasının UEFA tarafından kapatılmasının da aynı sıkıntılardan kaynaklandığını ileri sürdü. 







</TEXT>
</DOC>
