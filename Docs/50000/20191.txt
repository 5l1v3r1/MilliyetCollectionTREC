<DOC>
<DOCNO> 20191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sonspo08.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Başkanı "Mehmet Ali Yılmaz'ın istediği bedel haksızdı" 
</HEADLINE>
<TEXT>

     Trabzonspor Kulübü Başkanı Özkan Sümer, Trabzonspor'un Kulübü eski Başkanı Mehmet Ali Yılmaz'ın alacakları konusunda mahkemenin kendi lehlerini bir sonuç verdiğini de kaydederek, ''Trabzonspor'dan haksız yere bir bedel talep edildiğini herkes biliyordu. Bunun için yargı yoluna gittik ve sonucu bekledik. Olayın genel hükmünü yargı dışında toplum verecektir. Trabzonspor'un ne denli yönetildiğinin toplum tarafından değerlendireceği kanaatini taşıyorum.'' diye konuştu. 
     
     'Transfer için Belçika'ya gidiyorum' 
     Sümer, Belçika'da yaptığı transfer görüşmelerinin genel olarak olumlu geçtiğini belirterek, ''Kadromuza dahil etmeyi düşündüğümüz bu oyuncuların transferine son noktayı koymak için önümüzdeki hafta tekrar Belçika'ya gideceğim'' dedi. 
     Belçika'daki futbolcuların yeterlilik bakımından bir sorunlarının olmadığını ifade eden Sümer, ''Olayın kulüp ve oyuncu açısından ekonomik boyutu var. Çok aşırı bedellere oyuncu alma hakkımız ve şansımız yok. O doğrultuda bizi çok aşırı zorlamayacak bir biçimde olayı neticelendireceğiz'' diye konuştu. 
     
     'İntertoto, zamanına bağlı' 
     Gelecek sezon için UEFA Intertoto Kupası'na katılma yolunda yönetim kurulu olarak henüz bir karar almadıklarını da belirten Sümer, şöyle devam etti 
     ''Bu konuda benim şahsı fikrim, eğer bu kupa lig bitiminden hemen sonra gerçekleştirilecekse, kupaya katılmak istemeyiz. Ancak lig sona erdikten sonra belli bir müddet ara verilip de kupa maçları bu aradan sonra yapılırsa, UEFA Intertoto Kupası'na katılmayı uygun görürüz. Hem de gelecek sezona yönelik hazırlık çalışmalarımızı bu kupaya katılarak gerçekleştirmiş oluruz. Kararımızı UEFA Intertoto Kupası'nın başlayacağı tarihe göre belirleyeceğiz.'' 
     Öte yandan Gazinatepspor maçının hazırlıklarını sürdüren Trabzonspor, bugün kros çalışması yaptı. Mehmet Ali Yılmaz Tesisleri'nin yanındaki 7 kilometrelik alanda koşu yapan bordo-mavili takımda, belinde ağrı hisseden Osman, sol ayak baldırında ağrısı bulunan Sergen ile sakatlığı süren Milosevski çalışmaya katılmadı. 






</TEXT>
</DOC>
