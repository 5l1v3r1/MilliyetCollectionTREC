<DOC>
<DOCNO> 23245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sontur39.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayini çıkan bankacının kalbi strese dayanamadı... 
</HEADLINE>
<TEXT>

     İzmir'in Pasaport Semti'ndeki, Ziraat Bankası Ege Bölge Müdürlüğü'nde çalışan Ahmet Kavun, görevi başında kalp krizi geçirerek vefat etti. 
     Alınan bilgiye göre, şube müdürü olarak görev yapan Ahmet Kavun 52 , işyerinde bir anda fenalaştı. Arkadaşlarının yardımına koştuğu Kavun, masası başında yaşamını yitirirken, Kavun'un kalp krizi geçirdiği tespit edildi. Kavun'un cenazesi, tabuta konularak Bölge Müdürlüğü Binası'ndan çıkarıldı. 
     Çalışma arkadaşları, şube müdürü olarak görev yapan Kavun'un, geçen günlerde şube müdür yardımcısı olarak Bandırma'ya tayininin çıktığını ve bu nedenle yaşadığı strese kalbinin dayanamadığını ileri sürdüler. 
     Kamu bankalarının birleştirilerek özelleştirme kapsamına alınması üzerine, ''yeniden yapılanma'' adı altında tayinlerin çıktığını belirten ve bu tayinler nedeniyle Ziraat Bankası Ege Bölge Müdürlüğü'nden geçen hafta emekli olduğunu açıklayan Mustafa Eski, görevi başında kalp krizi geçirerek ölen arkadaşı Ahmet Kavun'un da bu uygulamalar sonucu yaşamını yitirdiğini ileri sürdü. 
     Eski, konuyla ilgili şunları söyledi 
     ''Ziraat Bankası'na yıllarca emek vermiş kişiler, sürgünlerle emekliliğe zorlanıyor. Şu an Ege Bölge Müdürlüğü binasında 60 çalışan, çıkan tayinler nedeniyle emeklilik için başvurdu. Ahmet Kavun'un da tayini geçtiğimiz günlerde geldi. 4 çocuk okuttuğu için ne yapacağını şaşırdı, morali son derece bozuktu. Kalbi bu stresi kaldıramadı. Bölge Müdürlüğü'nde Ahmet Kavun gibi onlarca insan, hala aynı stresi ve sıkıntıyı yaşıyor.'' 







</TEXT>
</DOC>
