<DOC>
<DOCNO> 22966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/soneko05.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepli işadamları Kemal Derviş'i böyle değerlendirdi 
</HEADLINE>
<TEXT>

     İlk yurt gezisini Gaziantep'e yapan Devlet Bakanı Kemal Derviş, iş çevrelerinin takdirini kazandı. 
     Gaziantep iş çevreleri, Derviş'in samimi yaklaşımı ve tespitlerinin, kendilerini yarınlara umutla bakmaya yönelttiğini belirttiler. 
     Gaziantep Sanayi Odası Başkanı GSO Nejat Koçer, Derviş'in Gaziantep'e yaptığı ziyaret sonrasında kendisine ve kendilerine olan güvenlerinin artırdığını söyledi. 
     Derviş'i açıksözlü ve gerçekçi bulduklarını anlatan Koçer, ''Kendisine ilişkin olumlu düşüncelerimiz vardı, ziyareti sonrasında bu görüşümüz daha da pekişti'' dedi. Derviş'in Türkiye gerçeklerini çok iyi bildiğini ifade eden Koçer,şu değerlendirmeyi yaptı 
     ''Kendisine KOBİ'ler ve reel sektörün sorunlarını ve önerilerimizi anlattık. Büyük bir dikkatle dinledi. Olumlu önerilerimizin titizlikle değerlendirileceğine inanıyoruz. Bu arada, sanayicilerimiz de Derviş'e olan güvenlerini dışa vurma olanağı buldular.'' 
     Koçer, Derviş'in, gezi, inceleme ve özel görüşmeleri sırasında siyasete ilişkin bir tek kelime bile söylemediğine dikkati çekti. Gaziantep Organize Sanayi Bölgesi OSB Başkanı Akif Ekici de Derviş'i yakından görme ve tanımanın kendileri için çok önemli olduğunu, bu ziyaret sayesinde bu fırsatı bulduklarını bildirdi. 
     ''Bugüne kadar sıkıntılarımızı yalnızca kendi bildiğinin doğru olduğuna inanan ve karşısındakinin görüşlerini dikkate almayanlara anlatmak zorunda kalmıştık. Derviş'in bunlardan farklı bir kişiliğe sahip olduğunu gördük'' diyen Ekici, şöyle devam etti 
     ''Ama elinde sihirli değnek yok. Türkiye'nin sorunlarını bir anda çözmesini beklemek yanlış olur. Bunu zaten kendisi de söylüyor. Türkiye için iyi işler yapacağı inancındayım.'' 
     Gaziantep Sanayi Odası GSO Meclis ve SANKO Holding Yönetim Kurulu Başkanı Abdulkadir Konukoğlu ise Derviş'in ilk yurt gezisini Gaziantep'e yapmasının çok doğru bir karar olduğunu vurguladı. Gaziantep'in, Türkiye'nin aynası olduğunu savunan Konukoğlu, şunları kaydetti 
     ''Bilgili ve kararlı olduğunu anladığımız Derviş, Gaziantep'in aynasında Türkiye'nin gerçeklerini gördü. Karalılığının sürmesi gerekir. Kendisine güveniyoruz. Ancak, yalnızca bizim güvenmemiz yetmez. İşçiler, memurlar, çiftçiler ve toplumun diğer tüm kesimlerinin O'na destek olması gerekir. Sorunlarımizi dinledi, sorunlarımızın çözüm yollarını anlattı.'' 
     ''Derviş Gaziantep'ten, Gaziantep Derviş'ten moral buldu. Fevkalede isabetli bir ziyaret oldu'' diyen Gaziantep Ticaret Odası GTO Başkanı Mehmet Aslan ise izlenimlerini, ''Fevkalede isabetli bir ziyaret oldu. Derviş, çok açık ve samimi bir insan. Son derece yararlandık. Bu kadar olumsuz koşulların olduğu bir ortamda, Gaziantep ekonomisinin dinamik yapısını gördü'' sözleri ile değerlendirdi. 
     Derviş'in işletmesini ziyaret ettiği değirmen makineleri imalatçısı Enver Ataseven de Derviş ile konuşma fırsatı bulmasına sevindiğini ifade etti. 
     Derviş'ten, ülke ve millet için hayırlı işler yapmasını istediğini anlatan Ataseven, ''Derviş'ten, ülkeyi idare edenlerden bize ümit vermelerini istedim'' sözleri ile ilettiklerini aktardı. 
     Ataseven, Derviş'in çok zor bir görev üstlendiğini, herkesin kendisine yardımcı olması gerektiğini savunarak, ''Derviş bana Vatan ve millet aşkı ile sizin için çalışmaya geldik dedi, daha çok üreterek ve daha çok ihracat yaparak kendisine yardımcı olmamızı istedi'' diye konuştu. 
     
     







</TEXT>
</DOC>
