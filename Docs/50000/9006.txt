<DOC>
<DOCNO> 9006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sondun07.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Moldova'da seçimler komünistlerin zaferiyle sonuçlandı 
</HEADLINE>
<TEXT>

     Moldova'da önceki parlamentonun devlet başkanı seçememesinden ötürü yapılan erken genel seçimlerde alınan ilk sonuçlar, Komünist Parti'nin seçimlerin galibi olduğunu ortaya koydu. 
     Seçim Komisyonu Başkanı Dumitru Nidelcu, oyların yüzde 97'sinin sayılmasının ardından yaptığı açıklamada, Komünistler'in oyların 50.2'sini aldığını ve yeni parlamentoda sadece 3 parti bulunacağını söyledi. 
     Nidelcu, komünistlerin en büyük rakibi, Başbakan Dumitru Braghis'in merkez parti ve bloklar ittifakı'nın yüzde 13.45 oy oranıyla ikinci sırada geldiğini, onu yüzde 8.18 oy oranıyla aşırı milliyetçi Hıristiyan Demokratik Halk Partisi'nin izlediğini açıkladı. 
     Siyasi yorumcular, bu sonucun komünistlere 101 sandalyeli parlamentoda 70 ya da 71 sandalye kazanmasına yeteceğini ve devlet başkanı seçebilmek için gerekli 61 sandalyeyi böylece aşacağını belirtiyor. Avrupa'nın ve eski SSCB ülkelerinin en yoksul ülkelerinden, 4.5 milyon nüfuslu Moldova'daki seçimlere 17 siyasi parti ve 10 bağımsız aday katıldı. 




</TEXT>
</DOC>
