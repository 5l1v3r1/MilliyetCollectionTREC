<DOC>
<DOCNO> 42346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sontur09.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
SP "Anayasa değişiklikleri konusunda 'İstemezük' demiyoruz" 
</HEADLINE>
<TEXT>

     Saadet Partisi SP Grup Başkanvekili Yasin Hatiboğlu, anayasa değişikliğine ilişkin 37 maddelik kanun teklifiyle ilgili olarak, ''Bizden kayıtsız, şartsız destek gelmez. Ama, kuru kuruya istemezük mantığında da değiliz'' dedi. 
     Hatiboğlu, parti genel merkezinde düzenlediği basın toplantısına ABD'de meydana gelen olaydan duyduğu üzüntüyü dile getirerek başladı. Bu olayda ''İslami terör'' tabirinin kullanılmasının rahatsızlık verici olduğunu kaydeden Hatiboğlu, ''Bir müslüman da teröre bulaşabilir. Ama, bir dinin kural ve kavramlarını sanki teröre imkan verdiği varsayımından hareket ederek İslami terör tabirini kullanmak bizi, halkımızı, dünyadaki tüm müslümanları üzmektedir'' diye konuştu. 
     Konuşmasında anayasa değişiklik paketi konusunda partisinin görüşlerini dile getiren Hatiboğlu, ''Uzlaşma Komisyonu'nda hazırlamış olduğumuz bu anayasa teklifi iyi bir çalışma olmamakla beraber iyi bir gelişme olduğunu düşünüyoruz'' dedi. 
     Anayasa değişiklik paketinde 13. maddenin iyi bir gelişme olduğunu kaydeden Hatiboğlu, beyanın suç olmaktan çıkarılmasını savunduklarını belirtti. 
     Sendikaları kapsayan maddeyle ilgili olarak da, devlet denetimi konusunda bazı çekincelerinin bulunduğunu anlatan Hatiboğlu, bu konudaki düşüncelerini, '' Sendikalar denetimsiz olsun diyen yok. Ama, böyle bir denetim de yanlıştır diyoruz'' şeklinde açıkladı. 
     
     Parti kapatma... 
     Hatiboğlu, anayasanın 13. ve 14. maddelerinde beyan ve düşünceyi ifade etmeyi anayasal teminat altına alırken, 69. maddenin bunun önünü kesmesinin yanlış olacağını kaydederek, ''Yani, bu maddelerde özgürlük vereceksiniz, 69. maddeye gelince diyeceksiniz ki, hayır beyanda bulunamazsın, bu olmaz, bu doğru değildir . Bunu düzeltmek istiyoruz. Önergemizi orada inşallah vereceğiz'' dedi. 
     Hatiboğlu, sözlerini şöyle sürdürdü 
     ''69. maddede ben eminim ki hep şu sorulmuştur bir parti, kapatılmış bir başka partinin nasıl olsa devamı olur Yani, burada bir DNA testine ihtiyaç var herhalde. Başka türlü yapamazsınız. Yok, kapatılmış partinin kan örnekleri ki, sonra kurulan partiyle karşılaştırasınız. Hukuk mantığının dünyadaki örnekleri alınır, incelenir, hangi halde kapatılan partinin devamıdır, değildir karar verilir. Bunun için de kriterler lazım. Onun için biz diyoruz ki, bunun kriterlerini kanun yapalım, kanuna koyalım. 
     Kanuna bunun kriterlerini kanuna koyalım. Diyorsanız ki, kapatılmış partinin adını, amblemini taşımak. Diyorsanız ki, eylem ve söylem benzerliği, koyalım. Diyorsanız ki, aynı tüzük, aynı programı uygulamak koyalım. Yani, bir yeni kurulan parti bilsin ki, ben şu fiilleri şu eylemleri gerçekleştirirsem, beni devam sayacaklar. Bilsin ki, ben şunlardan şunlardan uzak durursam ben onun devamı olmayacağım. Hukuk devletinde aslolan budur. Hukuk devleti, yurttaşına tuzak kurmaz. Ah, şunu bir düşürebilseydim demez.'' 






</TEXT>
</DOC>
