<DOC>
<DOCNO> 12421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sontur08.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DP Genel Başkanı Korkut Özal görevinden ayrıldı 
</HEADLINE>
<TEXT>

     Demokrat Parti DP Genel Başkanı Korkut Özal'ın, görevinden ayrıldığı bildirildi. 
     DP Genel Başkan Yardımcısı Mustafa Tuna, yaptığı yazılı açıklamada, Özal'ın genel başkanlık görevinden ayrıldığını, Parti Başkanlık Divanı'nın, Cüneyd Zapsu'yu genel başkan vekili seçtiğini kaydetti. 
     Korkut Özal ise DP Genel Başkanlığı'na 18 Mart 2001 tarihinde gönderdiği yazıda, ülkenin içinde bulunduğu sorunlara işaret ederek, ülkenin bir türlü yönetilebilir gerçek bir demokrasi çizgisine getirilmediğini görüşünü ifade etti. Özal, şu görüşleri dile getirdi 
     ''Türkiye'yi bu duruma düşüren ve oradan çıkmasına bir türlü fırsat vermeyen, siyasi sistemin kendisidir. 
     İktidardaki siyasi partiler ise bu bunalımın sorumluluğunu yüklenip istifa etmek yerine, siyaset dışı bir irade oluşturmak yolu gibi ender rastlanan bir yöntem ile aşmaya çalışmaktadır. DP olarak yıllar boyu savunduğumuz, 'siyasetin ve devletin yeniden yapılanması' misyonu ile evrensel değerlere uygun bir demokratikleşme değişiminin gerçekleştirilmesi, ülkenin tek çıkış yolu olarak görülmektedir. 
     Tersine gayretler ne olursa olsun, bu misyonun eninde sonunda gerçekleşeceğine olan inancım tamdır. Ancak bunun, yapıcı bir bütünlük içinde birbiriyle kenetlenmiş genç kadroların sabırlı ve güçlü çalışmaları ile başarıya ulaşabileceği de muhakkaktır. 28 Eylül 1997 tarihindeki DP Olağanüstü Kongresi'nde DP Genel Başkanı olarak seçildiğimde yaptığım teşükkür konuşmasında, bu partiyi gençlere teslim edeceğim vaadinde bulunmuştum. Şimdi bu vaadimi yerine getirerek, 26 Temmuz 1998 tarihli DP Olağan Kongresi'nde seçilmiş olduğum DP Genel Başkanlığı görevimi, genç kuşaklarımıza devretmek üzere noktalıyorum. '' 




</TEXT>
</DOC>
