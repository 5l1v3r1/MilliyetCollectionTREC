<DOC>
<DOCNO> 42499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/dunya/dun05.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Mücadele yıllar sürer 
</HEADLINE>
<TEXT>

     ABD Dışişleri Bakanı Colin Powell, iki gün içinde bazı hedeflere askeri operasyon düzenleyip bu işi bitirme niyetinde olmadıklarını, mücadelenin yıllar süreceğini bildirdi. CNN'de konuşan Powell, "İçinde bulunduğumuz, askeri bir savaş değil, çok farklı bir savaş. Bu savaşta düşman akıllı, kaynakları çok, pek çok ülkede saklanıyor ve işini bitirmek aylar, yıllar alabilir. Ama onları bulacağız ve işlerini bitireceğiz" diye konuştu. 
     Usame bin Ladin'in terör örgütü El - Kaide'nin, bu saldırıda bir numaralı şüpheli olduğunu belirten Powell, başka terör bağlantılarının da araştırıldığını kaydetti. Powell, Bin Ladin'i barındırdığına inanılan Afganistan'ın bir seçim yapması gerektiğini belirterek, "Afganistan ya bu teröristleri bulup yok etmemizde bize yardım edecek ya da diplomatik, askeri, ekonomik sonuçlarına katlanacak" dedi. 
     Bin Ladin'in terör ağına yardım ettiği şüpheleri bulunan Yemen ve Sudan'a da seslenen Powell, "Bu kişileri ülkelerinden çıkarmanın tam zamanı. Bize, bu kişileri yakalamakta yardım edin" diye konuştu. 
     
Enkazda teröristin pasaportu bulundu      FBI, ikiz kulelerinin enkazı civarında, intihar pilotlarından birinin pasaportunu buldu. FBI Başkan Yardımcısı, pasaportun enkazdan birkaç bina ötede bulunduğunu, bu nedenle görevlilerin enkaz civarında yeniden ayrıntılı bir araştırma yapacaklarını söyledi. Şu ana kadar ulaşılan 159 ceset arasında hava korsanı bulunamadı. 
     



 DÜNYA 


















</TEXT>
</DOC>
