<DOC>
<DOCNO> 3139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/dunya/dun01.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Köksal dönmeyebilir 
</HEADLINE>
<TEXT>

Paris’le diplomatik ilişkilerin alt düzeye çekilmesi bekleniyor 
     BARÇIN YİNANÇ Ankara 

     Ankara, Fransız Meclisi’nde kabul edilen Ermenilerin soykırım iddialarına dayalı yasanın Anayasa Konseyi’ne yapılacak başvuruyla iptali için geçerli olan 15 günlük süreyi beklemeden, Paris’e yaptırım uygulanması için düğmeye bastı. Hükümetin, Fransa’ya ağır bir bedelin ödetilmesi yönünde ilke kararı aldığı öğrenidi. 
     Dışişleri Bakanlığı’nın hükümete, biri, Fransa’ya uygulanabilecek tüm yaptırımları, diğeri ise ilk aşamada ve kısa vadede alınabilecek önlemleri içeren iki liste sunduğu öğrenildi. Fransa’nın "canını acıtma" konusunda kararlı olan hükümetin, dar kapsamlı listeyi gelecek hafta yürürlüğe sokması bekleniyor. Listenin siyasi yaptırımlar boyutunda, karşılıklı ziyaretlerin iptal edilerek, zorunlu olmadıkça, ikili plandaki temasların asgariye indirilmesi, ayrıca danışmalarda bulunmak üzere Türkiye’ye çağrılan Paris Büyükelçisi Sönmez Köksal’ın, Fransa’ya geri dönmemesi de bulunuyor. 
     Listenin ekonomik ayağında ise Fransız şirketlerinin askeri ve ticari ihalelerden dışlanması yer alıyor. Bazı projelerde Fransız firmalarına, teknik şartları yerine getiremedikleri gerekçesiyle, ihaleden elendiklerinin bildirileceği belirtildi. 
     


 DÜNYA 













</TEXT>
</DOC>
