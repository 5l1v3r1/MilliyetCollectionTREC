<DOC>
<DOCNO> 42670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sontur10.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleyman Demirel "ABD, yanlış birşey yapmamaya dikkat etmeli.." 
</HEADLINE>
<TEXT>

     9. Cumhurbaşkanı Süleyman Demirel, ABD'nin evrensel hukuka göre hareket edip yanlış bir şey yapmamaya dikkat etmesi gerektiğini söyledi. 
     Demirel, Rize'nin Çayeli ilçesinde bir ilköğretim okulunun açılışına katılmak üzere geldiği Trabzon'da, havaalanında gazetecilerin sorularını yanıtladı. 
     Demirel, bir gazetecinin, ABD'deki terörist saldırılarla ilgili görüşlerini sorması üzerine, ''terörün dini, imanı, kitabı ve Allah'ı olmadığını'' belirterek, şunları söyledi 
     ''ABD, bu hadiseyi yapanların yanına koymaz. Bu olay sadece ABD'ye karşı değil, tüm insanlığa karşı yapılan saldırıdır. Türkiye bunun acısını çok çekmiş ve 40 bin insanını teröre kurban vermiştir. Bunun için teröre karşı ABD değil, herkes mücadele etmelidir. Bu olayı kim yaptı, kim destek verdi, neden yaptı Bunun açıklığa çıkması mecburi bir durumdur.'' 
     Dünyada ve ABD'de bu olay sonrası yaşanan acının ortada olduğunu ifade eden Demirel, ''ABD, evrensel hukuka göre hareket edip yanlış bir şey yapmamaya dikkat etmelidir. Bu üzücü olay yeni üzücü olaylara neden olmamalıdır. Bütünleşmeye yönelik bir hareket olmalıdır. İnsanlar normal hayatlarına dönmelidir'' diye konuştu. 
     Demirel daha sonra, karayoluyla Çayeli'ye hareket etti. 






</TEXT>
</DOC>
