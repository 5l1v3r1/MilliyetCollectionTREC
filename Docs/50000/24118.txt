<DOC>
<DOCNO> 24118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sonspo13.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "Hedef iki maçta 6 puan" 
</HEADLINE>
<TEXT>

     Milli Takımlar Teknik Direktörü Şenol Güneş, 2002 Dünya Kupası Eleme Grubu'nda Azerbaycan ve Makedonya ile Türkiye'de yapacakları maçların kendileri için merdivenin ilk basamakları anlamını taşıdığını söyledi. 
     A Milli Futbol Takımı'nın bu sabah yaptığı idman öncesi gazetecilerin sorularını yanıtlayan Şenol Güneş, ''Azerbaycan ve Makedonya maçlarını zirveye çıkma yolunda merdivenlerin ilk basamakları olarak görüyoruz'' dedi. 
     İlk aşamada Azerbaycan ile yapacakları maça motive olmaya çalıştıklarını anlatan Güneş, bu maçtan mutlak 3 puanla ayrılıp, Makedonya maçına moralli çıkmak istediklerini söyledi. 
     Güneş, ''Her iki maçı 6 puanla kapatıp, oyuncularımızın tatile mutlu çıkmalarını arzu ediyoruz. Bunu başaracak gücümüz var. Kendimize inanıyoruz'' diye konuştu. 
     Azerbaycan Milli Takımı'nın takım oyunu sergilediğini ve savunmaya dayalı oyun anlayışıyla mücadele edip, sert futbolu tercih ettiğini anlatan Güneş, önlemlerini buna göre alacaklarını ve sabırlı bir oyun tarzıyla galibiyete ulaşacaklarına inandıklarını kaydetti. 







</TEXT>
</DOC>
