<DOC>
<DOCNO> 2764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/yazar/cerrahoglu.html </URL>
<DATE> 2001/01/18/ </DATE>
<TIME>  </TIME>
<AUTHOR> Nilgün CERRAHOĞLU  </AUTHOR>
<HEADLINE>
MGK, monarşilerden miras... 
</HEADLINE>
<TEXT>

     Hulki Cevizoğlu'nun emekli Oramiral Salim Dervişoğlu ile "Cevizkabuğu"nda yaptığı söyleşiyi - uykusuzluktan perişan olmak pahasına - ekrana yapışarak izledim. 
     Programın her bölümü ayrı bir yazı konusu. Benim en çok ilgimi çeken Dervişoğlu'nun AB, demokrasi ve MGK üzerinde yaptığı değerlendirmeler oldu. 
     "MGK'nın antidemokratik bir unsur olmadığını" iddia eden Dervişoğlu, "Bazı Avrupa ülkelerinde de" dedi "MGK vardır " 
     Uzun yıllar muhabirlik yaptığım İspanya ve İtalya'da bizdeki gibi gündem belirleyen bir MGK olgusuyla hiç karşılaşmadığım için, konuyu şiddetle merak edip araştırdım. Ve örneğin İtalya'da oldum olası bir MGK bulunduğunu bu vesileyle öğrenmiş oldum. 
     AB - Türkiye tartışmasını yakından ilgilendirdiğini düşündüğüm İtalyan örneğinin özelliklerini bu sütuna taşımak istiyorum 
     İtalya'da "Yüksek Savunma Konseyi" Supreme Defense Council - YSK - olarak anılan ve aynı Türkiye'deki gibi cumhurbaşkanının başkanlığı altında kuvvet komutanlarıyla bir dizi önemli bakanı bir araya getiren "anayasal" bir kurum bu. Krallık döneminde "kralın harp kabinesi" olarak bilinirmiş. Demokratik anayasaya "monarşist anayasadan" miras kalmış. 
     Cumhuriyetten bu yana yalnız "güvenlik" konularını ele alan bir organ olarak korunmuş. Anayasal reformlar çerçevesinde yetkilerinin bir ara "dış politikayı" da içerecek şekilde genişletilmesi ve adının "Yüksek Savunma ve Dış Politika Konseyi" olarak değiştirilmesi düşünülmüşse de "yetki kargaşası" endişesiyle bundan vazgeçilmiş. 
     Türkiye'deki durumun aksine bazen hiç toplanmıyor, bazen yılda 2 - 3 kez bir araya geliyormuş. Halen cumhurbaşkanı, hükümet ve silahlı kuvvetlerin bir araya gelip aralarında bir dizi güvenlik konusuna "açıklık kazandırdıkları", "tartıştıkları" bir platform ve "danışma kurulu" olarak tanımlanıyor. 
     YSK'nın korunmasındaki amaç savunma ve güvenliği ilgilendiren konularda alınacak kararların "demokratik anayasaya" uyumunu gözetmek. Forum fakat karar almıyor. YSK içinde herhangi bir karar oylaması yapılmıyor. 
     Teoride YSK'nın "direktif önerme" yetkisi var. Ancak anayasal olarak bu direktifi "hükümet" ya da "parlamentoya" önermesi mümkün değil. Bu nedenle hükümete "tavsiyede" bulunamıyor. Ulusal kriz hallerinde yalnız "orduya direktif önerebiliyor". Kararları ise yalnız hükümet alıyor ve parlamentonun onayına sunuyor. 
     YSK'nın - buradaki gibi - başbakanlığın altında çalışan bir genel sekretaryası var. Ancak "başbakan adına denetleme" yapan, "işlevsel" bir fonksiyonu yok. Her şeyden önce başbakanın kendine ait ayrı bir "staff"ı bulunuyor. YSK sekretaryasını ise aktif bir ordu mensubu değil, cumhurbaşkanı tarafından atanan emekli bir kuvvet komutanı yönetiyor. 
     YSK'nın yıllar içinde anayasal güçlerin değişen ağırlığıyla şartlanan bir rolü olmuş. Hükümet ve parlamentonun güçlü olduğu dönemlerde salt bir "danışma organı" olmakla sınırlı kalmış. İktidar boşluğu yaşandığı dönemlerde ağırlığı artmış. Ancak bu da hükümet ve parlamento karşısında "asker" değil "cumhurbaşkanının" ağırlığının artması şeklinde tezahür etmiş İtalya'da. 
     YSK'nın Çizme'de siyasi polemik yarattığı tek dönem 40 yıl öncesinde kalıyor. '62'deki ilk "merkez sol" hükümete karşı, dönemin Hıristiyan demokrat kökenli Cumhurbaşkanı Segni, YSK'yı "darbe"ye yönelik amaçlar için kullanmakla suçlanmış. 
     YSK'nın ülke yönetiminde hiçbir ağırlığı yok bugün. Bu konu yalnız güvenlik uzmanlarının ilgilendiği bir alanla sınırlı. 
     
     





AB böler mi 


Batı'daki çatlak 


Nasıl dostluk 


Köşk'ten izlenimler 


İki bakan daha öldü öldü dirildi 


Yoksulluğa talim etmek istemiyorsak... 


MGK, monarşilerden miras... 


400 bin kaçak yabancı 


Davetin ardından 


Bataklık... Alın, başınıza çalın .. 


Taktik savaşı 


Sözler güzel ya uygulama 


Gecikme değil de nedir 


"Bir de yüzer gezer santrallara bakalım..." 


Ruhi Su’yu anarken... 


62 yıl önce ve sonra... 


AB türküsü 


Kiracı mı kapıcı mı 


Zenginler cemaati yoksullar cemaati 


</TEXT>
</DOC>
