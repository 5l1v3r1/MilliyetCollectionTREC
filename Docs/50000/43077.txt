<DOC>
<DOCNO> 43077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur17.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa değişikliği teklifinin maddelerine geçildi 
</HEADLINE>
<TEXT>

     TBMM Anayasa Komisyonu'nda ele alınan 37 maddelik Anayasa değişikliği teklifinin maddelerinin görüşmelerine geçildi. 
     Komisyon'da değişikliğin geneli üzerindeki görüşmelerde, 19 milletvekili söz aldı. Görüşmeler, yaklaşık 3 saat sürdü. Komisyon üyesi olmayan milletvekilleri de söz alarak, teklif üzerinde görüşlerini dile getirdiler. 
     AKP Grup Başkanı Bülent Arınç, teklif üzerinde konuşurken, Anayasa değişikliği konusunda Silahlı Kuvvetler ya da bazı bakanların farklı itirazları olabileceğini, ancak bunların usulüne uygun yapılması gerektiğini belirterek, ''Bunlar, TBMM'yi yönlendirici olmamalı. Bizler kendi irademizle ve vicdanımızla oy kullanmalıyız. Değişiklik yapacaksak, biz yapalım'' dedi. Anayasa değişikliğini sivilleşme ve demokratikleşme ürünü olarak değerlendiren Arınç, çalışmanın ''yetersiz'' ancak ileri bir adım olduğunu kaydetti. 
     
     Söylediklerim gülünç değil 
     Arınç, 37 madde üzerinde görüşlerini dile getirdi. Anayasa'nın 26. maddesinde yapılacak değişikliğe işaret eden Arınç, hürriyetlerin kullanılmasında getirilen sınırlamaları ''çalışmanın küçük bir lekesi'' olarak değerlendirdi. Arınç, bu sözlerine tepki gösteren MHP Kilis Milletvekili Mehmet Nacar'a, ''Söylediklerim gülünç değil'' diyerek, karşılık verdi. 
     Partilerin kapatılabilmesi gerektiğini savunan Arınç, ''Siyasi partiler anayasal güvence altına alınmalı. Ama bu hiçbir parti ne yaparsa yapsın kapatılmayacağı anlamına gelmemeli. Partiler kapatılmadan uyarılmalı. Bu yöndeki değişiklikler olumludur'' görüşünü savundu. ''Odak'' tanımının anayasa içine girmesini de olumlu bulan Arınç, ancak parti kapatma davalarında beşte üç çoğunlukla karar alınması konusuna açıklık getirilmesini istedi. Arınç, Parlamento'yu ve parlamenterleri töhmet altına sokan bir düzenlemenin de değiştirildiğini belirterek, 100. maddedeki değişiklikle parlamenterlere ''gizli oy'' olanağının getirilmesinin önemine değindi. Uzlaşma Komisyonu'nun çalışmalarını sürdürmesi gereğine işaret eden Arınç, ''Anayasa bir bütün olarak ele alınmalı'' diye konuştu. 
     MHP Kilis Milletvekili Mehmet Nacar, değişiklik teklifinin geneli üzerinde konuşurken, herkesin olumlu bulmasına karşılık sözlerini ''ama'' veya ''ancak'' diyerek sürdürdüğünü belirterek, bu nedenle teklif üzerinde değişiklik arzusu gözlemlediğini kaydetti. ABD'de yaşanan terör olayları sonrasında düşünce hürriyeti ve güvenlik konularının yeniden gözden geçirilmesi gereğini doğurduğunu savunan Nacar, çalışmanın, ''kara bir leke'' olarak tanımlanmasına itiraz etti. Konuşmaların tamamlanmasının ardından, değişiklik teklifinin maddelerinin görüşülmesine geçilmesi oybirliği ile kabul edildi. Saat 10.00'da başlayan ve yaklaşık 3 saat süren görüşmelerde, komisyon üyesi olan ve olmayan 19 milletvekili söz alarak, görüşlerini dile getirdi. Komisyon, çalışmalarına saat 14.30'a kadar ara verdi. 







</TEXT>
</DOC>
