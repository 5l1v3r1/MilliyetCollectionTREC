<DOC>
<DOCNO> 28207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/yazar/bila.html </URL>
<DATE> 2001/06/22/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Gül 'Partimiz hazır' 
</HEADLINE>
<TEXT>

     Fazilet Partisi, iki yeni parti kurmak üzere hazırlıklarını tamamlamış durumda. FP'den doğacak iki partiden biri Erbakan'ın kontrolünde bulunacak olan mevcut yönetimin yer alacağı parti, diğeri de, "yenilikçi" kanadın yerleşeceği parti. 
     İki partinin hazırlıkları da çoktan tamamlanmış görünüyor. 
     Refah Partisi kapatıldığında tek parti çatısı altında toplanabilen kadrolar, Fazilet Partisi'nden sonra tek partiye sığamayacak kadar ayrı düştüler. 
     Yenilikçi kanadın önde gelen isimlerinden Abdullah Gül'le, Fazilet Partisi sonrasını konuştuk. 
     Gül, "O kadar yoğun bir talep var ki, artık bekleyecek tahammülümüz kalmadı" diyerek, söze başladı ve şu değerlendirmeyi yaptı 
     "Biz Türkiye'nin siyasi bir transformasyon geçireceğine inanıyoruz. Bu süreçte iki akım olacak. Biri dışarıdan gelen tazyikle transformasyona yönelen akım, diğeri ise yerli akım. İç dinamiklerle transformasyonu sağlayacak akım. İşte biz bu akımı temsil edeceğiz ve bütün Türkiye'yi kucaklayacağız." 
     - Partiniz hazır mı 
     - Biz hazırlıklarımızı tamamladık. Fazilet Partisi'nin akıbeti büyük ölçüde ortaya çıkınca yeni parti hazırlıkları başlamıştı. 
     - Yeni partiyle Türkiye'nin önüne çıkmanız ne kadar süre alır 
     - Fazla sürmez. Dediğim gibi her şey hazır. 
     - Hükümetin ve Meclis'in Anayasa'yı değiştirme girişimi durumu etkiler mi 
     - Biz bu girişimin samimi olduğuna inanmıyoruz. İnsanları bu kadar da aptal yerine koymasınlar. Eğer Anayasa'yı değiştirmeye, parti kapatılmasını zorlaştırmaya gerçekten inansalardı, davanın başladığı günden sonra geçen 25 aylık sürede bunu yaparlardı. Bence iktidarın son anda Anayasa'yı değiştirme söylemiyle ortaya çıkması bir aldatmacadır. 
     - Yeni partide Tayyip Erdoğan, Bülent Arınç ve siz birlikte mi olacaksınız 
     - Evet. Öyle denilebilir. Tabii Sayın Arınç, Grup Başkanvekili. O, konumunun gerektirdiği hassasiyeti düşünerek hareket edecektir. 
     - Bazı FP'li milletvekillerinin sine - i millete dönme girişimlerini nasıl karşılıyorsunuz 
     - Biz bu düşünceyi ciddi ve gerçekçi bulmuyoruz. Bunlar ciddiyetten uzak girişimler. 
     Gül, yeni partinin işlevini, "Türkiye'yi bir ev kabul ederseniz, bizim işlevimizi bu evin içini yeniden düzenlemek, düzeltmek olarak tanımlayabilirsiniz" diyor. 
     Gül'e göre temsil ettikleri hareket ve yeni parti, Fazilet Partisi'nin bir kanadı veya hizbi gibi değil, yeni ve ana siyasi akımlardan biri olarak değerlendirilmesi gereken nitelikte olacak. 
     Fazilet sonrası, Refah sonrasından farklı gelişmelere gebe görünüyor. 
     
     







Çağdaşlaşma 


Enayi füzesi 


Gül 'Partimiz hazır' 


Okur istekleri 


Fazilet, HADEP ve parti kapatmak... 


Ekonomi... Nereye 


Bilimsel araştırmaya paydos mu 


Üçüncü kriz şişirmesi 


Kim daha şanslı 


İşlem yok, senaryo çok... 


Süpermen, hukuka karşı 


Avrupa onu yapmış, bunu yapmış... 


Krizde 1 milyon işsiz 


Gürtuna adıyla umutlandım 


Kıyıdan... Kıyıda... 


Turizm beldesine cezaevi olur mu 


Çimentocular "üzgün" 


</TEXT>
</DOC>
