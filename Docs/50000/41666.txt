<DOC>
<DOCNO> 41666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/guncel/gun09a.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ANALİZ 
</HEADLINE>
<TEXT>
11 Eylül dostluk pekiştirecek 
     KADRİ GÜRSEL 

     11 Eylül tarihi, kaçınılmaz biçimde Amerikan dış politikasına damgasını vuracaktır. 11 Eylül katliamının arkasındaki güç, ister uluslararası İslamcı teröristler olsun, isterse Amerika’daki diğer Oklahoma bombacıları Washington yönetiminin iç ve dış politikasında artık "terörizme haddini bildirme" gayreti bir bakıma "temel içgüdü" haline gelecektir. 
     Güvenlik kaygılarının en üst düzeye çıkması ise, maalesef, dünya ölçeğinde demokrasinin sınırlarının gerilemesine neden olabilir. Çünkü, şu husus deneyimle sabittir ki, bir ülke veya çevrede insanların hayatı ve sistemin bekası tehlikedeyse, orada güvenlik, özgürlükten daha öncelikli hale gelir. Devlet aygıtlarının denetim ve baskısı artar, bireysel haklar kısıtlanır. Bu her yerde böyle tezahür etmiştir. Fazla uzağa gitmeye gerek yok en yakın örnek, terörizmden yıllardır mağdur olan ülkemiz Türkiye’de de böyle olmadı mı Terör tehdidi yüzünden demokrasimizin gelişmesi pek çok kez sekteye uğramadı mı 
     
     Nasıl bir tablo 
     Bu terör - demokrasi karşıtlığı şablonu uluslararası ilişkilere uyarlandığında şöyle bir tablonun ortaya çıkması beklenebilir 
     Gelişmiş kapitalist ülkeler ile yoksullar ve özellikle Ortadoğu ülkeleri arasındaki güvensizlik had safhaya çıkacak. İslam dünyasına olan düşmanca duygular güçlenecek ve ilişkiler gerginleşecek. ABD’nin olası misilleme eylemleri uçurumu daha da derinleştirecek. Diyalog ve anlayış yerini kuşkuya bırakacak. 
     
     Türk-Amerikan ilişkileri 
     ABD dış politikasında da Clinton dönemine damga vuran "İnsan hakları ve demokrasi" desturunun yerini "güvenlik ve işbirliği" arayışları alacak. Bu bakımdan Türk - Amerikan ilişkileri Soğuk Savaş döneminde olduğuna benzer biçimde sıkılaşacak ve "insan hakları" Türkiye’ye silah satışında eskisi gibi güçlü bir kriter olamayacak. Terörizme destek veren serseri devletlerin komşusu Türkiye, bu yeni konjonktürde benzersiz jeopolitik konumundan Soğuk Savaş döneminde olduğu gibi yararlanabilecek. 
     Kısacası, terörizme karşı mücadelede ABD’ye destek vermeye hazır Türkiye karşısında daha anlayışlı bir Amerika bulacak. 
     



 GÜNCEL 































</TEXT>
</DOC>
