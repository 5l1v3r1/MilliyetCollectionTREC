<DOC>
<DOCNO> 15771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sontur19.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten istifa çağrılarına yanıt "Kalıyorum, kalacağım" 
</HEADLINE>
<TEXT>

     DSP Genel Başkanı ve Başbakan Bülent Ecevit, Başbakanlık görevinden gerekli görürse ayrılacağını bildiren Ecevit, ''Yeni bir hükümet arayışının, bunun bir hükümet bunalımına dönüşmesinin memleket hayrına olmayacağına inanıyorum, onun için görevde kalıyorum, kalacağım'' dedi. 
     Ecevit, partisinin grup toplantısının açılışında yaptığı konuşmada, koltuk düşkünlüğü olmadığını bildirerek, seçimle geldiği her görevden kendi isteğiyle, kendisi gerekli gördüğü için ayrıldığını söyledi. 
     Başbakan, 12 Mart 1971 askeri müdahalesi döneminde CHP Genel Sekreterliği görevinden ''Çok değer verdiği, çok saydığı, sevdiği önderi ile ters düştüğü'' için hiçbir baskı altında kalmaksızın ayrıldığını anlattı. 1974'de koalisyon ortağı ile Kıbrıs konusundaki bir anlaşmazlık nedeniyle başbakanlıktan ayrıldığını, 1979'da ara seçimlerde yenilgiye uğradığı için görevinden ayrıldığını, 12 Eylül sonrasında da ''Hiçkimse tarafından zorlanmadan, topla tüfekle görevinden ayrılması istenmeden'' kendi iradesiyle genel başkanlıktan ayrıldığını kaydeden Ecevit, şunları söyledi 
     ''Şimdi de gerekli görürsem ayrılırım. Herhalde bugünlerde hükümet başkanlığının çok zevkli bir meşgale olmadığını herkes takdir eder. Ama şu sırada yeni bir hükümet arayışının, bunun bir hükümet bunalımına dönüşmesinin memleket hayrına olmayacağına inanıyorum, onun için görevde kalıyorum, kalacağım. Birkaç kez genel sekreterlikten, genel başkanlıktan, başbakanlıktan ayrıldım ama hiçbir zaman inançlarım uğruna mücadeleden vazgeçmedim.'' 
     DSP Genel Başkanı ve Başbakan Bülent Ecevit, Hükümet'in istifasını isteyenlerin, nasıl bir hükümet istediklerini de açıklamaları gerektiğini, ancak bugüne kadar böyle bir açıklama yapılmadığını belirterek, ''Benim, bakanlık görevimde meşhur deyimle koltuğa yapışmak gibi bir eğilimim hiçbir zaman olmamıştır'' dedi. 
     Ecevit, gösterilerde, ''Hükümet istifa'', ''Ecevit istifa'' sloganlarının devam ettiğini, buna karşı olanların da bulunduğunu, TOBB bu slogana katılırken, TÜSİAD'ın bu taleplere karşı çıkarak, şu sırada Türkiye'nin yeni bir hükümet ve seçim sorunuyla ilgilenmesinin vaktinin olmadığını belirttiğini söyledi. Ecevit, şöyle konuştu 
     ''Bu sloganları haykırmak bütün vatandaşların hakkıdır. Ancak, Hükümet istifa dedikleri zaman o istifa etmesini istedikleri hükümet yerine nasıl bir hükümet düşündüklerini hiçbiri şimdiye kadar açıklamadı.'' 
     
     




</TEXT>
</DOC>
