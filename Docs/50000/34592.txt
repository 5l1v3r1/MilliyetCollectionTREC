<DOC>
<DOCNO> 34592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sonspo14.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür İnter kampında 30. yaşına girdi... 
</HEADLINE>
<TEXT>

     İtalya'nın FC Inter takımında oynayan milli futbolcu Hakan Şükür, 30. yaşgününü takım arkadaşlarıyla birlikte kutladı. 
     Ülkenin kuzeyindeki Bormio kentinde yapılan hazırlık kampının son gününde yaşgününü kutlayan Hakan Şükür'e takım arkadaşları, gül hediye etti. Alkışlarla yaşgünü pastasını kesen Hakan Şükür, yaptığı İtalyanca kısa konuşmada, ''Bu yıl önemli şeyler kazanacağımızı hissediyorum'' dedi. 
     Hakan Şükür, yaptığı açıklamada da hazırlık kampının iyi geçmesine karşın belindeki ağrıların sorun olduğunu söyledi. Bugün antremana çıkmadığını ve bir tedavi sürecinden geçtiğini kaydeden Hakan, ''Geçen yıl da bel ağrıları vardı ve halen de sürüyor. Şu anda tek umudum bir an önce bundan kurtulmak'' dedi. 
     Hakan Şükür ile birlikte Emre ve Okan'ın da bulunduğu FC Inter takımı, Bormio'daki hazırlık kampını tamamlayıp Milano'ya döndü. FC Inter, yarın akşam İngiltere'nin Watford takımıyla Milano yakınındaki Lecco'da bir hazırlık maçı yapacak. 
     
     







</TEXT>
</DOC>
