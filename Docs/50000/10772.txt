<DOC>
<DOCNO> 10772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sontur06.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Genel Başkan Yardımcısı Sağlam "Hükümet konu mankeni" 
</HEADLINE>
<TEXT>

     DYP Genel Başkan Yardımcısı Mehmet Sağlam, ''Başkaları birtakım fikirleri ortaya atıyor, hükümet konu mankenliği yapıyor. Şimdi Washington'dan gelecek modaya uygun konu mankeni olarak elbisesini giyecek, rolünü üstlenecek'' dedi. 
     Sağlam, parti genel merkezinde düzenlediği basın toplantısında, hükümetin ''güven vermeyen yeteneksiz bir tavır içinde'' olduğunu öne sürdü. 
     Hükümet yetkililerinin yeni programın ''ulusal'' olacağı yönünde açıklamalar yaptığını anlatan Sağlam, ''Yeni program ulusal olacaksa, 2 yıldır uyguladığınız program ulusal değil miydi '' diye sordu. 
     Sağlam, hükümetin, uygulanan programın Türkiye'nin şartlarına uymadığını 2 yıl sonra anladığını, yeni programın ise Devlet Bakanı Kemal Derviş'in Dünya Bankası, IMF ve ABD yetkilileriyle yapacağı temasların ardından ortaya konacağını, bu programın da dışarıya bağımlı olacağını savundu. 
     Sağlam, ülkede yoksulluğun arttığını, Kamu-Sen'in yoksulluk sınırını 664 milyon lira, açlık sınırını 209 milyon lira olarak açıkladığını, bu rakamlara göre 2 milyon kamu görevlisinin yüzde 90'ının açlık sınırında, mühendisler, avukatlar, doktorların yoksulluk sınırında olduklarını kaydetti. Sağlam, ''Asgari ücretli 4,5 milyon aile var. Asgari ücret 102 milyon lira, 4,5 milyon asgari ücretli aile açlık sınırındadır'' dedi. 
     Çağdaş dünya ''şeffaf ve temiz toplum'' olmaktan söz ederken, Türkiye'de başka şeyler konuşulduğunu ifade eden Sağlam, ''Ziraat Bankası'nın bilgisayar ihalesiyle ilgili yolsuzlukların Milli Güvenlik Kurulu'na ihbar edildiğini'', Diyanet İşleri Başkanlığı'nın rüşvet hutbesi okuttuğunu söyledi. Sağlam, ''Hükümetin hassasiyeti olmayınca,Ziraat Bankası'nın bilgisayar alımları MGK'ya ihbar ediliyor. Diyanet İşleri rüşvet konusunu hutbeyle halletmeye çalışıyor'' diye konuştu. 
     Hükümetin 2 yıldır uyguladığı programı ''ulusal'' saymadığını, IMF'yi çağdışı ilan ettiğini ve ''IMF programının Türkiye şartlarına uymadığını 2 yıl sonra idrak ettiğini'' söyleyen Sağlam, şu görüşleri dile getirdi 
     ''Hükümet taşeron gibidir. Bir yazara göre konu mankeni gibidir. Başkaları birtakım fikirleri ortaya atıyor, hükümet konu mankenliği yapıyor. Şimdi Washington'dan gelecek modaya uygun konu mankeni olarak elbisesini giyecek, rolünü üstlenecek. 
     Aslında Washington'dan fazla bir beklentisi yok. Sadece belli bir miktar daha borç alarak, İstifa etmek için zaman ve zemin arıyor. Yangın halinde ülkeyi bırakırlarsa bunun hesabını veremeyecekleri düşüncesiyle oradan gelecek birkaç milyar dolarla zaman ve zemini biraz daha yumuşatıp kaybolmak için fırsat arıyorlar. Hükümet dün göklere çıkardığı programı bugün inkar ediyor. Ülkeye sadece zaman kaybettiriyor. Hemen gitmeli. Demokrasi rejimi, hukuk ve Anayasa kuralları içinde çok çözüm ve çare bulacaktır. Türkiye'nin daha fazla zaman yitirmeye tahammülü yok. Taşeron vaziyette dışarıdan program ve politika bekleyen bir hükümetin Türkiye'ye vereceği birşey kalmamıştır.'' 




</TEXT>
</DOC>
