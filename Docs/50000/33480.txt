<DOC>
<DOCNO> 33480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sonspo01.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan'ın Rumen oyuncusu Contra "Hagi ve Popescu Terim'i bana övdü" 
</HEADLINE>
<TEXT>

     AC Milan takımının CD Alaves'ten transfer ettiği Rumen oyuncu Cosmin Contra, ''Hagi ve Popescu, bana Fatih Terim konusunda iyi referans verdi'' dedi. 
     25 yaşındaki futbolcu, bugün basının karşısına çıkıp, takımdaki durumunu değerlendirdi. Teknik direktör Fatih Terim konusunda daha önceden Hagi ve Popescu ile konuştuğunu belirten Contra, ''Bana Terim'in hep kazanmak istediğini garanti ettiler'' diye konuştu. 
     AC Milan'ın savunmadaki büyük umudu, Varese takımına karşı dün geceki maçta Türk teknik adamın kendisini alışık olduğu durumdan biraz faklı konumda denediğini bildirdi. Contra, ''Maldini, Coco ve Kaladze ile şimdiden iyi bir anlaşma sağladık. Önümüzdeki günlerde bunu daha da artıracağız. Terim beni biraz farklı oynattı ama hazırlık maçları forma girmek içindir. Alaves'te oynadığımdan çok farklı değil. Çünkü savunmada takıma yardım etmek için aynı serbestliğe sahibim'' dedi. 
     İspanya'da kaldığı 2 yıl boyunca takımının ligde kalma mücadelesi verdiğini ama AC Milan'da ''sonunda kazanmak için oynayacağını'' kaydeden Contra, ''İtalya Ligi'nde zirve için 7-8, şampiyonluk için ise 4 takım mücadele ediyor. Kolay olmayacak ama spor kariyerimde şimdiye dek hiçbir şey kazanmadım. Milan'da kazanmak istiyorum'' diye konuştu. 






</TEXT>
</DOC>
