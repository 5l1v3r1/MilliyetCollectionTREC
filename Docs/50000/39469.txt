<DOC>
<DOCNO> 39469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/siyaset/asiy.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
O h l müteahhit 
</HEADLINE>
<TEXT>

Koray Aydın’ın Bayındırlık Bakanı olduktan sonra inşaat şirketi kurduğu ortaya çıktı. Babası ve kayınbiraderi ile kurduğu şirkette Aydın’ın hissesi yüzde 25. 
     HARUN GÜREK Ankara 

     Bayındırlık ve İskan Bakanlığı’ndaki ihale yolsuzluklarıyla ilgili soruşturma nedeniyle gözlerin çevrildiği Koray Aydın’ın bakanlık koltuğuna oturduktan sonra şirket kurduğu ortaya çıktı. Aydın’ın, Türkiye’nin en büyük inşaat ihalelerini yapan Bayındırlık Bakanlığı’na getirilmesinin ardından, babası ve kayınbiraderi ile kurduğu şirketin faaliyet alanı da inşaat. 
     Milliyet’in ulaştığı bilgilere göre, Aydın’ın ilk hissedarı olduğu Yolalan İnşaat Ticaret ve Sanayi Ltd. Şirketi, 1986 yılında babası Halil İbrahim Aydın tarafından kuruldu. Baba Aydın’ın Ömer Bağcı ile birlikte 10 milyon lira sermaye ile kurduğu şirketin faaliyet konusu, müteahhitlik ve inşaat malzemeleri ticareti. Bakan Aydın, babasının bu şirketteki yüzde 50 hissesini 1988 yılında devraldı. Şirketin şu andaki sermayesi 20 milyar lira. 
     
     15 yıllık müteahhit 
     Koray Aydın’ın doğrudan müteahhitlik ve inşaat malzemesi ticaretine kendi şirketini kurarak girdiği tarih de 1987. Aydın’ın bu tarihte babasıyla birlikte kurduğu şirketin adı Yolalan İnşaat Malzemeleri Tic. ve San. Ltd. Şirketi. 10 milyon lira sermaye ile kurulan şirkette Koray Aydın’ın payı yüzde 75. Düzenli sermaye artışları yapan şirketin 1998 yılı itibarıyla sermayesi 50 milyar liraya ulaştığı, ancak Bakan Aydın’ın hisse oranının değişmediği öğrenildi. 
     
     İhaleden önce şirket 
     Aydın’ın, Türkiye’nin en büyük inşaat ihalelerini yapan Bayındırlık Bakanlığı’na atanmasından sonra, faaliyet alanı yine inşaat olan yeni bir şirket daha kurduğu ortaya çıktı. Şirket, Marmara depremi konutları için yapılan ihaleden yaklaşık 5 ay önce, 13 Ocak 2000’de kuruldu. Aydın şirkete babasının adını verdi. "Halil İbrahim Aydın İnşaat Malzemeleri Elektrik Sanayi ve Ticaret Limited Şirketi" adını taşıyan, 10 milyar lira sermayeli bu şirkette çoğunluk hissesi bu kez babaya bırakıldı. 74 yaşındaki Halil İbrahim Aydın’ın şirketteki payı yüzde 50, Oğul Aydın’ın da yüzde 25. Şirketin kalan hisselerinin de, Koray Aydın’ın kayınbiraderi olan Tevfik Erkan Hancıoğlu’na ait olduğu saptandı. 
     
     Ana sözleşmedeki "deprem" 
     Faaliyet konusu diğer iki şirketle aynı olan şirketin ana işlevi "müteahhitlik ve inşaat malzemeleri ticareti" olarak belirlendi. Ana sözleşmede diğer iki şirketten farklı olarak şu faaliyet alanları yer aldı "Turizm tesisleri kurmak, işletmek ve kiraya vermek, konu ile ilgili ihalelere katılmak, kurulmuş ya da kurulacak şirketlere ortak olmak, aracılık yapmak kaydıyla onların hisse senetlerini, tahvil ve menkul kıymetlerini almak, satmak rehin ve teminat olarak göstermek, inşaat ve elektrik taahhütleri ile ilgili taşaron faaliyetlerini yaptırmak, çelik, betonarme, kargir, prefabrik inşaatlar yapmak, yaptırmak, aydınlatma tesisler, şehir şebekeleri, trafolar, enerji tesisleri kurmak, inşaat malzemeleri imalatıyla ilgili fabrikalar kurmak, devir almak, fabrikalardan bayilik ve acentalık almak." 
     Söz konusu şirketlerin ilk ikisinde Koray Aydın şirket müdürü yetkilisi olarak görev aldı. 2000 yılı başında kurulan son şirkette ise 74 yaşındaki baba Halil İbrahim Aydın yetkili olarak belirlendi. 
     Aydın’ın babasının adını taşıyan son şirketin deprem konutlarının yapımını üstlenen müteahhitlere malzeme sağlayıp sağlamadığı merak konusu oldu. 
     
Aydın Kim ne biliyorsa getirsin      Bayındırlık Bakanı Koray Aydın, Vurgun Operasyonu’nun başladığı günlerde yaptığı açıklamalarda, gözaltına alınan isimler için, "Allah’tan Marksistler" diyerek, MHP’nin hedef alınmasını engellemeye çalışmıştı. Aydın, "Araştırdım. Bizde bu işleri yürüten şube müdürü Ahmet Kenan Bozokkalfa Marksistmiş. Bu işlere karışıp komisyon alan müteahhit de Maestro Mustafa solcu çıktı" demişti. Aydın, verilemeyecek hesabı olmadığını belirterek, "Korkacak, kaçacak yanımız yok. Kim, bakanlığım ve MHP’yle ilgili ne biliyorsa getirsin" diye meydan okumuş, "Bakanlıkta ihalelerle ilgili söylentiler hep olur" diye konuşmuştu. 
     
İşleri kayınbirader yürütüyor      YILDIZ YAZICIOĞLU 

     Koray Aydın ve babasının yeni kurduğu şirketin başında, "Genel Müdür" sıfatı ile kayınbirader Tevfik Erkan Hancıoğlu bulunuyor. Şirket, Türkiye çapında duvar ve yer karoları pazarlıyor. Yeni şirketin, Ankara - İskitler Büyük Sanayi semtinde "Granist Seramik Dünyası" isimli bir toptan satış mağazası da bulunuyor. Büyük Sanayi’de bulunan şirket merkezi ve satış mağazası, müteahhit firmalara aynı zamanda toptan yer ve duvar karosu yapıştırıcısı, banyo dekorasyon malzemeleri satışı da yapıyor. 
     Şirketteki sıfatını açıklamayan, ancak yetkili olduğunu belirten Aslan Güvenlioğlu, Bakan Aydın ve şirket ile ilgili soruları yanıtlarken, firmadaki tüm yetkilerin Tevfik Erkan Hancıoğlu’nda bulunduğunu söyledi. Güvenlioğlu, şu bilgileri verdi "Halil Bey, Sayın Bakanımızın babası. Kendisi şu anda tatilde. Zaten buradaki işlere karışmaz. Tevfik Bey, buradan sorumludur. O da şehir dışında. Burası bir aile şirketi ve bizim tanıdığımız başka yetkili kişiler yok. Türkiye’nin dört bir yanına malzeme satan saygın bir işletmeyiz." 
     



 SİYASET 














</TEXT>
</DOC>
