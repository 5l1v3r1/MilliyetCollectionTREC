<DOC>
<DOCNO> 42852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sonspo12.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay "Beşiktaş'a gidersek ekip olarak başarılı oluruz" 
</HEADLINE>
<TEXT>

     Birinci Süper Lig takımlarından Göztepe'nin teknik direktörü Rıza Çalımbay, Beşiktaşlı oyuncuların teknik direktör Christoph Daum'a sahip çıkması gerektiğini belirterek, sezon sonunda Beşiktaş'a ekip olarak gitmeleri durumunda başarılı olacaklarını söyledi. 
     Rıza Çalımbay, düzenlediği basın toplantısında, Beşiktaş Teknik Direktörü Christoph Daum'un, dünyanın sayılı teknik direktörlerinden biri olduğunu vurguladı. 
     Beşiktaş'ın kadrosunun çok kaliteli oyunculardan kurulu olduğunu ifade eden Çalımbay, siyah-beyazlı takımın uzun yıllar kaptanlığını yaptığını ve geçen yıl Daum'un yardımcısı olarak çalıştığını anlatarak, şunları kaydetti 
     ''Benim gördüğüm Beşiktaş'ta hava eksik. Futbolcular kendilerine olan güvenlerini yitirmiş. Trabzonspor maçıyla lige çok kötü bir başlangıç yaptılar ama ben iddia ediyorum, Beşiktaş şampiyonluğa oynayacak bir kadroya sahip. Futbolcuları Daum transfer etti. Bu futbolcuların Daum'a sahip çıkması gerekir. Çünkü onları Beşiktaş'a getiren Daum'dur.'' 
     Göztepe ile 1 yıllık sözleşmesinin olduğunu vurgulayan Çalımbay, ''Beşiktaş'tan bize gelen bir teklif yok. Bizim şu durumda bir yerden bir yere gitmemiz doğru olmaz. Beşiktaş, sezon sonunda bize görev verirse biz ekip olarak Feyyaz, Zafer ve ben Beşiktaş'ta yüzde yüz başarılı oluruz. Ancak ben Daum'un da başarılı olacağına inanıyorum. Sezon sonunda ne olur, onu şimdiden kestirmek zor'' dedi. 
     Göztepe'nin her maça 3 puan için çıktığını ifade eden Çalımbay, futbolcuların alınan puanlardan sonra havaya girmelerine izin vemeyeceğini dile getirdi. 
     Sezon başından beri hedeflerinin, düşme korkusu yaşamadan ligi en iyi yerde bitirmek olduğunu kaydeden Çalımbay, ''Şu ana kadar kesinlikle puan hesabı yapmadım. Her maça 3 puan için çıkıyoruz. Amacımız, Göztepe'nin korkulu günler yaşamaması. Takımda laubaliliğe kesinlikle izin vermem. Göztepe'de iyi bir takım kurduk. Maçlarda, sakatlığına rağmen oynayan, riske girmekten çekinmeyen oyunculara sahibiz. Ancak transfer hala istiyorum. Bize karşı oynayan takımlar 5 yabancı ile sahaya çıkıyor'' diye konuştu. 
     Kocaelispor maçına da değinen Çalımbay, Kocaelispor'un çok güçlü bir ekip olduğunu belirterek, ''Birçok oyuncumuzun oynayıp oynamayacağı maç saati belli olacak. Maçın Cuma gününe alınması bizim için bir dezavantaj. Sakat oyuncularımızla ilgili kararı doktorlar ve oyuncularla birlikte vereceğiz. Yarın İstanbul'a, Beşiktaş Fulya Tesisleri'nde kampa girmek için gidiyoruz'' dedi. 
     
     Göztepe'ye ceza gelirse haksızlık olur 
     Ankaragücü maçında meydana gelen olaylara da değinen Çalımbay, Göztepe'nin kendi evinde mağdur olduğunu belirterek, ''Bizim taraftarların hakeme para atması için bir gerekçe yok. Biz 2-1 galipken, Ankaragüçlü taraftarlardan bana birçok cisim atıldı. Ankaragüçlü taraftarlar attı. 2 taraftarımız da bıçaklandı. Yetkililer iyi düşünürlerse, Göztepe'nin haklı olduğu sonucuna varacaklardır'' diye konuştu. 







</TEXT>
</DOC>
