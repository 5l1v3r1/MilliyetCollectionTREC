<DOC>
<DOCNO> 38811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sonspo19.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli "Ankaragücü ile ilginç bir maç yapacağız" 
</HEADLINE>
<TEXT>

     Fenerbahçe Teknik Direktörü Mustafa Denizli, bu haftaki rakipleri Ankaragücü'nün, oynadığı futbol ve aldığı sonuçlarla gücünü gösterdiğini belirterek, ''İlgi çeken bir takım. Pazar günü ligin ilginç maçlarından biri olacak'' dedi. 
     Mustafa Denizli, yöneticiler ve futbolcuların da katıldığı yemekte, Avrupa Şampiyonlar Ligi ile ilgili görüşlerini soran gazetecilere, bu konuyu gelecek hafta konuşabileceklerini, bugün için, Pazar günü yapacakları Ankaragücü maçının daha önemli olduğunu söyledi. 
     Fenerbahçe'nin geçen yıl yarıştığı kulvarın az olduğunu, bunun da Fenerbahçe ile bağdaşan bir olay olmadığını kaydeden Denizli, ''Şu an 3 kulvarda varız ve üstümüze düşeni yapacağız'' diye konuştu. 
     Kaleci Rüştü'nün sakatlığına da değinen Denizli, bu futbolcunun geçmişte de bu tür sorunlar yaşadığını ifade ederek, ''İradeli ve arzulu bir şekilde bu sorunları aşmayı başardı. Rüştü'nün kolu askıda. Problemi var. Hafta sonu için şimdiden birşey söyleyemem. Tıbben sorun yoksa hafta sonu oynar'' dedi. 
     Glasgow Rangers maçından sonra takıma takviye yapılması biçiminde görüşler hatırlatıldığında Denizli, o konuda birşey söylemediğini, söylemediğine göre de öyle birşeyin olmadığını söyledi. 
     Bir gazetecinin, ''Hakan Şükür ve Okan'ın Fenerbahçe'ye transferleri konuşuluyor. Bu konuda ne diyeceksiniz '' biçimindeki sorusuna yanıt vermekten kaçınan Denizli, ''Şimdi Ankaragücü maçını konuşuyoruz'' demekle yetindi. 
     Denizli ayrıca, basın mensuplarının, ''Henüz yeni transferleri izleyemedik'' sözlerine karşılık da ''Bizim acelemiz yok. Onların da yok. Hepsini izleyeceksiniz'' dedi. 
     
     
     






</TEXT>
</DOC>
