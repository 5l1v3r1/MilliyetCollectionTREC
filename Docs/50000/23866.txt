<DOC>
<DOCNO> 23866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sondun17.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Güvenliği ve Savunma Politikasındaki anlaşmazlık aşılamadı 
</HEADLINE>
<TEXT>

     Türkiye ve Avrupa Birliği AB arasındaki Avrupa Güvenliği ve Savunma Politikası AGSP konusundaki anlaşmazlığın, Macaristan'ın başkenti Budapeşte'deki NATO toplantısında da aşılamadığı öğrenildi. 
     Dışişleri Bakanlığı yetkililerinden edinilen bilgiye göre, geçen hafta sonu ABD ve İngiltere Dışişleri Bakanlığı yetkilileri ile İstanbul'da da ele alınan bu konu üzerinde Budapeşte'de yoğun şekilde çalışıldı. 
     Yetkililer, AB üyesi ülkeler ve Türkiye arasındaki çalışmaların devam ettiğine dikkati çekerek, ''Buradaki çalışmalar olumlu bir şekilde cereyan etti. Toplantıda kimse kimseyi suçlamadı ve bir kavga ortamı yoktu'' dediler. Tıkanıklığın aşıldığı gibi iddiaların hatırlatılması üzerine yetkililer, böyle bir şey olmadığını, ancak Türkiye'nin kaygılarını daha fazla dikkate alma eğiliminin ortaya çıktığını belirttiler. Budapeşte'deki NATO toplantısında yayınlanan nihai bildiride de bu konuya değinilerek, ''Türkiye ve AB arasında AGSP konusundaki görüşmeler devam ediyor. İlerleme yönünde umut var'' ifadesine yer verildi. 







</TEXT>
</DOC>
