<DOC>
<DOCNO> 33886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/siyaset/siy04.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacıların sevindiği karar 
</HEADLINE>
<TEXT>

Bankekspres davasında, nitelikli dolandırıcılık ile çete suçunun farklı olduğunu belirten DGM, dosyayı Ağır Ceza’ya gönderdi 
     SEMRA PELEK İstanbul 

     Yargıtay 5. Ceza Dairesi’nin, Ankara DGM’deki "Beyaz Enerji davası"yla ilgili kararına, Korkmaz Yiğit’in yargılandığı Bankekspres davasının görüldüğü İstanbul 4 No’lu DGM de uydu. "Nitelikli" dolandırıcılık suçunun görev alanına girmediğini belirten mahkeme, dosyayı Beyoğlu 2. Ağır Ceza Mahkemesi’ne gönderdi. 
     Yiğit’le birlikte 15 sanığın katıldığı dünkü duruşmada mahkeme, "çete" suçundan ise dosyanın İstanbul 6 No’lu DGM’de üç yıldır görülen Türkbank davası ile birleştirilmesine karar verdi. Ancak İstanbul 6 No’lu DGM’nin bu birleştirmeye izin vermemesi nedeniyle ortaya çıkan uyuşmazlığın çözülmesi için, dosyanın Yargıtay’a gönderilmesi kararlaştırıldı. İstanbul DGM’de ilk kez uygulanan kararın, Ali Balkaner, Hayyam Garipoğlu ve Dinç Bilgin’in yargılandığı davalarda da uygulanabileceğini belirten ceza hukukçusu Prof. Dr. Köksal Bayraktar, "DGM’nin verdiği karar doğru bir karardır. Bu kapsamda diğer davalara da uygulanması gerekir" dedi. 
     
     



 SİYASET 






















</TEXT>
</DOC>
