<DOC>
<DOCNO> 31635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/yasam/yas01.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgarlar vurdu Bulgarlar kurtardı 
</HEADLINE>
<TEXT>

Dört Bulgar tarafından kurşunlanan Türk işçisi, Bulgar baba ve iki oğlunun yaptığı ameliyatla hayata döndü 
     LÜTFÜ KARAKAŞ Sofya DHA 

     Bulgaristan otobanında silahlı ve kar maskeli dört kişi tarafından önü kesilerek kurşun yağmuruna tutulan Türk sürücü Mehmet Uludağ, tam sekiz yerinden vuruldu. 
     Ağır yaralı olarak Sofya'daki İhtiman Devlet Hastanesi'nde kaldırılan Uludağ'ın kan kaybettiğini tespit eden 20 yıllık cerrah Stanyo Yankov 60 , aynı zamanda asistanlığını da yapan çocukları Dr. Dimitir ve Georgi Yankov'la birlikte derhal ameliyathaneye girdi. Yankov ailesi tam 3 saat süren operasyon sonucu Uludağ'ın vücudundaki 7 kurşunu çıkarmayı başardı. 
     
     Polis olarak tanıttılar 
     Başarılı bir operasyonla Mehmet Uludağ'ı hayata döndüren Dr. Stanyo Yankov ameliyat sonrasında şunları söyledi 
     "Önce kurşunların yerini tespit ettik. Hastanın sol kasık bölgesinden 4, sağ kasık, göğüs ve omzundan birer kurşun çıkardık. Diğer kurşun parmağına isabet etmiş. Zor bir ameliyat oldu. Ancak, hastanın direnci ve yaşama isteği hayatta kalmasını sağladı." 
     Kendilerini polis olarak tanıtan kar maskeli 4 kişinin elinden ağır yaralı olarak kurtulan gurbetçi Mehmet Uludağ ise doktorları Yankov ailesine teşekkür ederken şöyle konuştu "Hayatta kalmam için baba ve iki oğlunun büyük mücadele verdiğini öğrendim. Kendilerine hayatımı borçluyum." 
     
     



 YAŞAM 


















</TEXT>
</DOC>
