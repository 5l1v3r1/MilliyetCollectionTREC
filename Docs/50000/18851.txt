<DOC>
<DOCNO> 18851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sonspo18.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Aston Villalı Alpay hocasına hayran... 
</HEADLINE>
<TEXT>

     İngiltere'nin Aston Villa takımında forma giyen milli futbolcu Alpay Özalan, takımın çalıştırıcısı John Gregory'e duyduğu hayranlığı ifade ederken, ''Gregory, Fatih Terim'den sonra tanıdığım en otoriter ve duygusal insan'' dedi. 
     Alpay, internetteki 'www.alpayozalan.com'' adresindeki sitesinde anlattığı hocası John Gregory'i, ''Korkunç bir kariyer ve otoriteye sahip'' diye değerlendirdi. 
     İtalyan asıllı Gregory'nin, Akdeniz ülkesi insanlarının duygusal yapısını da kanında taşıdığını belirten Alpay, hem duygusal, hem otoriter yapıyı aynı anda taşıyan birini bulmanın zor olduğunu kaydetti. 
     
     Yumrukla gelen transfer 
     Aston Villa'nın çalıştırıcısı John Gregory, Alpay'ı transfer etmeye, Avrupa Şampiyonası'nda Türkiye'nin Portekiz ile yaptığı maçta, yerde rakibine yumruk attığı pozisyonu izledikten sonra karar vermiş. 
     Alpay'ın, ''Beni ne zaman transfer etmeye karar verdiniz '' sorusuna, Gregory şu yanıtı vermiş 
     ''Maçlarını uzun zamandır izliyordum. Benim aradığım stilde bir futbolcuydun. Portekiz ile yaptığınız milli maçta, yerde rakibine yumruk attığında, gözlerindeki ifadeden ne kadar hırslı ve istekli olduğunu anladım. İşte o an karar verdim. Benim aradığım futbolcu sendin.'' 






</TEXT>
</DOC>
