<DOC>
<DOCNO> 23557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sonspo15.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı "Fenerbahçe şampiyon oldu, çilemiz doldu" 
</HEADLINE>
<TEXT>

     İşadamı Sakıp Sabancı, Birinci Futbol Ligi'nin 2000-2001 sezonunda Fenerbahçe'nin şampiyon olmasının kendilerini sevindirdiğini belirterek, ''Fenerbahçe şampiyon oldu, bizim de çilemiz doldu'' dedi. 
     Burhan Felek Spor Sitesi Atletizm Pisti'nde gerçekleştirilen ''MEGELDAY 2001'' Zihinsel, Görsel ve İşitsel Engelliler Yarışları'nı izleyen ve burada basın mensuplarının Fenerbahçe'nin şampiyon olmasıyla ilgili sorularını yanıtlayan Sakıp Sabancı, ''Ben Fenerbahçeliyim. Yıllardan beri şampiyonluk hasretimizin biteceğini söylüyorum. Geç oldu, ama çilemiz doldu'' diye konuştu. 
     Sabancı, Fenerbahçe'nin şampiyon olarak görevini tamamlamadığını kaydederek, şöyle konuştu 
     ''Şimdi yeni hedefler var. Birinci köşeyi geçtik. Şimdi Avrupa'da başarılar var. Türk imajını ve güzelliklerini göstermek için bunları gerçekleştirecek. Eskiden Avrupa'da Türk insanına sempati duyulmuyordu. Galatasaray'ın Avrupa'da başarılı olmasıyla bu yaklaşım değişti. Nasıl ki Galatasaray büyük başarılara imza attı ve uzun mesafeler katetti, şimdi de Fenerbahçe bunları gerçekleştirecek.'' 






</TEXT>
</DOC>
