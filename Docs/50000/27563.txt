<DOC>
<DOCNO> 27563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/ekonomi/aeko.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Advantage banka buldu 
</HEADLINE>
<TEXT>

Boyner ve Fiba, Advantage’ın FibaBank bünyesinde tüketici bankası olarak yapılandırılması için eşit paylarla ortak oldu. Advantage Card sahipleri nakit avans da kullanabilecek 
     EKONOMİ SERVİSİ 

     Boyner Holding ve Fiba Holding, Advantage’da yüzde 50 - 50 ortaklık için anlaştı. Advantage Card’ın stratejik iş modelinde yer alan bankalaşma ya da banka ortaklığı konusunda yapılan görüşmeler tamamlandı. 
     Boyner ve Fiba arasındaki ortaklık, Bankacılık Düzenleme ve Denetleme Kurulu, Hazine Müsteşarlığı ile Rekabet Kurumu’na yapılacak başvuru ve izinlerin tamamlanmasıyla gerçekleşecek ve FibaBank bünyesinde yapılanacak. 
     Yeni bankanın, 1.4 milyona ulaşan Advantage Card sahibine, çok markalı mağaza kartı fırsatlarının yanı sıra Visa ve MasterCard özellikleriyle tüm finansal hizmetleri de sunacağı bildirildi. 
     
     Bireysel bankacılık 
     Konuyla ilgili ortak bir açıklama yapan Boyner ve Fiba Holding yetkilileri, tüketici kredisi, nakit avans hizmeti ve Advantage üye kuruluşlarının tüketici alacağı finansmanı üzerinde yoğunlaşacağını belirttiler. 
     Yetkilililer, sonbaharda Çarşı ve Beymen mağazalarının yanı sıra yoğun alışveriş merkezlerinde açılacak banka şubeleri ile müşterilere bireysel bankacılık hizmetlerinin de verileceğini açıkladılar. 
     Yetkililer, ayrıca, 200’ü aşkın üye kuruluşuyla 1.4 milyon müşterisine geniş bir yelpazeyle hizmet veren Advantage Card’ın, bu oluşumla birlikte yaratacağı sinerji sayesinde ekonomiye pozitif katkıda bulunacağı ve küçülen bankacılık sektöründe yeni istihdam olanakları sağlayacağını kaydettiler. 
     Advantage Card’ı çıkaran Benkar, Çağrı Merkezi, Kredi Risk Yönetim Ünitesi, pazarlama birimleri ve 500 çalışanı ile banka sektörü dışındaki en büyük kart organizasyonu olarak biliniyor. Advantage Card, 1.4 milyon kart adedi ile tüm kredi kartı pazarında yüzde 9’luk paya sahip bulunuyor. 
     
     Akbank’la da görüşmüştü 
     Akbank’ın Advantage Card’ı çıkaran Benkar’ın çoğunluk hissesini satın almak üzere Boyner Holding ile yaptığı görüşmeler kısa süre önce kesilmişti. 
     Akbank Genel Müdürü Zafer Kurtul, 11 Haziran’da yaptığı açıklama ile, görüşmelerin Boyner Holding’in imzalanan protokole uymaması nedeniyle kesildiğini bildirirken, Boyner Holding ise tarafların birbirlerine tanıdıkları müzakere süresi sonucunda mutabakata varılamayacağının anlaşıldığı ve görüşmelerden çekilme kararı alındığını açıklamıştı. 
     Boyner Holding, Advantage’ın bankalaşması ya da banka ortaklığı arayışlarındaki çalışmaların sürdürüleceğini duyurmasının ardından, Fiba Holding ile görüşmeler başlatılmıştı. 
     
Cem Boyner İdmanlıydık      Boyner Holding Murahhas Aza’sı Cem Boyner, Fiba Holding’le görüşmelerinin 1997’de başladığını ve o zaman yeni bir banka alarak ortak olmayı düşündüklerini söyledi. Bu proje gerçekleşmeyince geçen yıl sonbaharda yeniden bir araya geldiklerini belirten Boyner, şöyle oknuştu "Ancak kasım krizinden sonra görüşmelere ara verdik. Bir süre önce de Akbank’la da masaya oturduk ama anlaşamadık. Sonrasında da Fiba Holding’le hem Fiba Bank’ta hem de Advantage’da ortak olduk. Hızlı oldu çünkü idmanlıydık. Her şey bir tarafa yüzde 50 - 50 ortaklık kurduk. Bu operasyonun parasal değeri açısından açıklama yapmamayı da uygun gördük. Doğrudan doğruya tüketici finansmanı ile ilgilenecek bir banka doğacak. Oldukça avantajlı olacak." 
     



 EKONOMİ 
































</TEXT>
</DOC>
