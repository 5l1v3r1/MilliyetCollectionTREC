<DOC>
<DOCNO> 16291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/sonspo04.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Beşiktaş'a izin vermedi, bugün antremana çıkardı 
</HEADLINE>
<TEXT>

     Bursaspor'u, Ayhan'ın son dakikada attığı golle yenen Beşiktaş, izin yapmadan Samsunspor maçı hazırlıklarına başladı. 
     Teknik Direktör Christoph Daum yönetiminde, Fulya Tesisleri'nde gerçekleştirilen ve yaklaşık 2 saat süren idmanda Bursaspor karşısında90 dakika forma giyen futbolcular, alt sahada koşu yapmakla yetinirken, diğerleri ise üst sahada şut çalışmasının ardından dar alanda çift kale maç oynadı. 
     Basına kapalı olarak gerçekleştirilen idmanın başında alt sahaya inen Alman teknik adam, Bursaspor maçında forma giyen futbolcularıyla saha ortasında bir süre toplantı yapıp, dünkü karşılaşmalarda yaptıkları hataları anlattı. 
     Antrenmana sakatlığı geçen kaleci Shorunmu katılırken, Münch ise fizyoterapist eşliğinde özel bir çalışmaya tabi tutuldu. Kasığında sakatlığı bulunan Nouma da tesislerde ağırlık çalışması yaptı. Bu arada, uzun süredir sakatlığı nedeniyle Beşiktaş'tan ayrı kalan Halilagiç de tesislere gelerek tek başına koşu yaptı. 
     Yarını dinlenerek geçirecek olan siyah-beyazlılar, Samsunspor maçının hazırlıklarını 16 Nisan Pazartesi günü yapacakları antrenmanla sürdürecek. 
     Beşiktaş'ın Alman Teknik Direktörü Christoph Daum'un, 17 Nisan Salı günü Almanya'ya gideceği bildirildi. Daum'un, Avrupa Şampiyonlar Ligi'nde 18 Nisan Çarşamba günü oynanacak FC Bayern Münih-FC Manchester United karşılaşmasını Alman RTL televizyon kanalına yorumlayacağı ve 19 Nisan Perşembe günü de İstanbul'a döneceği öğrenildi. 
     
     
     



</TEXT>
</DOC>
