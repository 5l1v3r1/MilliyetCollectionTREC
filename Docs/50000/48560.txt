<DOC>
<DOCNO> 48560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sondun10.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski CIA Başkanı "11 Eylül saldırısında Saddam'ın da parmağı var" 
</HEADLINE>
<TEXT>

     ABD'de Merkezi İstihbarat Teşkilatı CIA'in eski Başkanı James Woolsey, Irak'ın 11 Eylül terörist saldırılarına karıştığını ve ABD'nin muhtemelen, terörizmle savaş çerçevesinde Irak lideri Saddam Hüseyin ile karşı karşıya geleceğini öne sürdü. 
     Woolsey, Amerikan Musevi Kongresi toplantısında yaptığı konuşmada, ''Çok fazla şey var. Birçok çalıntı kimlik, akıllıca düzenlenmiş belgeler, kıtalar arası ve ülkeler arası koordinasyon. Burada çok iyi bir istihbarat hizmetinin rol oynadığı sonucunu çıkarmak mümkün'' dedi. 
     Irak istihbarat servisi yetkililerinin, bazı radikal İslamcı teröristlerle biraraya geldiğini hatırlatan Woolsey, bunların arasında El Kaide'nin bulunduğunu, ayrıca şarbonlu saldırıların Saddam bağlantısını güçlendirdiğini söyledi. 
     Woolsey, Saddam'a karşı yeterli kanıt bulunmamakla birlikte, şüphelenilmesi için her türlü yeterli belirtinin bulunduğunu ve ABD'nin alarmda olması, her kayanın altına bakması gerektiğini kaydetti. Eski CIA yetkilisi, ABD'nin Irak ile de ister istemez hesaplaşacağını iddia etti. 
     Bu arada Woolsey ile Irak Ulusal Kongresi INC yetkililerinin, birkaç hafta önce Londra'da, Saddam'ın saldırılarla muhtemel bağlantısına ilişkin toplantı yaptığı belirtiliyor. INC'nin sözcüsü Şerif Ali Bin El Hüseyin, bu görüşmeyi doğrulamıştı. INC, Saddam'a karşı faaliyetlerine, ABD'nin fon sağlamasına çalışıyor. 
     Bush yönetimi, son olarak INC'nin operasyonlarına, 1 milyar dolarlık fon ayırdığını duyurmuştu. INC, bu fonun 6 milyon dolarını Haziran ayında almıştı. 
     INC, yıllık olarak ABD'den, kendine tahsis edilen fondan 22 milyon dolar almak istiyor. Ancak ABD'den henüz bu yönde işaret yok. 
     Woolsey, kimyasal ve biyolojik silahlar üzerindeki geçmişine bakılırsa, Irak'ın şarbonlu mektupların baş sorumlusu olduğunu söyledi. Eski CIA Başkanı, ''Bu tür şarbonu oluşturmak çok kolay değil. Bunun için çok gelişmiş bilgiye sahip birileri veya gelişmiş bir ekipman lazım'' dedi. 
     






</TEXT>
</DOC>
