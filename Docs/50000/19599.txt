<DOC>
<DOCNO> 19599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sontur20.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı "Basın parlamenterlerin ruh sağlığını bozuyor" 
</HEADLINE>
<TEXT>

     Sağlık Bakanı Osman Durmuş, TBMM kulislerinin basın mensuplarına kapatılmasıyla ilgili, ''Basın, parlamenterlerin ruh sağlığını bozuyor. En çok mağdur olan da benim'' dedi. 
     Durmuş, TBMM kulislerinin gazetecilere kapatılmasını nasıl değerlendirdiğinin sorulması üzerine şu yanıtı verdi 
     ''İnsanların esprili, zaaflı anları vardır. Burada espri olarak konuşulanların haber niteliğinde kamuoyuna yansıtılması parlamentoyu hafife alacak sonuçlara götürür. Maalesef arkadaşlar zaman zaman buna dikkat etmiyor. O nedenle de parlamenterlerin ciddi rahatsızlıkları var. Basının haber alma özgürlüğü ile ilgili bir sınırlama getirilmesidüşünülemez. En çok mağdur olanlardan biri benim. Bant kayıtlı olduğum halde söylediklerim tamamen değiştirilebiliyor. Biraz basın meslek etiğine özen gösterilmesi halinde basına husumet düşmanlık gibi çoğu şeyler ortadan kalkacaktır. Basının görevi denetim ve hizmetin iyileştirilmesi görevidir. O görevi kaybetmemek için bu insanların zaaflarını veya boş anlarını çok kötü değerlendirirseniz hem basın yayın kuruluşları hem de sektör sıkıntı yaşayacaktır. Her iki taraf bir uzlaşma yolu bulmalıdır.'' 
     Durmuş, Parlamenterlerin Meclis içinde, Genel Kurul salonlarında muhalefetin abartılı ifadeleri ile karşı karşıya kaldıklarını anlatarak, şunları söyledi 
     ''Parlamenter kulise geliyor, deşarj olma ihtiyacı duyuyor. Arkadaşıyla sohbet ederken, o gerilim ortamından kurtulmaya çalışırken söylediği kelimeler ertesi gün basına çok farklı yansıyor. O zaman milletvekili ne yapacak. Parlamenterlerin gerçekten sinirleri bozuluyor. Siniri bozuk parlamento iyi hizmet üretemez. Burada basının görevi parlamenterlerin sinirini bozmak değil, parlamenterle işbirliği ve onlara destek olmalıdır. Parlamento muhabirleri ülkenin geleceğini yönlendiren kanunların yapıldığı yerdeki insanları huzursuz etmemeli. Basın, parlamenterlerin ruh sağlığını bozuyor. Allah'tan Sağlık Bakanı'nın fren sistemi, sinir sistemi iyi de kimse bozamadı. Yoksa benimki de çoktan bir yere giderdi.'' 
     
     
     







</TEXT>
</DOC>
