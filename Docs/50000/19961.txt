<DOC>
<DOCNO> 19961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sondun07.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral Çelik Papa suikastıyla ilgili İtalyan TV'sine konuştu... 
</HEADLINE>
<TEXT>

     Terörist Mehmet Ali Ağca'nın Papa 2. Jean Paul'e yönelik suikastinde adı geçen Oral Çelik, Ağca'nın bu eyleminden önce İtalyan gizli servisi ile bağlantı kurduğunu öne sürdü. 
     İtalyan devlet televizyonu Rai1'de dün akşam yayımlanan ''TV7'' adlı programa konuşan Oral Çelik, ''Ağca, suikastten önce Palermo'da İtalyan gizli servisinden Berconetti adında biriyle görüştü'' dedi. 
     Ağca'nın 13 Mayıs 1981 tarihinde düzenlediği suikastten önce İngiltere veya Fransa'ya gitmediğini, iş seyahati ve turist olarak Tunus'a gittiğini söyleyen Çelik, teröristin daha sonra Palermo'ya geçerek İtalyan ajanla görüştüğünü belirtti. 
     Çelik ile konuşan İtalyan gazeteci ise, yaptıkları araştırmada, İtalyan gizli servislerinde Berconetti adına rastlamadıklarını ifade etti. 
     Suikastin yapıldığı San Pietro Meydanı'nda, suikastle bağlantılı 6 kişinin olduğunu kaydeden Çelik, kendisinin o tarihlerde Roma'da olmadığını savundu. Oral Çelik, İtalyan makamlarının suikastle ilgili bazı fotoğrafları ve gerçekleri gizlediğini iddia etti. Çelik, kendisine gösterilen Papa'nın bulunduğu meydanda çekilen bir fotoğrafla ilgili olarak, ''Bu ben değilim. Olsaydım zaten beni cezalandırırlardı. O fotoğraf bende de var'' dedi. 
     Papa suikasti sonrasında kaçırılan Emanuela Orlandi ile ilgili soruları da yanıtlayan Çelik, ''Bu olaydan dolayı bizi suçlamışlardı, onun için konuşmak zorunda kaldık. Ama doğru değil, bizle hiçbir ilgisi yok. Bana göre Orlandi hala yaşıyor'' diye konuştu. Çelik, suikastle ilgili bir kitap yazdığını, San Pietro Meydanı'nda bulunan 6 kişinin adlarını ve birçok bilinmeyen konuyu kitabında açıklayacağını ileri sürdü. 
     Bu arada, programa konuk olan Papa suikasti davasına bakan hakimlerden Rosario Priore, ''Çelik'in söyledikleri yeni değil. Çok daha fazla şey biliyor, ama konuşmuyor. Orlandi ile ilgili de bildikleri var. Bu zamana kadar aydınlığa kavuşmayan Papa suikastinde ilerleme kaydedilmesi için devletlerin gizli servislerinin arşivlerini açmaları önemlidir'' dedi. 
     Kaçırılan Emanuela'nın Vatikan'da görevli olan babası Ercole Orlandi de, programa telefonla katılarak, ''Biz her zaman Emanuela'nın döneceğini umut ediyoruz. Çelik de şimdi yaşadığına inandığını söyledi. Ağca da bize kızımızı bulacağına söz vermişti. Bizim, söylenenlere inanmaktan başka bir çaremiz yok'' dedi. 







</TEXT>
</DOC>
