<DOC>
<DOCNO> 17841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/soneko16.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank ile Boyner, Advantage kartın satışı için el sıkıştı 
</HEADLINE>
<TEXT>

     Akbank, Advantage Kart'ı çıkaran Benkar Tüketici Finansmanı ve Kart Hizmetleri A.Ş.'nin çoğunluk hissesini satın almak üzere Boyner Holding ile bir ön anlaşma yaptı. 
     Akbank ve Boyner Holding'den ortak açıklamayla kamuoyuna duyurulan konuya ilişkin kesin anlaşma, kısa bir inceleme ve hazırlık süresi sonunda sağlanacak. 
     Boyner Holding Murahhas Azası Cem Boyner, Aralık 1998 tarihinde hizmete giren Advantage Kart'ın stratejik iş modelinde yer alan ''bir banka ile işbirliği'' hedefi çerçevesinde sürdürdükleri görüşmelerin bugün Akbank ile ortaklık konusunda ön anlaşma aşamasına geldiğini bildirdi. Boyner, şöyle dedi 
     ''Advantage Kart, halen 1 milyon 400 bin kart müşterisine, aralarında Beymen, Çarşı, Vakko, Benetton, Burger King, BP, Hilton, Sony, Toys'r Us gibi markaların da bulunduğu yaklaşık 200 üye kuruluş ve onlara bağlı 3 bini aşan satış noktasıyla çeşitli finansman ve satın alma imkanları sağlamaktadır. Ortaklık gerçekleştiğinde, müşterilerimize çok markalı mağaza kartı fırsatlarının yanı sıra kredi kartları dahil Akbank'ın tüm finansal hizmet yelpazesinden de yararlanma ortamı sağlanacaktır.'' 
     Akbank Genel Müdür Zafer Kurtul da, geçen yıl çalışmalarına başladıkları yeniden yapılanma projesinin ana hedefinin, her alanda lider banka olmak olduğunu vurgulayarak, şu görüşleri dile getirdi 
     ''Bu hedef doğrultusunda attığı adımları hızlandıran bankamız, son olarak Benkar A.Ş.'nin çoğunluk hissesini satın almak üzere ön anlaşma sağlamıştır. Büyüme hedefimizin en önemli stratejik parçası, bireysel bankacılık pazar payımızı yükseltmektir. Advantage Kart ile birlikte toplam kredi kartı pazar payında lider konuma ulaşmayı hedefliyoruz.'' 
     Advantage Kart'ı çıkaran Benkar, Çağrı Merkezi, Kredi Risk Yönetim Ünitesi, pazarlama birimleri ve 500 çalışanı ile banka sektörü dışındaki en büyük kart organizasyonu olarak biliniyor. Advantage Kart, 1.4 milyon kart adedi ile tüm kredi kartı pazarında yüzde 9'luk paya sahip bulunuyor. 
     




</TEXT>
</DOC>
