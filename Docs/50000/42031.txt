<DOC>
<DOCNO> 42031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/dunya/dun00.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ladin’in 34 ülkede 3000 militanı var 
</HEADLINE>
<TEXT>

300 milyon dolarlık servetiyle terörizm ağını finanse eden Ladin'in militanlarında çok sayıda Stinger füzesi bulunuyor 
     DIŞ HABERLER SERVİSİ 

     ABD'de gerçekleştirilen korkunç terör saldırılarının şimdilik tek faili olan Suudi asıllı Usame bin Ladin hakkında hazırlanan bir rapor, Ladin'in şu andaki gücünü tüm çıplaklığıyla gözler önüne seriyor. 
     Kongre Kütüphanesi Kongre Araştırma Merkezi'nden terörizm uzmanı Kenneth Katzman'ın, tüm dünyayı şoka sokan saldırılardan çok kısa bir süre önce hazırladığı rapora göre, militanları 34 ülkede faaliyet gösteren Ladin, devlet destekli terörizm yerine bağımsız bir terörizm ağı kurma çabası içinde. Bu, birbirinden bağımsız ancak Ladin'e bağlı hücre terörist birimler anlamına geliyor. Bu terörizm ağının en büyük hedefiyse ABD... 
     
     ABD kendi eliyle verdi 
     Katzman'ın raporuna göre, Ladin ve militanlarının elinde çok sayıda omuzdan ateşlenebilen Stinger uçaksavar füzesi var. Bu Stingerler, 1980'lerde Sovyetlerin Afganistan'ı işgali sırasında bizzat ABD tarafından Afgan mücahitlere teslim edildi. 
     ABD'nin başına 5 milyon dolar ödül koyduğu Ladin, lideri olduğu terörizm ağını yaklaşık 300 milyon dolarlık servetiyle finanse ediyor. Oluşturduğu terörizm ağında silahlı üç bin köktendinci militan bulunuyor. 
     Rapora göre Ladin'in El Kaide üs adını verdiği terörizm ağının faaliyet gösterdiği 34 ülke arasında Ortadoğu ve Afrika ülkelerinin yanı sıra Malezya, Filipinler, Ekvador, Bosna, Arnavutluk, İngiltere, Kanada ve son saldırıların gerçekleştiği ABD bulunuyor. 
     
Başına konan ödül 15 MİLYON DOLAR      Suudi asıllı terörist Usame bin Ladin'in başına konan ödül dün Almanya'da internet zengini Kim Schmitz'in 10 milyon dolar daha vaat etmesiyle toplam 15 milyon dolara yükseldi. ABD hükümeti 1998'de Ladin'in yakalanmasını sağlayacak ihbarı yapana 5 milyon dolar ödül vereceğini vaat etmişti. Almanya'da internetten milyonlar kazanan eski şifre kırıcı hacker Kim Schmitz, "www.kimble.org" adresindeki internet sayfasında "Aranıyor" başlığıyla terörün durdurulması çağrısı yaptı ve Bin Ladin'in "tutuklanmasını ve mahk m edilmesini sağlayacak bilgiyi verecek kişiye 10 milyon dolar" vaat ettiğini belirtti. 
     



 DÜNYA 












</TEXT>
</DOC>
