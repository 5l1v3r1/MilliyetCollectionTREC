<DOC>
<DOCNO> 45880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/spor/spo04.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetim tek yumruk 
</HEADLINE>
<TEXT>

Trabzonsporlu yöneticiler, özellikle futbolcularla ilişkilerinde taviz vermeyen bir tutum izliyor 
     TRABZONSPOR yönetimi, özellikle futbolcular konusunda uyguladığı politikayla, "taviz vermez" bir grafik çiziyor. Özkan Sümer başkanlığındaki yönetim, Sergen, Oktay ve Tamer’in gönderilmesinden, Brezilyalı futbolculara yapılan uygulamaya, Salazar’ın kadro dışı bırakılmasından Cafer’le iplerin koparılmasında tutarlı ve kararlı tutumlarıyla dikkat çekti. 
     SERGEN’İN, pazarlıklarda bonservis parasını da istemesine ret yanıtı veren yönetim, Oktay’la da "Dönmeyi düşünmüyorum" demeci üzerine yollarını ayırmıştı. Tamer’i de boş sözleşmeye imza atmaması üzerine Beşiktaş’a verdi. Cafer ise fazla para isteyince Ankaragücü’ne gönderildi. Kazan kaldıran Brezilyalılar’a rest çekildi, Salazar’a taviz verilmedi. 
     
     Selahattin tamam gibi 
     TRABZONSPOR ile Antalyaspor’un, Selahattin-Zafer takasında anlaştığı bildirildi. Ancak Menajer Mustafa Üçüncü’nün Antalyaspor ile masaya oturarak 950 bin dolarlık borcun 300 - 400 binini sildirmeye çalışacağı ifade edildi. Yönetim bir aksilik olmazsa bugün ya da yarın sözleşme yapılacağını açıkladı. 
     
     Iwan bugün başlıyor 
     TRABZONSPOR, deplasmandaki Kocaelispor maçının hazırlıklarına bir günlük iznin ardından yeniden başladı. İdmana sakatlıkları süren Augustine, Şenol ve Güngör katılmadı. Hollanda’nın Rosendall kulübüne kiralanan, ancak bu sezon yeniden çağrılan Polonyalı Iwan’ın bugün antrenmanlara başlayacağı bildirildi. 
     



 SPOR 
























</TEXT>
</DOC>
