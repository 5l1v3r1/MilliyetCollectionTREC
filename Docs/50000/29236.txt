<DOC>
<DOCNO> 29236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/yasam/yas03a.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’de esrarengiz şeyler oluyor 
</HEADLINE>
<TEXT>
Ateş topu yere çakıldı 
Türkiye semalarını terk etmeyen alev topları Alanya’da da görüldü. Dağa düşen cisim, yer sarsıntısına neden oldu 
     M. ALİ UYSAL Antalya DHA 

     ANTALYA’NIN Alanya ve Gazipaşa ilçe sınırına yakın bölgeye, "meteor" olduğu iddia edilen, ancak ne olduğu tam olarak bilinmeyen, yeri de belirlenemeyen bir cisim düştü. Ateş topu şeklindeki cisim, Toroslar üzerinde bulunan Kaş Yaylası bölgesinde, önceki gece saat 21.30 sıralarında görüldü. 
     
     Yer aniden sarsıldı 
     BÜYÜK bir hızla yere çakılan ve yörede yer sarsıntısına neden olan cismi bulmak için, Demirtaş Jandarma Komutanlığı’na ait ekipler dün sabaha kadar arama yaptı gece herhangi bir ize rastlamayan ekipler, arama çalışmalarını dün de sürdürdü. 
     
     Meteor olabilir 
     Saklıkent’teki TÜBİTAK Ulusal Gözlemevi Müdür Yardımcısı Doç. Dr. Orhan Gölbaşı, Toroslar’a düşen cismin, büyük olasılıkla meteor olduğunu söyledi. Cismin düştüğü yerde çukur oluşması gerektiğini kaydeden Doç. Gölbaşı, bu yerin tespit edilmesi halinde bölgeye inceleme yapmak üzere ekip göndereceklerini belirtti. Gölbaşı, "Parça bulabilirsek, hangi gök cisminden düştüğünü belirleyebiliriz. Anlatılanlara bakılırsa, meteor olma ihtimali çok yüksek" diye konuştu. 
     



 YAŞAM 






















</TEXT>
</DOC>
