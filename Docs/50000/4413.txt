<DOC>
<DOCNO> 4413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/sanat/asan.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
O eski aşk mektupları 
</HEADLINE>
<TEXT>

Bedri Rahmi ile eşi Eren Eyüboğlu’nun Aşk Mektupları’ ve eserleri Almelek Sanat Galerisi’nde 6 Şubat’a kadar görülebilir 
     İlke Kamar 

     Eski aşk mektuplarının büyüsünü yansıtmak amacıyla Almelek Sanat Galerisi’nde iki usta ressam Bedri Rahmi ve Eren Eyüboğlu’nun aşk mektupları ve eserleri sergileniyor. İki sevgilinin aşklarının başlangıcı, Paris’te Andre Lhote atölyesine dayanıyor. 
     
Mektupların öyküsü      Bedri Rahmi Eyüboğlu, ağabeyi ile birlikte Paris’e gider. Akademi mezunu genç ressam, bir süre sonra tesadüfen gittiği Andre Lhote atölyesinde Ernestine isimli bir Romen kızıyla tanışır. Bu genç kız da onun gibi Paris’te resim eğitimi almaktadır. Kısa süre sonra arkadaşlıkları aşka dönüşür ancak araya giren ayrılıklar nedeniyle, iki sevgili duygularını, iç dünyalarını mektuplara dönüştürür. Bir süre sonra sevgililer yalnızca yazdıkları mektuplarda teselli bulacaktır. Uzun yıllar boyunca, aralarındaki yazışmalar devam eder. Duygularını anlatmak için, sadece kelimelerle yetinmezler. Birbirlerine yazdıkları mektupları en güzel desen ve şiirlerle süslemek için yarışırlar. Yaşanan küçük sevinçler, üzüntüler, sanatları ile ilgili duydukları kuşkular, bu duygu yüklü satırlardadır. 1936’da evlenip Türkiye’ye yerleşen Bedri ve yeni ismiyle Eren Eyüboğlu yüreklerinde yaşadıkları sevgiyi kabartmalar ve desenlerle sonsuza kadar taşırlar. 
     Oğulları Mehmet Hamdi Eyüboğlu, bu satırları, Fransızca’dan çevirerek, annesiyle babasını anmak istediğini belirtiyor. Annesi ve babasının duygularını anlatmak, sanatçı ruhlarının içinde yaşadıklarını ve hatıraları bu mektuplarla canlandırmak isteyen Eyüboğlu sergiyle ilgili şunları söylüyor 
     
Duygu yüklü satırlar      "Bir süredir bu iki sanatçının Aşk Mektupları adını verdiğimiz mektupları üzerinde çalışıyordum. Mektuplara uzunca bir süre hiç dokunamadım. Ölümlerinin üzerinden 15 yıl geçtikten sonra mektupları derleyip Fransızca’dan Türkçe’ye çevirdim. Yazışmaları çevirirken çok duygulandım. Arşivimde bulunan 300 mektubu çevirdim. Uzunca bir uğraştan sonra bu çalışmaların bir bölümü, İş Bankası Yayınları’ndan iki cilt "Aşk Mektupları" adıyla çıktı. Bu sergi ise, ölümünün 25. yılında Bedri Rahmi’yi anmak amacıyla düzenlendi. Ve babamı anmak için yapılacak en güzel şeyin, resimleriyle ilgili bir etkinlik düzenlemek olduğunu düşündük. Bedri Rahmi’yi anarken, eşi Eren Hanım’ı da anmak istedik. Ve bu sergide, her iki sanatçının 1950- 1980 yılları arasında yapmış oldukları otuz esere ve bazı mektuplara yer verdik." 
     


 SANAT 









</TEXT>
</DOC>
