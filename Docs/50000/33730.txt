<DOC>
<DOCNO> 33730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/spor/aspo.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN’DAN İLK AV 
</HEADLINE>
<TEXT>

Sarı-Kırmızılılar, Şampiyonlar Ligi 2. ön elemesinde Arnavutluk’un Vllaznia takımını ağırlayacak, rövanş için avantajlı bir skor arayacak 
     Portekizli hakem 
     GALATASARAY’ın Avrupa sınavı bugün yeniden başlayacak. Geçtiğimiz yıl ligi ikinci sırada tamamlayan Sarı - Kırmızılı takım, Şampiyonlar Ligi 2. ön elemesinde Arnavutluk’un Vllaznia ekibi ile Ali Sami Yen Stadı’nda karşılaşacak. Portekizli Paulo Paraty Da Silva’nın yöneteceği karşılaşma saat 20.45’de başlayacak. Maçın rövanşı 1 Ağustos’ta oynanacak. 
     
     Taraftara merhaba 
     TRANSFER döneminde birçok yıldızını kaybeden Sarı - Kırmızılı takım yeni kadrosuyla ilk kez taraftarlarının önüne çıkacak, Vllaznia karşısında kendisine tura getirecek avantajlı skoru arayacak. Galatasaray’da sakatlıkları bulunan Serkan ile Vedat’ın bugünkü maçta forma giymeyecekleri açıklandı. Berkant’ın ise kadroda yer alacağı belirtildi. 
     
     Rakibinizi küçümsemeyin 
     TEKNİK Direktör Lucescu dün yapılan son çalışmanın ardından oyuncularının dikkatini çekti. Vllaznia maçının önemine değinen Rumen hoca, futbolcularından karşılaşmaya ciddi bir şekilde konsantre olmalarını istedi ve "Sakın rakibinizi küçümsemeyin, yoksa yanarsınız. Bu tür maçlar hata kaldırmaz" dedi. 
     İSTANBUL’da turu getirecek skoru mutlaka almaları gerektiğini hatırlatan Lucescu, "Karşımızda çok koşan, sürpriz yapmak isteyen takım bulacağız. Tüm güçlerini harcayacaklar. Sıkıntı yaşamamak için maçı çabuk koparmaya bakın" diye konuştu. Rumen hoca "Bu işi Ali Sami Yenöde bitirin" talimatı verdi. 
     
     Sadece 1500 bilet satıldı 
     ŞAMPİYONLAR Ligi’nde bugün Arnavut Vllaznia ile karşılaşacak olan Galatasaray’ın bu önemli sınavına taraftarlar ilgi göstermedi. Şu ana kadar sadece 1500 biletin satıldığı, rakibin zayıf olması ve yaz tatili nedeniyle Sarı - Kırmızılı taraftarların fazla bir talepte bulunmadıkları belirtildi. 
     
     Kale genç Kerem’e emanet 
     KOLOMBİYALI Mondragon’un formsuzluğu nedeniyle, Vllaznia maçında Teknik Direktör Lucescu kaleyi genç Kerem’e teslim edecek. Almanya kampında çok başarısız kalan ve İstanbul’da dönüşte de formunu ilerletmeyen Mondragon’un yerine Rumen hoca tercihi hazırlık maçlarında kalede güven veren Kerem’den yana kullanacak. 
     
     Vllaznia iddialı geldi 
     GALATASARAY’ın bugün karşılaşacağı Vllaznia dün İstanbul’a gelerek Hyatt Otel’de kampa girdi. Havalimanında bir süre vize sorunu yaşayan Arnavut takımı akşam Ali Sami Yen Stadı’nda bir çalışma yaparken, futbolcular güçlü rakipleri karşısında iyi bir sonuç alacaklarına inandıklarını söylediler. 
     



 SPOR 






















</TEXT>
</DOC>
