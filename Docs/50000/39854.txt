<DOC>
<DOCNO> 39854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sonspo13.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "İtalya'ya kesin döneceğim" 
</HEADLINE>
<TEXT>

     Galatasaray Teknik Direktörü Mircea Lucescu, ''İtalya'ya dönebilir misiniz '' biçimindeki soruya ''Dönebilir miyim değil, kesinlikle döneceğim'' diye yanıt verdi. 
     Şampiyonlar Ligi'ndeki rakiplerinden Lazio'yu da yorumlayan Lucescu, ''Lazio'nun gücü, kazanmaya aç olan Arjantinliler'' dedi. 
     UEFA'nın, İsviçre'nin Cenevre kentinde yaptığı toplantı sonrasında İtalyan basınına demeç veren Mircea Lucescu, Galatasaray'ın Avrupa Şampiyonlar Ligi'nde grubundaki rakiplerinden İtalyan SS Lazio'yu değerlendirdi. Rumen teknik direktör, ''Lazio, yenmek zorunda olacağımız bir takım. Stam ile savunmasını düzeltti ve daha da güçlendi. Ama Lazio'nun asıl gücü Arjantinliler, Crespo, Lopez ve Simeone'' dedi. 
     Galatasaray'ın çok fazla oyuncu sattığını kaydeden Lucescu, Jardel ile ilgili olarak ''İtalyan kulüplerinin neden Jardel'i almadıklarını anlayamıyorum. Onun gibi birisi İtalya'da harikalar yaratabilir. Her biçimde gol atabilen bir futbolcu'' yorumunda bulundu. 
     İtalya Birinci Futbol Ligi hakkında da görüşlerini açıklayan Lucescu, Galatasaray'dan önce çalıştırdığı FC Inter'i şampiyonluğun en büyük adayı olarak gösterdi. ''Roma hucümda daha güçlü, Juventus, Lippi ile karakterini yeniden buldu ama Inter benim favorim'' diyen Lucescu, Arjantinli teknik direktör Hector Cuper'in çok önemli bir faktör olduğunu savundu. Rumen teknik adam ''Cuper, Arjantinli bir teknik adam ve İtalyanlar Arjantinlilerle iyi anlaşıyorlar. Doğu'lu teknik direktörlere çok fazla güvenmiyorlar. Cuper'in aynı zamanda İtalya Ligi'nde ilk deneyimi. Tanınmış olmaması bir avantaj'' dedi. 
     Son olarak ''İtalya'ya dönebilir misiniz '' biçimindeki soruya da Lucescu, ''Dönebilir miyim değil, kesinlikle döneceğim'' diye yanıt verdi. 






</TEXT>
</DOC>
