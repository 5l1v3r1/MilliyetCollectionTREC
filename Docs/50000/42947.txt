<DOC>
<DOCNO> 42947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/spor/ygokce.html </URL>
<DATE> 2001/09/19/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Bırak, Süper Lig televizyonda kalsın... 
</HEADLINE>
<TEXT>

     EDİRNE’de spor kültürü farklı. Takım ya da taraftar kavramları geriye itilirken birey öne çıkıyor. O nedenle bireysel spor dallarında umut veren gelişmeler gözleniyor. Bir zamanlar Edirnespor Birinci Lig’in kapılarını zorluyordu. Sonra Trakya rekabetinden komşu rakipler tarafından çelmelenip, yolu kesildi. Şimdi Edirnespor üçüncü ligde. Gençler haftada bir maça koşuyorlar ama öyle iddialı, gürültülü, şampiyonluk talep eden taraftar desteği yok. Ticaret Borsası Başkanı Mustafa Yardımcı’nın sözleri ilginç 
     
     Olimpik sporlara destek 
     "Biz Süper Lig’i TV’de seyrediyoruz. Edirneli gençler olimpik sporları daha çok seviyor. Onlara gereken desteği de veriyoruz." 
     Edirne’nin ilginç özellikleri var. Bazı spor dallarında öncü ve tek il olma onurunu taşıyor. 2 Rumen, 4 Türk antrenörünün yönetimindeki Ritmik Cimnastik Eğitim Merkezi, bunun en belirgin örneği. Çemberde Liseler Dünya Şampiyonu kızımız Demet Tetik, Hacettepe Üniversitesi’nden sırf bu becerisi nedeniyle özel çağrı almış. Gözü olimpiyat şampiyonluğunda. Judoda Türkiye’ye ilk olimpiyat madalyasını kazandıran İlknur Kobaş da Edirne’de. 
     Okçulukta dünya üçüncüsü Özdemir Akbal da Edirne’nin şampiyonlarından. Ancak 300 altınlık başarı ödülü Ankara’da takılmış. Arkadaşları Özdemir’in küstüğünü ve yayı elden bırakmak üzere olduğunu söylüyor. Edirne Belediye Başkanı Cengiz Varnatopu, Kırkpınar için yılda bir milyon dolarlık harcama yapıyor. Biz 40 milyarlık ödemelerle ağa ararken, Kırkpınar’ın gerçek ağasının belediye olduğu anlaşılıyor. 
     Varnatopu’nun Kırkpınar’la ilgili düşünceleri de şöyle 
     "Atasporumuz yağlı güreşin uluslararası organizasyona dönüşmesi sakıncalar yaratabilir. Biz yağlı güreşte Türkiye’nin başpehlivanını belirliyoruz. Peşrevlerle, dualarla 600 yıldır süren bu gelenek yarın bir Alman sporcuya başpehlivanlık verilerek bozulmamalı." 
     Vali Fahri Yücel, Galatasaraylı. İl Müdürü İbrahim Doğan, Fenerbahçeli eski bir atlet. Vali Bey, "Eziyet olsun diye müdürü o tesisten bu tesise koşturuyorum. O da güzel işler yapıyor" diyor. Gülüyoruz. Üç büyüklerin rekabeti, dostluk ve işbirliği anlayışı serhat şehrinde daha da güzel. 
     
     



 SPOR 


























</TEXT>
</DOC>
