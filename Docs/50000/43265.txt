<DOC>
<DOCNO> 43265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sontur08.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlara "intihara teşvik"ten dava... 
</HEADLINE>
<TEXT>

     Ankara Cumhuriyet Başsavcılığı, ''ölüm orucu''nda olan bir hükümlüye yapılan tıbbi müdahaleyi kınamak için basın açıklaması yaparak, ''intihara teşvik'' suçunu işledikleri iddiasıyla Türk Tabipleri Birliği TTB Yüksek Onur Kurulu üyesi 9 kişi hakkında 10'ar yıla kadar ağır hapis istemiyle dava açtı. 
     Ankara Basın Savcısı Levent Tacer tarafından hazırlanan 3 sayfalık iddianamede, F tipi cezaevlerini protesto etmek amacıyla başlatılan ''ölüm oruçları''nda çok sayıda hükümlü ve tutuklunun hayatını kaybettiği ifade edildi. 
     'Bu üzücü tabloyu önlemek amacıyla bazı hekimlerimizin bu kişileri yaşama döndürmek amacıyla müdahale ettikleri görülmüş ve bu davranışları da kamuoyunda olumlu olarak karşılanmıştır'' denilen iddianamede, İzmir Kapalı Cezaevi'nde, ölüm orucunda olan bir hükümlüyü yaşama döndürmek için yapılan doktor müdahalesini kınamak amacıyla Türk Tabipleri Birliği TTB Yüksek Onur Kurulu'nca 17 Nisan 2001 tarihinde bir basın açıklamasının kamuoyuna duyurulduğu belirtildi. 
     Söz konusu basın açıklamasında, ''... Bilinci açık olan bir açlık grevlisinin zorla beslenmesi, hem uluslararası hekimlik değerlerine aykırıdır hem de sonuç vermeyen ve yaşamsal riskleri olan bir girişimdir... Bu kadar ağır kayıplardan sonra, zaten ölüm sınırına gelmiş kişilere dönük zorla tıbbi müdahale girişimi çok ağır bir insanlık trajedisine yol açmak riski taşımaktadır. Böyle bir girişim sırasındaki ölümlerin sorumluluğunu hekimlerin paylaşması kabul edilemez. Kaldı ki, böyle bir girişim, ülkemizi uygar dünya karşısında zor duruma düşürmekten başka bir işe de yaramayacaktır'' şeklindeki ifadelere yer verildiği belirten iddianamede, yazılış amacı ne olursa olsun bu beyanların, sonucu itibariyle ''intihara ikna'' içerdiği kaydedildi. 
     İddianamede, İzmir Kapalı Cezaevi'nden yasadışı DHKP C örgütü üyeleri Abdullah Bozdağ ve Gürsel Akmaz, yasadışı MLKP üyesi Hüseyin Kayacı ve yasadışı TKP ML üyesi Celal Alpay'ın kontrol altında tutuldukları İzmir Atatürk Eğitim Hastanesi'nde öldüklerinin Adalet Bakanlığı Ceza ve Tevkifevleri Genel Müdürlüğü'nün yazılarıyla anlaşıldığı belirtildi. 
     İddianamede, TTB üyelerinin yaptıkları ortak savunmada, basın açıklamasının kamuoyuna yanlış aksedildiğini, gelişen olaylar karşısında bütün olarak ele alındığında Dünya Tabipler Birliği Bildirgesi'nin temel alındığını ifade ettiklerine yer verildi. İddianamede, şöyle devam edildi 
     'TTB üyeleri, ortak savunmalarında, bu bildirgenin temel amacının, zorla beslenme girişimiyle karşı karşıya kalma ihtimali yüksek olan kişilerin hekimler eliyle baskıya maruz kalmasını engellemek olduğunu, bilinci kapalı veya açık hastalara uygulanacak olan sistemin halen tartışıldığını, bu konuda hekimlerin de ayrı uygulamaları bulunduğunu belirtmişlerdir. Bu nedenle, evrensel bildirgelere ihtiyaç olduğunu, burada temel amacın insan yaşamını ön plana çıkardığını, sonuç olarak Türk Tabipleri Birliği Onur Kurulu açıklamasının, insan yaşamına en yüce değer olarak bakan ve korunması için en titiz çabaların gösterilmesi gereğini vurgulayan bir içeriğe sahip olduğunu belirterek, suçlamayı reddetmişlerdir.'' 
     İddianamenin sonunda, TTB Yüksek Onur Kurulu üyeleri Şükrü Hatun, Özen Aşut, Faik Çelik, Günel Gedik, M. Bahar Gökler, Cem Kaptanoğlu, Mahmut Ortakaya, Mustafa İhsan Özgün ve Faik Urbarlı'nın, Türk Ceza Kanunu'nun TCK ''suç ortaklığı'' hükmünü içeren 64 1. maddesi yollamasıyla, TCK'nın ''intihara teşvik ve yardım'' fiilini düzenleyen 454. maddesine göre 3'er yıldan 10 yıla kadar ağır hapis cezası istendi. 
     TCK'nın 454. maddesi şöyle 
     'Birini intihara ikna ve buna yardım eden kimse müntehirin vefatı vuku bulduğu takdirde 3 yıldan 10 yıla kadar ağır hapis cezasına mahkum olur.'' 







</TEXT>
</DOC>
