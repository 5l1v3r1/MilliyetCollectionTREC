<DOC>
<DOCNO> 49196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/siyaset/asiy.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal’a göre, Efsaneler dönemi’ bitti 
</HEADLINE>
<TEXT>
Seçime kadar Ecevit’siz hükümet 
Başbakan’la en son 2.5 yıl önce görüştüğünü söyleyen CHP lideri, "Gönül ister ki her zaman görüşelim" dedi 
     SERPİL ÇEVİKCAN ANKARA 

     CHP Genel Başkanı Deniz Baykal, özellikle iş dünyasında bazı kesimlerin dile getirdiği "Ecevit’siz bu hükümet modeliyle devam etme" formülünün "geçiş süreci için" düşünülebileceğini söyledi. Türkiye’nin öncelikli sorunları konusundaki proje çalışmalarını sürdüren ve yoğun bir yurt gezisi programı uygulayan Baykal, gündemdeki tartışmalara ilişkin Milliyet’e şu açıklamalarda bulundu 
     GÖRÜŞMEMEMİZ TALİHSİZLİK Sayın Ecevit beni en son seçim hükümetine giderken ziyaret etmişti. Destek istemişti. 1999 seçimi öncesiydi. 2,5 yıldır görüşmemem talihsiz bir durum tabii. Onun meşgul olması, yollarımızı karşı karşıya getirmedi. Zamanı çok değerli, onu en verimli şekilde kullanmaya çalışıyor. Ama tabii gönül istiyor ki, Türkiye koşulları bizlerin bir araya gelip ülke sorunlarını konuşmasına, birbirine düşüncelerini ilk elden iletmeye elverişli bir şekilde gelsin. Balkan gezisine giderken Sayın Ecevit’le de görüşmek isterdim, ama meşgul etmeyeyim diye bakanla görüştüm. 
     BAŞARMASINI DİLİYORUM Ecevit çekilsin mi, çekilmesin mi tartışmaları var. Bir arayışa geçmek lazım artık. Keşke zamanında yapılmış olsaydı. Kişisel tepki içinde değilim. Anlamaya çalışıyorum, başarısını da diliyorum aslında. Biz hiç böyle duygulara muhatap olmadık, ama bu önemli değil. Bence "Ecevit’siz bu hükümet modeli sürsün" önerisi kalıcı model olarak değil, bir geçiş dönemi modeli olarak düşünülebilir. Ancak şu anlaşılmıştır ki, Türkiye’deki güven eksikliği belli bir kişiyle ilgili değildir. 
     DERVİŞ’LE YÜRÜYECEKTİK Bir hayal kırıklığına uğramadım. Çünkü onun kişisel olarak bu yapıda bir başarı ortaya koyma şansı olmadığına inanıyordum. Eğer bu hükümet deneyimi içinde yer almamış olsaydı, biz Sayın Derviş’le beraber yürüyecektik. Onun da kararı oydu. Önümüzdeki gelişmeleri görmemiz lazım. Kendisi nasıl tavır takınacak Kemal Derviş’i de böyle bir talihsiz denemenin içine girdiği diye yok saymak doğru değildir. 
     ŞEREF İNTİHARLARI Artık büyümenin, bir yan ürün olarak değerlendirilemeyeceği kadar önemli olduğunu Türkiye’yi yönetenlerin anlaması lazım. Bugün ihracat yapan insan krizin kahramanıdır. Sokak hareketleniyor. Türkiye’de 1 yıl içinde 960 bin kişi işinden atıldı. İş dünyası "bu hükümetin kara gün dostu" denilecek konumdaydı. Şimdi gelinen noktada "sessizliğin feryadı" ile uyarmak istiyor. Türkiye’de eskiden namus cinayetleri işlenirdi, şimdi şeref intiharları oluyor. Başbakanlığın etrafı neredeyse tel örgülerle çevrilecek. 
     EFSANELER BİTTİ CHP kendi kendisiyle kavgalı bir parti değildir. Kimlik siyaseti yapmamaktadır. Vatandaştan hüsnü kabul görüyoruz. Diğer partilerde bu yok. Onlarda efsane var, ama inişteler. Efsanelerin artık bitmiş olması lazım, yeter. Önümüzdeki seçimin iktidar adaylığında temel parti CHP’dir. 
     ESKİ ETKİN İSİMLER İnönü’nün partileşme çabası Ben Türkiye’de buna bir talep olmadığını çok iyi biliyorum. Etkin noktada olmaktan çıkmış olan, saygın siyasetçilerin bir kısmı kendilerini boşlukta hissediyorlar. Böyle bir arayışın projeden öteye gidemeyeceğini düşünüyorum. 
     



 SİYASET 









</TEXT>
</DOC>
