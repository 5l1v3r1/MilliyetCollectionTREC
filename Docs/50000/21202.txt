<DOC>
<DOCNO> 21202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo16.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay Diyarbakırspor maçının tekrarını istiyor 
</HEADLINE>
<TEXT>

     İkinci Futbol Ligi Yükselme Grubu takımlarından Altay'da yönetim, olaylara sahne olan Diyarbakırspor maçının tekrarı için harekete geçti. 
     Yaşanan olaylarla ilgili olarak açıklama yapan Altay Başkanı Nafiz Zorlu, hiç bir kamu görevlisi ve federasyonun, üzerine düşen görevi yapmadığını savunarak, ''Planlı ve organize bir cinayete kurban gittik'' dedi. 
     Maçtan önce her kurumu, çıkacak olaylarla ilgili olarak yazıyla uyardıklarını, valilik, emniyet ve federasyonun bu yönde hiç bir uyarıyı dikkate almadığını dile getiren Zorlu, sözlerini şöyle sürdürdü 
     ''Böylesine bir maça hakem tayininde büyük yanlışlık yapıldı. Zaten orada biz maç falan oynamadık, bir kurbanlık koyun durumuna düşürüldük. Bölgenin Süper Lig'de olmasını isteyenler bile, şimdi böyle futbola lanet olsun demeye başladılar. 87 yıllık bir kulübün geleceği ile böylesine oynanmasını, şiddet ve nefretle kınıyoruz. Tüm kamu görevlileri hakkında en üst mercilere şikayette bulunacağız. Can güvenliğimizi bile sağlayamayanların cezalandırılmasını istiyoruz. Bu maçın tekrarlanması için de girişimlerimizi başlattık.'' 
     TRT'nin 3 maçı dönüşümlü yayınlamak için başvuruda bulunduğunu, ancak federasyonun yetki belgesi vermediğini kaydeden Zorlu, ''Zaten orada haber amaçlı görüntü almak isteyen kameramanları taciz eden, makinalarını alan ve bir odaya hapseden görevliler için ne diyebiliriz ki '' diye konuştu. 
     Altay 2. Başkanı Mahmut Özgener ise Diyarbakır'da umduklarının üzerinde bir şiddet ve nefretle karşılaştıklarını belirtirken, ''Devletin televizyonunun çekim yapması engellenirken, buna seyirci kalan devlet görevlileri, organize bir hareketin içinde yer aldılar'' dedi. 
     Özgener, şunları söyledi 
     'Maçın federasyon temsilcisi, asker olmadan bu maçın oynanmasının vahim olaylara sebebiyet vereceğini söyledi. O da emniyetin tedbirlerinden endişe duydu. Umarım bunu raporuna yazmıştır. Stat hoparlörlerinden öleceksiniz şeklinde yapılan anonslara kayıtsız kalan maçın hakemi de aynı oranda pasif kalmıştır. Zaten bu maç başlamadan bitmişti. Genel kaptanları futbolcularımıza saldırıp, cezalı futbolcuları Erkan kale arkasına kadar sokuluyorsa, rezalete başka birşey söylemek mümkün değil. Devletin televizyonu onların istediği anda çekim yapabilirken, istenmeyen olayları görüntülerken engellendi ve buna devletin görevlileri ses çıkarmadı.'' 
     Özgener, Diyarbakır Stadı'nda gelecekte daha vahim olayların yaşanabileceğine dikkat çekerek, ''Bizim başımız yandı, başka kulübün yanmasın. Ama tedbir alınmazsa bu işin sonu çok kötü'' dedi. Altay Yönetim Kurulu, Diyarbakırspor maçının tekrarı için federasyona başvururken, olaylarla ilgili bir deklarasyon yayınladı. Siyah-beyazlı yönetim, Diyarbakırspor için federasyonun da yanlı bir tutum içine girmesinden yakındığını ifade etti. 







</TEXT>
</DOC>
