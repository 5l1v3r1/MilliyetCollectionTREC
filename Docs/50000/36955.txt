<DOC>
<DOCNO> 36955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/guncel/gun01.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İBDA-C’nin doktor bombacısı... 
</HEADLINE>
<TEXT>

Bomba düzeneğini kadın çorabıyla birleştirdiği için 'çoraplı bombacı' ismi takılan teröristin beş yıl doktorluk yapan yasadışı İBDA-C üyesi Levent Dürger olduğu ortaya çıktı... 
     TOLGA ŞARDAN Ankara 

     İstanbul ve Ankara başta olmak üzere dört ayrı kentte yaşanan "meçhul" bombalama olaylarından sonra soruşturmaya başlayan polis, aylardır peşinde koştuğu "meçhul bombacı"nın kimliğini sonunda ortaya çıkardı. "Çoraplı bombacı" olarak da kayıtlara geçen bombacının yasadışı İslami Büyük Doğu Akıncıları Cephesi İBDAC örgütünün bombacısı Levent Dürger olduğu saptandı. 
     İstanbul'da yaşanan faili meçhul bombalamalardan sonra alarma geçen polis, elde ettiği ipuçlarını değerlendirmeye aldı. 
     
     Tek ipucu kullandığı çorap 
     Polis, profesyonelce yapılmış boru tipi bombaların "kadın çorabı" içine yerleştirildiğini saptadı. Bombanın hammaddesinin yanı sıra eldeki tek ipucu olan çoraptan yola çıkan polis, tüm çabalara karşın bombacının kimliğini belirleyemedi. 
     İstanbul'da başlayan eylemler nedeniyle şaşkına dönen emniyet birimleri, çalışmalarını yasadışı örgütler üzerinde yoğunlaştırdı. Laboratuvar incelemelerinde meçhul bombacının daha önce radikal dinci yasadışı İBDA-C örgütünün kullandığı patlayıcı düzeneklerini kullandığını saptayan polis, özel ekipler oluşturdu, ancak yine bir sonuç alamadı. 
     
     Tablonun arkasındaki bomba 
     Özellikleri hep ayrı olan patlayıcıların üzerine çalışmalarını yoğunlaştıran polis, hiç beklemediği bir anda bombacının kimliğine ulaştı. Bir süre önce Bursa'nın Zeytinbağı beldesinde yaşanan iki olay bombacıyı ortaya çıkardı. Zeytinbağı Belediye binasındaki Atatürk portresinin arkasını temizlemek isteyen bir görevli, çorap içindeki bombayı buldu. Aynı gün Jandarma bölgesindeki eski Papaz Okulu olan ve halen Uludağ Üniversitesi'ne bağlı eğitim birimi olan okulun görevlileri bahçede çorap içinde bir bomba daha buldu. 
     
     Fotoğraftan teşhis edildi 
     Yapılan teknik inceleme sonucunda zaman ayarlı olan boru tipi bombaların saat düzeneğinin çalışmaması nedeniyle patlamadığı saptandı. Bunun üzerine Bursa'daki özel ekip, Zeytinbağı bölgesine giderek görgü tanıklarına fotoğraf teşhisi yaptırdı. Bir çay ocağı işletmecisi ile bir belediye görevlisi, kendilerine gösterilen birkaç fotoğraf içinden şüpheli bombacının eşk lini teşhis etti. Alınan bilgiler doğrultusunda "meçhul bombacı"nın yasadışı İBDAC örgütü üyesi olmaktan dolayı daha önce yakalanıp ceza alan Levent Dürger olduğu kesinlik kazandı. 
     
     Avukat kimliği kullanıyor... 
     Uludağ Üniversitesi Tıp Fakültesi mezunu olan ve beş yıl fiilen doktorluk yapan Levent Dürger, Ankara'da Kızılay Derneği, Türk Hava Kurumu ve Altındağ Vergi Dairesi'ne bomba koymaktan dolayı da aranıyor. Dürger'in halen bir inşaat şirketinde çalıştığı ve bir avukat kimliği kullandığı saptandı. 
     
Özel saat ve pil kullanıyor      Bursa Emniyet Müdürlüğü tüm illere Dürger'in yakalanması için resim ve yazı gönderdi. Dürger'in 1995 yılında bomba koymak suçundan yakalandığı, 1996 yılında hüküm giydiği ve 1997 yılında cezaevinden tahliye olduğu belirlendi. 
     
     Eldiven izleri 
     Dürger'in yasadışı örgütün asıl bombacısı olan Osman Yüksel'in öğrencisi olduğu anlaşıldı. Çoğunluğu İstanbul'da olmak üzere Ankara, İzmir, Bursa, Eskişehir'de eylemler yapan bombacının özel saat ve pil sistemi kullandığı belirlenirken, düzenekleri saklamak amacıyla kullandığı kadın çoraplarıyla eylemlere adeta imza attığı saptandı. Düzeneklerde eldiven izleri de bulundu. 
     



 GÜNCEL 





















</TEXT>
</DOC>
