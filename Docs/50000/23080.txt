<DOC>
<DOCNO> 23080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/siyaset/siy08.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'e ABD'den işkence ihbarı 
</HEADLINE>
<TEXT>

Washington Post'un yazdığı "Polis, iki kadına işkence ve tecavüz etti" haberi TBMM İnsan Hakları Komisyon'nca araştırılacak 
     GÜNSELİ ÖNAL Ankara 

     Washington Post'un 21 Mayıs tarihli sayısında yayımlanan ve polis tarafından iki kadına işkence edilip sopayla ırzlarına geçildiği iddiasına yer verilen yazı, TBMM İnsan Hakları Komisyonu tarafından incelemeye alındı. 
     Gazetenin "Türkiye'de polis baskısından şikayet eden kadınlara polis baskısı" başlıklı yazısı, elçiliklerin tepkileri üzerine, dün toplanan komisyonun gündemine alındı. 
     İnsan Hakları İzleme Kurulları Alt Komisyon raporunun görüşülmesi sırasında gündeme gelen iddianın araştırılmasına karar verildi. Söz konusu haberde, Nazlı Top ve Fatma Karataş adlı iki kadının, sorgularında tecavüze uğradıklarını daha sonra bir toplantıda açıklamaları üzerine, aleyhine dava açıldığı belirtilerek kadınlardan birinin şu ifadesine yer verildi 
     "Sivri uçlu sopalarla dövdüler, ellerimi arkadan bağlayıp halatla tavana astılar ve boks torbası gibi dövdüler. Göğüslerime, cinsel organıma ve bütün vücuduma elektrik verdiler. Gittikçe voltajı yükselttiler. Bir süre sonra elektriği hissedemeyecek kadar kendimi kaybettim. Sonra bir sopayla ırzıma geçtiler." 
     Haberde, bu kadının doktor isteyip, gelen doktora işkence şikayetinde bulunduğu, ancak, "Herkes işkence görüyor, başka şikayetin var mı " sorusuyla karşılaştığı da yer aldı. 
     Alt Komisyon Başkanı Emre Kocaoğlu, "Türk vatandaşları bilmeli ki, Meclis'te kendilerine yardım edecek bir komisyon ve yıl başından beri çalışan insan hakları kurulları var. Devlet vatandaşın başvurmasını bekliyor. Bu bilgiyi Washington Post'dan almak bizi üzüyor" dedi. 
     



 SİYASET 














</TEXT>
</DOC>
