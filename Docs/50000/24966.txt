<DOC>
<DOCNO> 24966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/soneko15.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlik oranı yüzde 8.6'ya çıktı 
</HEADLINE>
<TEXT>

     Türkiye'de bu yılın Ocak-Mart döneminde, geçen yılın aynı dönemine göre istihdama katılma oranı gerilerken, işsizlik oranı arttı. 
     Devlet İstatistik Enstitüsü DİE , 2001 yılı I. Dönem Hanehalkı İşgücü Anketi Geçici Sonuçları'nı açıkladı. DİE verilerine göre, geçen yılın üç ayında yüzde 46.7 olan işgücüne katılma oranı, bu yıl yüzde 46.4'e geriledi. Aynı dönemler itibariyle işsizlik oranı ise yüzde 8.3'ten yüzde 8.6'ya çıktı. 2000 yılı sonu itibariyle işgücüne katılma oranı yüzde 49.2, işsizlik oranı ise yüzde 6.6 düzeyinde bulunuyordu. 
     DİE'ye göre, geçen yıl sonunda 44 milyon 765 bin olan 15 ve daha yukarı yaştaki nüfus, bu yılın Mart sonu itibariyle 45 milyon 354 bine yükseldi. Mart sonu itibariyle söz konusu nüfusun yüzde 42.4'ünü oluşturan 19 milyon 222'si istihdam edilebildi. 
     Geçen yıl sonunda, istihdam edilen kişi sayısı 20 milyon 578 bin düzeyindeydi. Buna göre, yılın ilk üç ayında, istihdamda, 1 milyon 356 bin kişilik azalma oldu. 
     Mart sonu itibariyle istihdamın 10 milyon 872'si kentlerde, 8 milyon 350'si de kırsal kesimde gerçekleşti. Bu dönemde, kentsel kesimdeki istihdam oranı düşerken, kırsal kesime çok az miktarda arttı. Geçen yılın Mart ayında yüzde 38.5 olan kentsel kesimde istihdam oranı, bu yıl yüzde 38.1'e gerilerken, kırsal kesimde yüzde 49.5'ten yüzde 49.6'ya çıktı. İstihdamdaki gelişmeye paralel, Mart sonları itibariyle kentsel kesimde işgücüne katılma oranı yüzde 43'ten yüzde 42.8'e gerilerken, kırsal kesimde yüzde 52.4'den yüzde 52.5'e yükseldi.Geçen yıl sonu itibariyle, kentsel kesimde istihdam oranı yüzde yüzde 40.2, kırsal kesimde ise yüzde 55.3 düzeyindeydi. 
     Geçen yıl sonunda 1 milyon 451 bin olan işsiz sayısı, yüzde 24.7 artışla, Mart sonunda 1 milyon 809 bine çıktı. Söz konusu tarih itibariyle, işsizlerin 1 milyon 314 bini kentlerde, 494 bini kırsal kesimde bulunuyor. 







</TEXT>
</DOC>
