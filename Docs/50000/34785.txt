<DOC>
<DOCNO> 34785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sontur04.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Turistin kolunu çekiştiren satıcılar yandı... Para cezası geliyor 
</HEADLINE>
<TEXT>

     Antalya'nın turistik Kemer Belediyesi, turist şikayetlerini en aza indirmek amacıyla denetimlerini artırdı. 
     Yetkililer, turisti alışveriş yapmaya zorlayan, turizm merkezlerinde ''Hanutçu'' ya da ''Çığırtkan'' denilen kişilere karşı önlemler alındığını belirterek, turistleri yeme-içmeye zorlamak, kolundan çekmek, yanlış bilgi vererek yanıltmak, alışveriş için dükkana sokmak amacıyla önünü kesmek gibi davranışların, 200 milyon lira ile cezalandırıldığını bildirdiler. 
     Belediye yetkilileri, bu davranışları tekrarlayan satıcı ve dükkan sahiplerine 3 ile 7 gün arasında meslekten men cezası verildiğini belirttiler. 
     Kemer Belediyesi tarafından ayrıca, halka açık alanları kirleten, yerlere çöp ve kirli su atan, yerlere tüküren, halkı iğrendirecek hareketler yapanlara da ceza uygulanıyor. 
     Yetkililer, bunlara ek olarak ev ve işyerlerinde çöp bidonu bulundurmayanlar ile kümes, ahır ve ağıl hayvanlarını dışarıda bırakanlara da para cezası uygulandığını belirterek, cami avlularında satıcılık yapılmasına da izin verilmediğini kaydettiler. 
     Öte yandan, Manavgat'ın Side Beldesi'nde de, turistlere zorla mal satmaya çalışanlara karşı alınan önlemler, taviz vermeden uygulanıyor. Side Belediyesi, turistleri işyerlerinde alışveriş yapmaya zorlayan esnafa ağır cezalar uyguluyor. 
     Buna göre, bu davranışın ilk kez sergilelenmesinde 100 milyon lira para cezası ve 2 gün işyeri kapatma, tekrarında 150 milyon lira para cezası ve 4 gün kapatma ve üçüncü seferinde ise 400 milyon lira para cezası ve 6 günlük kapatma uygulanıyor. 
     Belediye yetkilileri, sezon başında uygulamaya konulan yasak nedeniyle, şu ana kadar 37 işyerinin geçici süreyle kapatıldığını bildirdiler. 
     
     






</TEXT>
</DOC>
