<DOC>
<DOCNO> 49509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/guncel/gun04.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gasp çetesi’ salonda antrenmanda yakalandı 
</HEADLINE>
<TEXT>

Kendilerini polis olarak tanıtarak kuyumcu soyan şebekenin başı Uğur Mumcu davası sanığı çıktı... 
     ERDEM ÖZTÜRK-ELVAN EZBER İstanbul 

     Eminönü’nde kuyumcuları soyan ve polisçe yakalanan şebekenin lideri olan ve Ankara’daki Umut Operasyonu’nda aranan Ali kod adlı Salih Barış’ın, Kudüs Savaşçıları örgütüyle de bağlantısı olduğu iddia edildi. Barış’ın Uğur Mumcu suikastı katil zanlılarından Rüştü Aytufan’ı Adapazarı’ndaki evinde sakladığı anlaşıldı. 
     Kuyumcu Edip Deveci’nin Piyerloti Caddesi’ndeki işyerinden, kendisini polis olarak tanıtan kişilerce kaçırılması ve 6.5 kilo altınının gasp edilmesi üzerine, Gasp Büro Amirliği soruşturma başlattı. İstihbarat ve Asayiş Şubesi’nin bir ay süren çalışması sonucu, Fatih’teki bir spor salonuna baskın düzenleyen polisler, şebekenin başı olduğu öne sürülen Salih Barış ile Moldavyalı Vera Vacarcuvic, Rossoul Tamsiev, Özgür Usta, Kutbettin Sar, Yusuf Surmanize, Ramaz Abasidze, Yakup Tekin, Ali Sevinç ve Timur Sevinç’i yakaladı. Operasyonda tabanca, beş kelepçe, polis yelek ve şapkaları, ameliyat eldivenleri, kuyumcudan çalınan altınların eritilmesiyle elde edilen 6.5 kilo külçe altın ele geçirildi. 
     
     Suikast sanığı çıktı 
     Şebeke lideri Barış’ın Kudüs Savaşçıları örgütüyle bağlantısı olduğu öne sürüldü. Uğur Mumcu cinayetinin katil zanlılarından Rüştü Aytufan’ı Adapazarı’ndaki evinde sakladığı belirlenen Barış’ın yardım ve yataklıktan arandığı kaydedildi. Barış’ın ayrıca İBDA-C militanlarına silah temin ettiği ve Bosna -Hersek’te savaştığı öğrenildi. 
     Gürcü soygunculardan Sürmenizade’nin Çeçenistan’da savaştığı, Tekin’in ise Pakistan ve Afganistan’daki kamplarda eğitim gördüğü belirlendi. 
     Sorgusunda Barış’ın "Arkadaşımız Vera, soyduğumuz kuyumcuda çalışıyordu. Gerekli istihbaratı ondan aldıktan sonra polis yeleklerimizi giyip dükk na baskın yaptık. Deveci’yi gözaltına aldığımızı söyleyerek, İzmit’e doğru yola çıkardık. Bu arada arkadaşlarımız kuyumcudaki altınları da aldılar" dediği öğrenildi. 
     



 GÜNCEL 














</TEXT>
</DOC>
