<DOC>
<DOCNO> 25958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/son/sontur05.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Özdemir İstanbul'da hızlı başladı, gece teftişine çıktı 
</HEADLINE>
<TEXT>

     İstanbul Emniyet Müdürü Kazım Abanoz'un görevden ayrılmasının ardından Ardahan Valiliği'nden alınarak vekaleten İstanbul Emniyet Müdürlüğü'ne atanan Hasan Özdemir, ilk gecesinde Şişli İlçe Emniyet Müdürlüğü ve Taksim'de teftişler yaptı. 
     Özdemir, saat 23.30 sıralarında, üst düzey emniyet yetkilileriyle Şişli İlçe Emniyet Müdürlüğü'ne geldi. Özdemir, kendisini takip eden gazetecilere, bir süre önce ilçe emniyet binasına yapılan bombalı saldırıdan dolayı incelemelerde bulunduğunu söyledi. 
     Olası bir saldırıya karşı gerekli tedbirlerin alınıp alınmadığı konusunda binayı dolaşan ve Şişli İlçe Emniyet Müdürü Yaşar Güngör Şahin'den bilgi alan Hasan Özdemir, daha sonra buradan ayrılarak Taksim Meydanı'nda bulunan polis noktasına geldi. 
     Taksim Meydanı'nda gezen Özdemir, yanındaki görevlilere çevrede bulunan tinerci ve evsiz kişilerin kaldırılması yönünde talimatlar verdi. 
     Barlar Sokağı'nı dolaşarak Beyoğlu İlçe Emniyet Müdürlüğü Ekipler Amirliği'ne gelen Özdemir, burada tatlı yedikten sonra Ekipler Amirliği'nden ayrıldı. 
     
     
     







</TEXT>
</DOC>
