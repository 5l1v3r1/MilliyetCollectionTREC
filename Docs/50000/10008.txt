<DOC>
<DOCNO> 10008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/son/sontur12.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Enflasyon rakamları sevindirici ama son gelişmeleri yansıtmıyor" 
</HEADLINE>
<TEXT>

     Devlet Bakanı Kemal Derviş, programın ana hatlarının çok yakında belli olacağını, ancak daha çok çalışılması gerektiğini söyledi. 
     Derviş, kalmakta olduğu Hilton Oteli'ne girişinde, basın mensuplarının soruları üzerine, Şubat'taki enflasyon rakamlarının sevindirici olduğunu, ancak bu rakamların son gelişmeleri yansıtmadığını belirtti. Derviş, gelecek iki ayın enflasyon rakamlarının böyle olmayacağına dikkati çekerek, ''Ama ondan sonra inşallah daha iyisini göreceğiz'' dedi. 
     Kemal Derviş, programın ana hatlarınını belli olup olmadığı yönündeki soru üzerine de, ''Hayır, bilemiyorum. Ama çok yakında...Çok çalışmamız gerekiyor'' karşılığını verdi. 
     Bir telefon görüşmesinin dudak okuma yöntemi ile kamuoyuna yansıtılmasının hatırlatılarak, kiminle konuştuğunun sorulması üzerine, Bakan Derviş, ''Onu söyleyemeyeceğim. Ama dışardan, Türkiye ile ilgilenen birisi ile konuşuyordum'' dedi. Bir soru üzerine ABD'ye gidiş tarihinin kesin belli olmadığını belirten Derviş, kaldığı otelde dosyalar üzerinde çalışacağını bildirdi. Medyanın ilgisine ilişkin soruya karşılık da, ''medyanın enerjisinin müthiş'' olduğunu belirten Derviş, başka bir düzen kurulması gerektiğini, hergün konular gözden geçirildikten sonra basına bilgi verilebileceğini söyledi. Derviş ''Çok fazla önemsiyorsunuz'' dedi. Daha önce böyle yoğun takip edilip edilmediği sorusu üzerine, ''hayır'' yanıtı veren Kemal Derviş, kaza yapmaktan korktuğunu belirtti. 




</TEXT>
</DOC>
