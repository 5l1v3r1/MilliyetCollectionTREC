<DOC>
<DOCNO> 30016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/guncel/gun07.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaldılar, çırptılar yatta lem yaptılar 
</HEADLINE>
<TEXT>

Çaldıkları otomobilleri şasi numaralarını değiştirerek satan baba-oğul kazandıkları paralarla yat alıp Boğaz turunda arkadaşlarıyla eğlendi 
     ELVAN EZBER İstanbul 

     İstanbul'da gerçekleştirilen operasyonlarda, çaldıkları otomobillerin motor ve şasi numaralarını değiştirerek sattıkları öne sürülen altı kişi yakalanırken, 39 otomobil ele geçirildi. Baba - oğul sabıkalı oto hırsızlarının bir yat satın alarak, eğlence lemine girdikleri belirlendi. 
     İstanbul Emniyet Müdürlüğü Oto Hırsızlığı Büro Amirliği ekipleri, çalıntı otomobillerin motor ve şasi numaralarını hurda otomobillerle değiştirip sattıkları belirtilen sabıkalı oto hırsızları Aykut Erdebil ile oğlu Mahmut Tuncer Erdebil ve Abdullah Bardakcı'yı Tuzla Tersanesi'ndeki otomobil deposunda yakaladı. Polis yetkilileri, baba -oğul oto hırsızlarının, çaldıkları otomobilleri diğer şehirlerde sattıklarını, elde ettikleri parayla satın aldıkları 'yat' ile Boğaz'da kendi aralarında eğlence turları düzenlediklerini söylediler. 
     Oğul Erdebil'in yattaki eğlence fantezisi sırasında arkadaşlarının ortasında 'Arap kıyafeti' giyerek 'göbek atıp' Arap müziği eşliğinde dans ettiği ortaya çıktı. 
     
     Bir çete daha 
     Yine aynı yöntemle çalışan başka bir şebekeye yönelik düzenlenen operasyonda da Temel Kahraman, Sevgi Çelik ve Erkan Çirçioğlu gözlem altına alındı. 21 yaşındaki Çelik'in otomobil hırsızlığı ve kapkaç suçlarından sabıkası olduğu, Kahraman'ın da cinayet suçundan tutuklu bulunduğu cezaevinden firar ettiği anlaşıldı. Zanlıların belirttiği adreslerde yapılan aramada, toplam 39 çalıntı otomobilin ele geçirdiği kaydedildi. 
     



 GÜNCEL 
























</TEXT>
</DOC>
