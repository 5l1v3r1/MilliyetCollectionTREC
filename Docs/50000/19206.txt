<DOC>
<DOCNO> 19206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sonspo09.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu'dan Fatih Terim'e övgü 
</HEADLINE>
<TEXT>

     Galatasaray Teknik Direktörü Mircea Lucescu, Fenerbahçe ile hafta sonunda yapacakları derbi maçı öncesinde yaptığı açıklamada, ''Fenerbahçe maçında hiçbir avantajımız yok. Sahaya kazanmak için çıkacağız'' dedi. 
     Rumen teknik direktör, bugünki antreman öncesinde medyanın sorularını yanıtlarken, Fenerbahçe maçına üç puanlık avantajı düşünerek çıkmayacaklarını da vurguladı. 
     Real Madrid'in dün yapılan maçta, Bayern Münih maçında sahanın tamamen hakimi olduğunu, ancak konuk ekibin attığı bir şut ile maçı aldığını ifade eden Lucescu, şunları söyledi 
     ''Bu maçta da herşey olabilir. Sportif bir mücadele yaşanacak. Bizim alacağımız sonuçla liderliği hak ettiğimizi çıkıp orada kanıtlamamız gerekiyor. Aynı anlayışın karşı tarafta da olduğunu sanıyorum. Pazar günü Türkiye liginin en zevkli ve güzel maçı olacak. Sportif olarak düşüncemiz bu. Bu açıdan da çok dürüstüz.'' 
     Lucescu, Fatih Terim'i takdir ettiğini ve kendisine bıraktığı takım için de teşekkür ettiğini söyledi. 
     Kendisinin de Dinamo Bükreş gibi bir takım yarattığını, bu nedenle de bir ekibi sıfırdan var etmenin ne demek olduğunu bildiğini vurgulayan Lucescu, şöyle devam etti 
     'Dinamo Bürkeş takımının ben geldiğimde bir tane milli futbolcusu dahi yoktu. İki yıl içinde 10 milli oyuncuya sahip oldular. Bu bir dünya rekorudur. O nedenle Fatih Terim'i çok iyi anlıyorum. Bir antrenörün oyuncu yetiştirmesinin ne demek olduğunu da iyi bilirim.'' 
     Rumen teknik adam, Hagi'nin Galatasaray'da devam etmesine ve başarılara katkısının çok büyük olduğunu dile getirdi. Hagi jenerasyonunun, Galatasaray ve Türk futboluna çok şeyler kazandırdığını kaydeden Lucescu, ''Benim bu değerli futbolcularla devam etmeme ve başarılara Hagi'nin büyük katkısı var'' dedi. 
     Rumen çalıştırıcı, bazı gazetecilerin dürüstlük içinde olmadığını da savunarak, kendisinin kasıtlı haberlerle yıpratılmaya çalışıldığını ifade etti. 
     Futbolcularının ve kamuoyunun karşısında kendisinin zor duruma düşürülmek istendiğini iddia eden Lucescu, ''Ben sadece maçlardan sonra konuşuyorum ve kimseye röportaj vermedim. Ama görüyorum ki,bütün haberler Lucescu şunları söyledi diyerek, benim dudağıma konduruluyor. Özellikle büyük maçlar öncesinde bunların kasıtlı yapıldığını ve problemler yaratmak için yazıldığına inanıyorum'' diye konuştu. Fenerbahçe maçının barış atmosferi içinde geçmesini dilediğini ve mücadelenin sahada olacağını belirten Lucescu, basının bunun tersini yapmaya çalışmasının yanlış olduğunu belirtti. 
     Jardel'e kesinlikle bir ayrıcalık yapılmadığını vurgulayan Lucescu, bu oyuncunun Portekiz'e gitmesine sakatlığı nedeniyle izin verdiklerini belirtti. 
     Lucescu, Brezilyalı oyuncunun karın kaslarında ağrı bulunduğunu ve kendi fizyonomisini en iyi bilen doktoruna gönderdiklerini kaydederek,şunları söyledi 
     'Orada 3-4 gün tedavi gördü. Ayrıca çalışma programını da uyguladı ve günde iki idman yaptı. Yarından itibaren programı tamamlayıp, takımla çalışmalara katılacak. Fenerbahçe maçında yer alıp almayacağı, kendisinin göstereceği çalışma temposuna göre belli olacak. Yüzde yüz hazır olmazsa takımda olmayacaktır.'' 
     Jardel'in Portekiz'de hiçbir şey yapmadığının büyük bir yalan olduğunu ifade eden Lucescu, yöneticilerin baskısıyla bu oyuncuyu oynatmasının da söz konusu olamayacağını söyledi. Lucescu, Jardel'in büyük bir oyuncu olduğunu ve Galatasaray'a da çok şey verdiğini belirterek, ''Eğer bu sezona bakarsanız, takımda en çok oynayan oyuncular da 4-5 maç çeşitli nedenlerle ayrı kaldılar. Jardel belli bir döneme kadar bütün maçlarda oynadı. Sakatlığı ortadan kalkınca, o da oynamaya devam edecektir'' şeklinde konuştu. Ergün'ün çalışmalara başladığını da kaydeden Lucescu, bu oyuncunun Fenerbahçe maçında oynayıp oynayamayacağına, 4 gün içinde gösterdiği çalışmalara göre karar vereceklerini anlattı. 
     Lucescu, Fenerbahçe ile deplasmanda yapacakları maçta, taraftarın da etkili olacağını, ancak kendilerinin yeteri kadar deneyimlerinin bulunduğunu belirtti. 
     Galatasaray'ın Avrupa ve Türkiye'nin bir çok yerinde deplasman maçı oynadığını kaydeden Lucescu, ''Futbolcularımız birçok zorlu maç yaptı. Bu nedenle yeterince deneyimliler. Tabi ki, taraftar etkisi önemli. Ancak maç saha içinde oynanacak'' diyerek sözlerini tamamladı. 







</TEXT>
</DOC>
