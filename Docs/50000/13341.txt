<DOC>
<DOCNO> 13341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/dunya/dun01.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İntifada’ya bebek kanı sıçrattılar 
</HEADLINE>
<TEXT>

Filistinli keskin nişancılar İsrailli babanın kucağındaki 10 aylık bebeği başından vurarak öldürdü, babasını yaraladı 
     DIŞ HABERLER SERVİSİ 

     Ortadoğu’da bugüne kadar çoğu Filistinli olmak üzere 450 kişinin hayatına mal olan şiddete dün de 10 aylık bir bebeğin kanı bulaştı. El Halil kentinde İsrailli bir bebek Filistinli keskin nişancıların açtığı ateş sonucu yaşamını yitirdi. 
     100 bin Filistinlinin yaşadığı bölgenin tam göbeğinde yer alan 400 kişilik Abraham Avinu yerleşim biriminde meydana gelen saldırıda bebeğin başına iki kurşun isabet ederken, bebeği kucağında tutan babası da ağır yaralandı. 
     İsrail ordusu olay üzerine derhal misilleme başlattı. Bebekle babasına ateş açılan Filistin yerleşim birimleri top ateşine tutuldu. Ordu, Ebu Sneynah adlı bölgede oturan Filistinlilerin de derhal evlerini boşaltması emrini verdi. 
     Olayı protesto eden Yahudi yerleşimciler de askerlerin korumasında Filistinlilerin evlerine ve otomobillerine saldırdı. Çok sayıda Filistinlinin evi harabe haline dönerken eşyaları da fanatik Yahudiler tarafından yağmalandı. 
     


 DÜNYA 












</TEXT>
</DOC>
