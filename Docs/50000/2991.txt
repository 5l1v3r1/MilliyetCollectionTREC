<DOC>
<DOCNO> 2991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sontur08.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi'nden polise "duraksamadan ateş etme" uyarısı 
</HEADLINE>
<TEXT>

     Anayasa Mahkemesi, "teslim ol" emrine uyulmayarak ateş edilmeye teşebbüs edilmesi halinde duraksamadan ve doğrudan hedefe karşı ateş edilme yetkisini Anayasa'daki "yaşam hakkı" ilkesine aykırı buldu. 
     Kimi olaylarda faillerin can güvenliğini daha az tehlikeye sokan yöntemlerle de etkisiz hale getirilmelerinin olanaklı olabileceğine dikkati çeken Yüksek Mahkeme, "Olayların özelliğine göre bu yöntemlere başvurulmaksızın doğruca ve duraksamadan hedefe karşı ateşli silah kullanılması, yaşama hakkının zedelenmesi sonucunu doğurur" görüşünü bildirdi. 
     TBMM üyeleri Mümtaz Soysal, Oya Araslı ve 113 milletvekilinin 1 Kasım 1996'da "İl İdaresi Kanunu, Terörle Mücadele Kanunu, Kuvvetli Tayın Kanunu, Er Kazanından İaşe Edileceklere İlişkin Kanun, Ateşli Silahlar ve Bıçaklar İle Diğer Aletler Hakkında Kanun ve Kimlik Bildirme Kanunda Değişiklik Yapılmasına Dair Kanunu"nun 1, 2, 3, 7 ve 10. maddelerinin Anayasa'nın çeşitli maddelerine aykırı olduğu gerekçesiyle iptali ve yürürlüğünün durdurulması istemiyle dava açtı. Anayasa Mahkemesi'nin yasanın bazı bölümlerinin iptaline ilişkin 6 Ocak 1999 tarihli kararının gerekçesi ise Resmi Gazete'nin dünkü sayısında yayımlandı. 
     Anayasa Mahkemesi, Terörle Mücadele Yasası'na eklenen "Terör örgütlerine karşı icra edilecek operasyonlarda "teslim ol" emrine itaat edilmeyerek silah kullanmaya teşebbüs edilmesi halinde kolluk kuvveti görevlileri failleri etkisiz kılmak amacıyla doğruca ve duraksamadan hedefe karşı ateşli silah kullanmaya yetkilidirler" düzenlemesini Anayasa'ya aykırı bularak iptal etti. Anayasa'nın 17. maddesinin birinci fıkrasında "Herkes yaşama, maddi ve manevi varlığını koruma ve geliştirme hakkına sahiptir" ilkesini düzenlediği anımsatılan kararda, Avrupa İnsan Hakları Sözleşmesi'nin de aynı yönde düzenleme getirdiği belirtildi. Yaşama hakkını korumak için devletin her türlü önlemi alma yükümlülüğü bulunduğu, yasayla ancak zorunlu durumlarda silah kullanma yetkisinin verilebileceği ifade edilen kararda, "Silah kullanmaya yetki verilebilmesi için son fıkrada sayılan durumlarda yetkililerin silah kullanma dışında başka olanaklarının bulunmaması gerekir "denildi. 
     Dava konusu kuraldaki "teslim ol" emrine uyulmaması ve silah kullanmaya teşebbüs edilmesinin, görevlilerin her zaman doğruca ve duraksamadan hedefe karşı ateşli silah kullanmalarını zorunlu kılacak nitelikte bir durum olmadığı vurgulanan kararda, şunlar kaydedildi 
     "Kimi olaylarda faillerin can güvenliğini daha az tehlikeye sokan yöntemlerle de etkisiz hale getirilmeleri olanaklı olabilir. Olayların özelliğine göre bu yöntemlere başvurulmaksızın doğruca ve duraksamadan hedefe karşı ateşli silah kullanılması yaşama hakkının zedelenmesi sonucunu doğurur. Bu nedenle Anayasa'nın 17. maddesine aykırıdır. İptali gerekir." 
     
     




</TEXT>
</DOC>
