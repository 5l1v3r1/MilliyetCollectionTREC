<DOC>
<DOCNO> 29131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sonspo07.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'un Almanya yolculuğu başladı 
</HEADLINE>
<TEXT>

     Trabzonspor, yurt dışında yapacağı kamp için bu sabah İstanbul üzerinden Almanya'ya hareket etti. 
     Teknik Direktör Sadi Tekelioğlu, havaalanında yaptığı açıklamada, geçen sezon sonunda başarılı bir performans gösterdiklerini ve seyirci desteğini arkalarına aldıklarını belirterek, ''Bu kamp, bizim için umutla başlayan bir kamp olacak. Geçen yıl sonunda camianın kenetlenmesi bizi büyük umutlara sevk etti'' dedi. 
     Trabzonspor'un transfer yapmadığı biçimindeki söylentilerin yanlış olduğunu da kaydeden Tekelioğlu, ''Trabzonspor'un transferde en atak davranan kulüp olduğu gerçeği vardır. Ümit ve Ceyhun'u alamadık ancak bu oyuncuların yerlerine iyi oyuncular aldık. Almanya kampında futbolcuların göstereceği performansa göre, takıma takviye yapıp yapmama konusunu belirleyeceğiz. Toplam 10 hazırlık maçı yapacak olmamız da takımdaki eksiklikleri görme açısından faydalı olacak'' diye konuştu. 
     Tekelioğlu, Trabzonsporla sözleşmesi süren Oktay'ın yönetim kurulu ile probleminin olduğunu ve bu nedenle de bu futbolcunun kamp kadrosunda yer almadığını sözlerine ekledi. 
     Takım kaptanı Hami ise bu sezon takıma yeni takviyeler yapıldığını belirterek, ''İnşallah iyi bir hazırlık devresi geçiririz. Trabzonspor'u yeni sezonda en iyi biçimde temsil ederek, özlenen Trabzonspor'u getireceğiz'' diye konuştu. 
     25 kişilik futbolcu kadrosu ile Almanya kampını gerçekleştirecek olan bordo-mavili takımın kafile başkanlığını, yönetim kurulu üyesi Fikret Yavuz ile futbol şubesi sorumlusu Serdar Bali yapacak. 
     Trabzonspor'da Tamer'in İstanbul'da kafileye katılacağı, prensipte anlaşılan Perulu oyuncu Salazar'ın da kampa Almanya'da katılabileceği açıklandı. 






</TEXT>
</DOC>
