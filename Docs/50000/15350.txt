<DOC>
<DOCNO> 15350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/yasam/yas01.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedel’li komşuluk 
</HEADLINE>
<TEXT>

Düğün, sünnet töreni ve dini ayinler gibi "yerel adetlere uygun" taşkınlıklar ile komşuları rahatsız etmek serbest kalıyor. Ancak "bedeli"ni ödemek şartıyla... 
     SALİHA ÇOLAK Ankara 

     ÜYELERİN ilginç önerileri ve sataşmalarla renkli tartışmaların yaşandığı Medeni Yasa Tasarısı üzerindeki görüşmelere bu hafta da devam edilecek. Bu hafta "komşu kavgaları" gündemde. Yeni hükümler, "taşkınlık" yapanların, bunun hem "yerel adetlere uygun" hem de "kaçınılmaz" olduğu durumlarda, doğan zarardan dolayı karşı tarafa bir bedel ödemesini öngörüyor. 
     
     Bedeli hakim belirleyecek 
     BÖYLECE Türkiye’de özellikle büyük kentlerde de sürdürülen geleneksel düğün ve sünnet törenleri, dini ayinler, komşuları rahatsız etse de, "bedeli" karşılığı rahatlıkla yapılabilecek. Rahatsızlıktan doğan zararın "bedeli" ise hakim tarafından belirlenecek. Böylece taşkınlıklara katlanabilen komşu bunun karşılığını "tazminat" olarak alabilecek. 
     
     Dala katlan meyvesini al 
     KOMİSYONDA ele alınacak maddeler arasında, komşular arasında anlaşmazlık konusu olabilecek birçok ayrıntıya da düzenleme getiriliyor. Bunlardan biri de, "komşunun kendi arazisine taşarak zarar veren dal ve kökleri, uyarılara rağmen ortadan kaldırılmazsa kesebilmesini" ve "Arazisine dalların taşmasına katlanan komşunun, bu dallarda yetişen meyveleri toplama hakkına sahip olmasını" düzenliyor. 
     
     


 YAŞAM 

















</TEXT>
</DOC>
