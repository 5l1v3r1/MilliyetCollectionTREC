<DOC>
<DOCNO> 37153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/ekonomi/eko06.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush’tan Arjantin’e para yok’ sinyali 
</HEADLINE>
<TEXT>

ABD Başkanı Bush, IMF’den ek kredi isteyen Arjantin’in öncelikle ekonomik reformlarını uygulayarak kendi kendine yardımcı olması gerektiğini söyledi 
     Arjantin, Uluslararası Para Fonu’nun IMF kendisine ek kredi sağlaması yönündeki talebine, IMF’nin en büyük hissedarı konumundaki ABD’den destek bulamadı. 
     ABD Başkanı George W. Bush, öncelikle Arjantin’in ekonomik reformlarını uygulayarak kendisine yardımcı olması gerektiğini söyledi. Bush, tatilde bulunduğu Texas eyaletindeki çiftliğinde gazetecilerle yaptığı söyleşide, Arjantin’e ek IMF yardımına ABD’nin destek verip vermediğinin sorulması üzerine, "Bütün opsiyonları açık tutuyoruz’’ dedi. Başkan Bush, borçlarını ödeyememe tehlikesi içinde bulunan Arjantin’in IMF’den istediği 6 ila 9 milyar dolar arasındaki ek kredi konusunda böylelikle kapıları kapatmamakla birlikte, Buenos Aires’in talebine destek vermekten kaçındı. 
     
     Ek kredi zora girdi 
     ABD yetkilileri de öncelikle Arjantin Ekonomi Bakanı Domingo Cavallo’nun, bu yılı ’sıfır bütçe açığıyla kapama’’ planının nasıl ilerleyeceğinin görülmesi gerektiğini belirterek, bu ülkeye kısa sürede ek kredi sağlanmasının beklenmediğine işaret ettiler. 
     Bush yönetiminin Arjantin’e ek IMF kredisi verilmesine bu aşamada sıcak bakmadığını dile getirmesinin ardından, Arjantin’in yanı sıra başta Brezilya ve Şili olmak üzere Güney Amerika ülkelerindeki borsalar düştü. 
     



 EKONOMİ 



















</TEXT>
</DOC>
