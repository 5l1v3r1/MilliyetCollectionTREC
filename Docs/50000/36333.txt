<DOC>
<DOCNO> 36333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/spor/bbas.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Lejyonerler umut dolu 
</HEADLINE>
<TEXT>

     NECMİ KEPÇETUTAN 

     DAHA bir kaç yıl önce, Efes Pilsen’in başarısı için ter döküyorlardı. Sonra yurt dışına yelken açtılar. Hidayet basketbolun mabedi NBA’de, İbrahim Kutluay Yunanistan’da, Mirsad Rusya’da ve Hüseyin Beşok İsrail’de, Türk basketbolunu temsil edecekler. Potanın lejyonerleri şimdi sadece Avupa Şampiyonası’nı düşünüyorlar ve zirveyi hedefliyorlar. İşte düşünceleri 
     
     İBRAHİM KUTLUAY 
     " Bizlerin yurt dışında basketbol oynaması, orada kazandığımız deneyim bir avantaj. Bunu kullanacağız. Hedefimiz çok büyük. Bu hedefe giderken, bütün Türkiye’nin desteğine ihtiyacımız var. Biz inanıyoruz, siz de inanın." 
     
     HİDAYET TÜRKOĞLU 
     "Benim ABD’de, arkadaşlarımın da Avrupa’daki deneyimleri milli takım için faydalı olacak. Milli Takım’da, daha da fazla sorumluluk alacağız. Tarihin en önemli kadrosuna sahibiz. Hedefimiz kesinlikle şampiyon olmak." 
     
     HÜSEYİN BEŞOK 
     "Yurt dışında ilk defa oynayacağım. Takımdaki hemen bütün oyuncular, Avrupa kupalarında senelerdir oynuyorlar. İyi bir jenerasyon yakaladık. Bu kadro ile elbette şampiyonluğu kovalayacağız. Ama gözümüz önce yarı finalde." 
     
     MİRSAD TÜRKCAN 
     "Evimizde oynayacağımız maçlarda şampiyonluğa ulaşarak, hem kişisel hem de takım olarak kariyerimizin zirvesine ulaşmak istiyoruz. Burada alacağımız iyi sonuç, başka arkadaşlarımızın da Avrupa’ya, NBA’e gitmesini sağlayacak." 
     
Turnuva yarın      BASKETBOLDA ilk kez A milli takımlar düzeyinde düzenlenecek Turgut Atakol turnuvası yarın başlayacak. ASKİ’deki maçların ilk gününde Rusya ile karşılaşacak olan Ay - Yıldızlı ekibimiz pazar günü İsveç, pazartesi günü de Yugoslavya ile mücadele edecek. 
     
Bulgar sınavı      YUNANİSTAN’IN Kolindros kentinde düzenlenen 2. Ümit Bayanlar Avrupa Basketbol Şampiyonası eleme karşılaşmaları bugün başlıyor. Türkiye ilk maçını saat 17.30’da Bulgaristan ile oynayacak. Ay - Yıldızlı ekibimizin grubunda Yunanistan ile Finlandiya da bulunuyor. 
     



 SPOR 





















</TEXT>
</DOC>
