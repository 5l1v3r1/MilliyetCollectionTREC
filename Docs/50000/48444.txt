<DOC>
<DOCNO> 48444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sontur11.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çirkin Bulgar... ''Savaş var Türkiye'ye gitmeyin'' kampanyası... 
</HEADLINE>
<TEXT>

     Kuşadalı turizmciler, Bulgaristan'ın en büyük iki tur operatörünün, el ilanları dağıtarak Türk turizmi aleyhinde kampanya yürüttüğünü iddia ederek, Aydın Valiliği ve Türkiye Seyahat Acenteleri Birliği'ne TÜRSAB başvurdular. 
     Kuşadalı turizmciler, ''Bohamia ve Dilijans Ekspres'' adlı iki Bulgar tur operatörünün, Bulgar vatandaşlarına, Türkiye başta olmak üzere Mısır ve Afrika ülkelerine gitmemeleri çağrısında bulunduklarını söylediler. Turizmciler, benzin istasyonları, okullar, metro gibi Bulgar halkının toplu bulunduğu yerlerde dağıtılan ve ''Saygıdeğer turistler'' başlığı taşıyan el ilanlarında, şu iddiaların yer aldığını kaydetti 
     ''11 Eylül olaylarından sonra müslüman ülkelere gitmek emniyet ve risk açısından bizce sakıncalı görülmektedir. Kendinizi güvenli hissetmek, emniyet ve riskten uzak bir seyahat için Türkiye, Mısır ve Afrika ülkelerine gitmeyip, Avrupa ülkelerine gitmenizi öneriyoruz. 
     Avrupa tur operatörleri de bizimle aynı fikirleri paylaşmaktadır. Eğer daha önceden Türkiye için rezervasyonunuz varsa iptal ediniz. Yoksa yeni rezervasyon yaptırmayınız.'' Yıllardır Bulgaristan pazarında çalıştığını belirten Kunter Turizm şirketinin sahibi Şerif Kunter, broşürlerin etkisini kısa sürede gösterdiğini söyleyerek, ''Bu broşürün dağıtılmasından sonra 250 kişilik muhasebe grubu, bu gerekçe ile Kuşadası'nda planladıkları toplantıyı erteledi'' dedi. El ilanlarının uluslararası anlaşmalara da aykırı olduğunu anlatan Kunter, konuyu Aydın Valiliği ve TÜRSAB'a ilettiklerini, Bulgar parlamentosundaki Türk asıllı milletvekillerinin de harekete geçmelerini beklediklerini söyledi. 
     TÜRSAB Kuşadası Yürütme Kurulu Başkanı Yılmaz Mola da, konunun kendilerine intikal ettiğini, genel merkez düzeyinde girişimlere başlandığını belirterek, ''Bulgaristan'da bulunan turizm örgütlenmelerinin bu davranışlara tepki göstermeleri konusunda uyarılara başladık. Türkiye'nin riskli bir ülke olmadığını belirtme yönündeki çalışmalarımız sürüyor'' dedi. 
     






</TEXT>
</DOC>
