<DOC>
<DOCNO> 20026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sonspo25.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baya Beşiktaş için İstanbul'da 
</HEADLINE>
<TEXT>

     Beşiktaş'ın prensip anlaşmasına vardığı Tunuslu futbolcu Zoubaier Baya, bu akşam İstanbul'a geldi. 
     Almanya'nın SC Freiburg takımında forma giyen 30 yaşındaki Tunuslu futbolcuyu, Atatürk Havalimanı'nda, teknik direktör Christoph Daum ve menajer Sinan Engin karşıladı. 
     Eşi Ude ile birlikte İstanbul'a gelen orta saha oyuncusu Baya, Beşiktaş'ta oynamanın kendisi için onur olacağını söyledi. Baya, Türkiye'yi yakından tanıdığını, özellikle Denizlispor ve Bursaspor'da oynayan arkadaşlarından bilgiler aldığını ifade ederek, ''Ayrıca Fenerbahçe'de forma giyen Ali Güneş ile geçen yıl Freiburg'da birlikte oynuyorduk. Gelmeden önce onunla da konuştum. O da bana İstanbul'u ve Beşiktaş'ı anlattı'' diye konuştu. Beşiktaş ile henüz tam bir anlaşma yapmadıklarını, ancak İstanbul'a gelmesinde teknik direktör Daum'un büyük etkisi olduğunu kaydeden Baya, daha sonra Daum ve Sinan Engin'le birlikte havaalanından ayrıldı. 







</TEXT>
</DOC>
