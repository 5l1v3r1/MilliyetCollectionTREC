<DOC>
<DOCNO> 36306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/guncel/gun01.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar da biliyor ama gizliyorlar’ 
</HEADLINE>
<TEXT>

Sirius UFO Uzay Bilimleri Araştırma Merkezi Başkanı Akdoğan, Hava Kuvvetleri kayıtlarında UFO’larla yapılan iki it dalaşı daha olduğunu söyleyip ekliyor "Pilotların bir balon ya da kuşu UFO sanması imkansız. Gizlice araştırıp halka hikaye uydurmayı tercih ediyorlar. Zaten dünya da bu böyle yapılıyor" 
     ÖNAY YILMAZ İstanbul 

     Sirius UFO Uzay Bilimleri Araştırma Merkezi Başkanı Haktan Akdoğan, Türk Hava Kuvvetleri’nin UFO’larla 1998 ve 1999 yıllarında olmak üzere iki "it dalaşı" olayı daha yaşadığını iddia etti. Hatta bunların kayıtlara geçtiğini ileri süren Akdoğan, "Gerçeği bizden gizliyorlar" dedi. Akdoğan, "1998’deki olayda Balıkesir’den havalanan yüzbaşı rütbesindeki bir F - 16 pilotumuz, kendisinin önünden çapraz geçiş yapan bir cisim gördüğünü bize anlattı. Bir yıl sonra ise Kütahya’dan havalanan binbaşı rütbesindeki bir pilotumuz da yanyana uçan cisimlere rastladığını bize ihbar etti. Çok heyecanlıydılar" diye konuştu. 
     
UÇAK SÜRATİNDE BALON      Türk Hava Kuvvetleri’nin "meteoroloji balonu" ve "kuş sürüsü" açıklamasını komik bulduğunu vurgulayan Akdoğan, sözlerine şöyle devam etti "Hiç tatmin edici değil. Binlerce kilometre uçuş deneyimi olan iki pilot, aynı anda bir cisim görüyor. Meteoroloji balonu uçak süratinde hareket etmez, rüzgar yönünde ve çok yavaş hareket eder. Diyelim ki, meteoroloji balonu, uçak yanından vın’ diye geçer gider. Meteoroloji balonu nasıl oluyor da, uçakla aynı süratte 10 - 15 dakika hava muharebesine giriyor. Bu açıklamalar çok saçma, dünyada yapıldığı gibi olay örtbas ediliyor." 
     
GİZLİ ARAŞTIRMALAR VAR’      UFO gören tanıkların güvenilir kişiler olduğunu anlatan Akdoğan, "Sanıyorum bu teknolojiyi açıklayamıyorlar. Olay kamuoyuna yansıdığı için sanırım bir açıklama yapma gereği hissettiler. Kendi aramızda bunu araştıralım ama halka şimdilik bir hikaye uyduralım ve olayı kapatalım diye düşündüklerini sanıyorum" dedi. Türk Hava Kuvvetleri ve Milli İstihbarat Teşkilatı’nın UFO’lar konusunda araştırmaları, hatta masaları olduğunu ileri süren Akdoğan, sözlerini şöyle noktaladı 
     
İNSANLARI HAZIRLIYORLAR’      "Bu konudan sorumlu insanlar var, elde ettikleri bilgileri uluslararası alanda diğer resmi kişilerle paylaşıyorlar. Örneğin CIA... Bu dünya devletlerinin ortak bir politikası. Çünkü bu olay tüm dünyanın hava sahalarında yaşanıyor. Ancak bu olayları emekli sivil ve askeri yetkililerle bilinçli olarak dünya kamuoyuna yansıtıyorlar. Yani halkı yavaş yavaş hazırlıyorlar. Çünkü panik ve kaos yaşanmasından korkuyorlar. Çünkü dünyadaki ekonomik, siyasal, sosyal ve dinsel kavramların, yani sistemin değişmesinden korkuyor olabilirler. Türkiye’de daha katı bir yapı var." 
     
İşte kayıtlara geçen olaylar      YIL 1998 YER Balıkesir 
     Metalik disk gibiydi’ 
     UFO’yu gören Türk Hava Kuvvetleri F16 pilotu, rütbesi Yüzbaşı 
     "Eğitim uçuşundaydım. Son sürat giderken önüme çapraz geçiş yaptılar. Benden 7 - 8 kat daha hızlıydı. Metalik disk şeklindeydi. Bir süre önümde gitti, sonra aniden gözden kayboldu." 
     
     YIL 1999 YER Kütahya 
     Bir ileri bir geri gittiler’ 
     UFO’yu gören Türk Hava Kuvvetleri F14 pilotu, rütbesi Binbaşı 
     "Birdenbire yanımda yanyana uçan cisimler fark ettim. Yaklaşık 3 - 4 dakika benim hızımla uçtular. Sonra ileri gittiler. Daha sonra aynı hızla geri geldiler. Bir anda aşağıya doğru alçaldılar, sonra tekrar benim birkaç feet üstüme çıkıp kayboldular." 
     



 GÜNCEL 

















</TEXT>
</DOC>
