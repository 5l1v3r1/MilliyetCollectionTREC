<DOC>
<DOCNO> 18289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/siyaset/siy04.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifacı vekilden ağır sözler 
</HEADLINE>
<TEXT>
Çiller DYP misyonunu katletti 
İhraç istemiyle 7 ay önce Haysiyet Divanı’na sevk edilen Ordu Milletvekili Yıldırım partisinden istifa etti 
     ANKARA Milliyet 

     DYP Genel Başkanı Tansu Çiller tarafından ihraç istemiyle 7 ay önce tedbirli olarak Yüksek Haysiyet Divanı’na sevk edilen Ordu Milletvekili Yener Yıldırım partisinden istifa etti. 
     Yıldırım, partiden istifasına ilişkin dilekçesini DYP Genel Merkezi’ne ve TBMM Başkanlığı’na gönderirken, Çiller aleyhinde sert açıklamalar yaptı. Çiller’i siyasetteki bütün kavramları ve DYP misyonunu "katletmekle" suçlayan Yıldırım, "Sayın genel başkan tam demokrasi’ diyor. Ama parti grubunda kendi milletvekilini 7 aydır konuşturmuyor. 7 aydır koydurduğu tedbiri kaldırmıyor" diye konuştu. 
     Partideki antidemokratik tarzın üretim yapmasını engellediği için istifa ettiğini söyleyen Yıldırım, sözlerini şöyle sürdürdü 
     "DYP, Pompei’nin son günlerini yaşıyor. Umut görseydik siyasette birlikte yürüme şansımız olurdu. DYP misyonu olan bir parti. DYP yönetimi ve Tansu Hanım bu misyonu katlediyor. Tek kişilik parti, Milli şef dönemi partisi gibi. Liderler sultası var kaldıracağız diyor ama yedi aydır bir milletvekilini susturuyor. Sözleri ile icraatları çeliştiği için bu duruma düşüyor." 
     Siyasete bağımsız olarak devam edeceğini söyleyen Yıldırım, Çiller’le yollarını Büyük Kongre öncesi 1999’da ayırdı. Kongrede Köksal Toptan’dan yana tavır koyan Yıldırım’ın, DYP grubunun Mart 2000’de yaptığı ve parti yönetimine sert eleştiriler getirdiği konuşma Yüksek Haysiyet Divanı’na sevk edilme sürecini başlattı. Geçen yıl ihraç istemiyle Yüksek Haysiyet Divanı’na sevk edilen Yıldırım, bu nedenle parti faaliyetlerine de katılamıyordu. 
     
TBMM’deki sandalye dağılımı DSP 134 MHP 126 FP 102 ANAP 89 DYP 83 BAĞIMSIZ 8 BOŞ 8      
     



 SİYASET 



















</TEXT>
</DOC>
