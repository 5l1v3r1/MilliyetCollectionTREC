<DOC>
<DOCNO> 20137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/yazar/tamer.html </URL>
<DATE> 2001/05/08/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
15 milyar doların 10'u kullanılabilir 
</HEADLINE>
<TEXT>

     Yaman Törüner, Akbank yönetim kurulu üyesi. Yıllarca Merkez Bankası Başkanlığı yapmış. Ondan önce İstanbul Menkul Kıymetler Borsası'nın başkanlık koltuğunda oturmuş. Tüm bu sıfatlarının öncesinde uzun yıllar Merkez Bankası'nda çalışmışlığı var. 
     Törüner'in Akşam'daki yazılarını bu nedenle okurdum. Bundan sonra güvenip de okur muyum bilemiyorum. Dünkü köşesinden küçük bir alıntı 
     "IMF'nin vereceği para, Merkez Bankası rezervlerini yükseltmekten başka hiçbir işe yaramayacak. Piyasaya çıkmayacak. Üstelik hiç kullanılmadan yabancı bankalara geri yatırılacak olan bu paraya bir de faiz ödenecek." 
     Bu satırları okur okumaz ilk tepkim, "Demek boşu boşuna düğün - bayram yapılıyor. Hatta belki de bu görüntü altında birileri borsada bir voli daha vuruyordur" oldu. 
     Uzmanlığına güvenerek Törüner'in yukarıdaki satırlarını köşeme koyacaktım ki, şeytan dürttü, aklıma her sabah CNN Türk'te kaçırmadan izlediğim Ankara ekonomi müdürü Erdal Sağlam'ı aramak geldi. Ve işin aslını öğrendim 
     IMF ve Dünya Bankası'ndan geleceği kesinleşen 15 milyar doların 6 milyarı gelecek ay sonuna kadar Merkez Bankası kasasına girmiş olacak. Deprem sırasında olduğu gibi bu para da, Merkez Bankası'ndan Hazine'ye kredi kullandırma yöntemiyle devredilecek ve ihtiyaç olan yerlere aktarılacak. Daha sonraki aylarda gelecek 4 milyar dolar da benzeri bir biçimde kullanılacak. 
     15 milyar doların sadece 5 milyar dolarlık kısmı, Törüner'in iddia ettiği gibi Merkez Bankası'na rezerv olarak girecek. 
     15 milyar doların 11 milyar dolarlık bölümünün IMF'den geleceğini de ekledikten sonra gelelim şu sorunun yanıtına 
     Törüner yukarıdaki satırları neden yazmış olabilir 
     a Yanlış bilgilenme 
     b Doğruyu araştırma gereğini duymama 
     c Ekonomi yönetimini aşağılama 
     d Moral bozma 
     e Artniyet 
     f Hiçbiri 
     Test sınavlarına benzemek gibi niyetim yoktu aslında. Temennim doğru yanıtın f seçeneği olması. 
     
Havaalanlarında şişkin kurlar      Taylandlı işadamı, THY'nin Bangkok - İstanbul seferiyle 26 Nisan sabahı 7 sularında Atatürk Havalimanı'na indi. Taksiyle Hilton'a gitmek için havaalanındaki İş Bankası'na saat 07.52'de 100 dolar bozdurdu. 83 milyon 959 bin lira verdiler. 
     Otele eşyalarını bırakıp TÜSİAD üyesi birkaç işadamıyla buluştu. Bizim ekonomik krizden bol bol söz ettiler. TÜSİAD üyeleri doların 1 milyon 300 bin liraya kadar fırladığını söylediklerinde Taylandlı işadamı "bir dakika" dedi ve cebinden banka dekontunu çıkartıp masaya koydu. Dekontta 100 dolar karşılığı olarak 83 milyon 959 bin lira ödendiği yazıyordu. IMF ve Dünya Bankası'ndan gelecek kaynak, tam o günlerde netleşmeye başlamıştı. 
     Taylandlı işadamı kandırıldığını düşünüyor, Türk muhatapları ise "Yabancıların Türkiye'ye adım atar atmaz karşılaştıkları bu tür olumsuzluklarla mı turizm patlatacağız " diye yakınıyorlardı. 
     İş Bankası havaalanı şubesi yetkililerinden aldığımız bilgiye göre "Havaalanlarındaki banka şubelerinde döviz kurları, gecenin geç saatlerinde de sabahın erken saatlerinde normal banka şubelerinden her zaman farklı. Ancak alışla satış arasında 2 aylık kriz süresi hariç tabii ki o denli yüksek marjlar yok." 
     Nitekim benim kendileriyle konuştuğum 4 Mayıs günü, alışla satış arasında 50 - 60 bin lira fark vardı. Ama aynı gün sabahın erken saatlerinde fark, 132 bin lira gibi yüksek bir rakammış. 
     Taylandlı işadamı şansına küssün 3 - 5 gün sonra gelseydi, TL'yi daha makul bir fiyata satın alabilecekti... 
     Kıssadan hisseye gelince... Ben yurtdışına çıktığımda zaten havaalanlarında para bozdurmazdım. Sizlere de tavsiye etmiyorum. 
     
Kaçan Türkiye      Kanada'da yaşayan Hakan Hazneci, "Türkiyeler 4 oldu" başlıklı yazım üzerine gönderdiği e - posta mesajında diyor ki 
     "Sayın Tamer, bırakınız kaçsınlar. Sayımız dışarda daha çok artsın. Ben Kanada'da yaşıyorum. Özal'dan önce Türkiye'den çıkanlardanım. Burada 15 bin Türk'tük, 30 bini geçtik. Birçok arkadaş, Türkiye bağlantılı iş yapıyor. İnşaat malzemeleri, endüstriyel kimyasal maddeler, gıda ürünleri getirenler var. Kısacası daha çok dış ticaret, yeni iş sahalarının açılması, THY'ye daha çok müşteri ve kargo taşımacılığı demek. Saygılarımla" 
     
     







Sol nereye 


Doğru yanıtlar 


MHP'nin hortum sorusu 


Ya uyum olmasaydı 


Düzenle düzensizliğin dayanılmaz ağırlığı... 


Derviş yasaları 


Başka kimse yok mu .. 


Gençlik kampları 


Yaraya merhem... 


Bırakın tartışsınlar 


Kazım Abanoz'a soruşturma 


CHP kongreleri 


15 milyar doların 10'u kullanılabilir 


Bugün fal baktım 


Rantiyelere muhtacız 


</TEXT>
</DOC>
