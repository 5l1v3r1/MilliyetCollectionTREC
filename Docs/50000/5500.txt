<DOC>
<DOCNO> 5500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/ekonomi/aeko.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BOTAŞ çalışanının parası borsada battı 
</HEADLINE>
<TEXT>

BOTAŞ'ta, geliri çalışanların maaşlarından yapılan kesintilerle oluşturulan yardım vakfının 20 milyar lirasının borsada batırıldığı ortaya çıktı 
     HARUN GÜREK Ankara 

     BOTAŞ Genel Müdürlüğü personeli arasında dayanışma ve yardımlaşmayı sağlamak, zor duruma düşen personele yardımda bulunmak amacıyla kurulan, geliri çalışanların maaşlarından yapılan kesintilerinden oluşan BOTAŞ Vakfı'nın BOVAK 20 milyar lirasının borsada batırıldığı ortaya çıktı. Vakıf çalışanlarının 331 milyar liralık kıdem tazminatının yatırılmadığı belirlendi. 
     Binin üzerinde kişinin çalıştığı BOTAŞ'ın temizlik işleri 1995 yılından bu yana BOVAK'a ait Petgaz tarafından yapılıyordu. Şirket, BOTAŞ'ın yemekhanesi, çay ocakları ve lokalini de işletiyordu. 
     
Petgaz da var      Temizlik işinin sürekli vakfa ait Petgaz şirketine verilmesi nedeniyle BOTAŞ'ın büyük zarara uğradığını belirleyen BOTAŞ Genel Müdürü Gökhan Yardım, geçen eylül ayında sözleşmeyi feshederek ihale açmayı kararlaştırdı. 
     BOTAŞ İhale Yönetmeliği'nde değişiklik de yapılarak, BOTAŞ çalışanlarının ihalelere girmesi yasaklanırken BOTAŞ, bin kişinin yararlandığı çay ocakları, yemekhane ve lokalin işletmesini de vakfın elinden aldı. Ancak vakıf, BOTAŞ'tan tahsil etmiş olmasına karşın işten çıkardığı aşçı, ocakçı, garson ve temizlik görevlilerinin 331 milyar lira tutan kıdem tazminatlarını ödemedi. 
     
Kaybettikçe battılar      Daha sonra Vakıf Denetim Kurulu tarafından yapılan inceleme sonunda, vakfın 20 milyar liralık parasının borsaya yatırıldığı belirlendi. Borsada geçen yıl yaşanan düşüş sırasında paranın 9 milyar liralık bölümünün battığı anlaşıldı. 
     Denetçi raporuna göre, parayı kurtarmaya çalışan vakıf yöneticileri kalan para ile bir başka hisse senedine yatırım yaptı. Ancak bu hisse senedinin işlemlerinin durdurulması nedeniyle paranın tamamı batmış oldu. 
     
Yöneticilere dava açıldı      Vakıf Denetim Kurulu denetçilerinin BOTAŞ Vakfı'nda, kurumda çalışanların maaşlarından kesilerek oluşturulan gelirin borsada batırıldığına ilişkin raporu üzerine harekete geçen BOTAŞ Genel Müdürü Gökhan Yardım, işten çıkarılanlara ödenmeyen 331 milyar liralık kıdem tazminatının faiziyle birlikte BOVAK, Petgaz Yönetim Kurulları ve BOTAŞ İdari Mali Daire Başkanı Selçuk Coşkun'un da aralarında bulunduğu bürokratlar, tahsil edilmesi için 660 milyar liralık dava açtı. BOTAŞ Genel Müdürlüğü, borsada batan 20 milyar liralık paranın da vakıf yöneticilerinden tahsil edilmesini istedi. 
     


 EKONOMİ 





















</TEXT>
</DOC>
