<DOC>
<DOCNO> 27094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sontur17.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "Programın başarıya ulaşmasını herkesin ortak dileğidir" 
</HEADLINE>
<TEXT>

     Cumhurbaşkanı Ahmet Necdet Sezer, Türkiye ile Yunanistan arasında gelişen iyi ilişkilere dikkati çekerek, ''Türkiye, Yunanistan ile ilişkilerinde her zaman diyalogdan yana olmuştur. Aramızdaki sorunları, ancak görüşme yoluyla çözüme kavuşturabiliriz'' dedi. 
     Ekonomik sorunlarla ilgili düşüncelerini de İzmirli iş çevreleri ve sivil toplum örgütleriyle paylaşmak istediğini vurgulayan Sezer, ülke ekonomisinin içinde bulunduğu durumun herkesi etkilediğini söyledi. Sezer, sözlerini şöyle sürdürdü 
     ''Ekonomimizin istikrarlı bir yapıya kavuşturularak, belirsizliklerden arındırılması, buna koşut olarak, güven ortamının yeniden oluşturulması ve geleceğe inancı olumsuz etkileyen kaygıların ortadan kaldırılması, devletimizin temel önceliğidir. Ekonominin sağlam temeller üzerinde işlemesinin sağlanması ve etkilerini toplumun tüm kesimlerinin yakından duyumsadığı sorunların aşılması amacıyla, hükümetimiz tarafından hazırlanan ekonomik program uygulanmaya başlanmıştır. Programın başarıya ulaşması, halkımızın esenliğe ve gönence kavuşturulması, herkesin ortak dileğidir.'' 
     Cumhurbaşkanı Sezer, sorunların çözümü konusunda devlet ve ulus olarak elbirliğiyle çalışmak gerektiğini de belirterek, ''Yaşanan sorunların büyüklüğü ne olursa olsun, geleceğe inancımızı yitirmemek, güzel ülkemize her koşul altında sahip çıkmak en başta gelen görevimizdir. Devletimiz, aramızda bulunan değerli girişimcilerimizin dile getirdiği sorunların ayırdındadır. Ekonomik dengelerin düzelmesiyle bu sorunların ortadan kalkacağı kuşkusuzdur'' dedi. 
     
     






</TEXT>
</DOC>
