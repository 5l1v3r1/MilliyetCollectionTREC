<DOC>
<DOCNO> 19155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sondun08.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzay turisti Tito fotoğraf çektiriyor 
</HEADLINE>
<TEXT>

     Dünyanın ilk uzay turisti Dennis Tito, 30 Nisan'dan beri bulunduğu Uluslararası Uzay İstasyonu'nda UUİ günlerini, gördüklerinin fotoğrafını çekip, videoya alarak geçiriyor. 
     İtar-Tass ajansının Rus uçuş kontrol merkezine dayanarak yayınladığı haberde, UUİ'nin daimi mürettebatından Yuri Usaçev'in Amerikalı uzay turisti Tito'nun günlerini, gördüklerinin fotoğrafını çekerek ve videoya alarak geçirdiğini söylediği belirtildi. 
     Haberde, Usaçev'in, UUİ mürettebatının gündelik faaliyetlerinin kişisel programları doğrultusunda normal seyrinde geliştiğini belirttiği kaydedildi. 
     Usaçev'in, Tito'nun UUİ'nin Rus modülü Zvezda'da kaldığını belirttiği, ancak istediği gibi Amerikalıların modülüne geçip geçmediği hakkında bilgi vermediği açıklandı. 60 yaşındaki milyoner Amerikalı Tito, 2 Rus kozmonotuyla 28 Nisan Cumartesi günü uzay yolculuğuna başlamıştı. 
     
     
     







</TEXT>
</DOC>
