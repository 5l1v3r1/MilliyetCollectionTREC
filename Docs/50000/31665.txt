<DOC>
<DOCNO> 31665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sondun05.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da hükümeti eski Kral kuruyor... 
</HEADLINE>
<TEXT>

     Bulgaristan'da 17 Haziran'da yapılan seçimlerin ardından yeni kurulacak koalisyon hükümetinden başbakanın kim olacağı kesinleşti. 
     Seçimlerden büyük başarıyla çıkan ve 240 sandalyeli parlamentoda 120 milletvekilliği kazanan ''2'nci Simeon Ulusal Hareketi''nin NDSV lideri eski Kral 2'nci Simeon, başbakanlık görevini kabul edeceğini bugün resmen açıkladı. 
     2'nci Simeon, hükümetin kurulması çalışmaları ile ilgili olarak bu sabah Cumhurbaşkanı Petar Stoyanov ile biraraya geldi. 2'nci Simeon, görüşmenin ardından yaptığı kısa açıklamada, başbakanlık görevini kabul etme kararı aldığını bildirdi. 2'nci Simeon, ''Büyük heyecan ve sorumlulukla başbakanlık görevini kabul edeceğim'' dedi. 
     Cumhurbaşkanı Petar Stoyanov'un 15 Haziran Pazar günü 2'nci Simeon'u yeni hükümeti kurmakla resmen görevlendireceği açıklandı. Bulgaristan Anayasası'na göre, 2'nci Simeon'un görevi aldıktan en geç bir hafta içinde yeni hükümeti kurması gerekiyor. 
     NDSV'nin hangi siyasi partilerle koalisyona gireceği konusundaki görüşmeler de sürüyor. 2'nci Simeon'un koalisyon hükümetini üyelerinin çoğunluğunu Türklerin oluşturduğu Hak ve Özgürlükler Hareketi HÖH ile kurmasına kesin gözüyle bakılıyor. 
     Koalisyon hükümetinde HÖH'ün bir başbakan yardımcılığı ve en az 2 bakanlık ile temsil edileceği tahmin ediliyor. 
     Bulgaristan'da seçimler sonunda 240 sandalyeli parlamentoda NDSV 120, Başbakan İvan Kostov'un liderliğini yaptığı Birleşik Demokratik Güçler ODS 51, Bulgaristan Sosyalist Partisi BSP 48 ve üyelerinin çoğunluğunu Türklerin oluşturduğu Hak ve Özgürlükler Hareketi HÖH ise 21 milletvekilliği kazanmıştı. 
     2'nci Simeon'un başbakanlık görevini kabul etmesi krallık sıfatının ne olacağı tartışmalarını da başlattı. 2'nci Simeon, başbakan olarak mevcut cumhuriyet anayasası üzerine yemin edeceği için krallık sıfatından vazgeçmiş olacak. 
     Yakın çevresinden edinilen bilgiye göre, 2'nci Simeon yemin etmeden önce krallık sıfatını büyük oğlu Kiril Sakskoburgotski'ye devredecek. Böylece hem kendisi siyaset olarak özgür kalacak, hem de ailesinin krallık sıfatı devam etmiş olacak. 
     
     







</TEXT>
</DOC>
