<DOC>
<DOCNO> 18979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sondun11.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'da 1 Mayıs'ı onbinlerce kişi kutladı 
</HEADLINE>
<TEXT>

     Rusya'nın çeşitli kentlerinde ve başkent Moskova'da düzenlenen 1 Mayıs gösterilerine onbinlerce kişi katıldı. 
     Başkent Moskova'da sendikalar, Rusya Komünist Partisi ve diğer sol partiler ayrı ayrı yürüyüşler düzenlerken, bunlardan en büyüğünü gerçekleştiren Komünist Partisi'nin gösterisine katılanların yaklaşık yüzde 90'ını geçmişi özleyen yaşlı, emekli kuşağın oluşturduğu gözlendi. Bu gösteriye yaklaşık 20 bin kişi katıldı. 
     Göstericiler Kremlin Sarayı çevresindeki güzergahtan Kızıl Meydan'ın alt tarafındaki Manej Meydanı'na yürüyüş yaparak toplandılar. 
     Bugünü Devlet Başkanı Vladimir Putin'in ''oligarkları''na karşı eylem günü ilan eden Komünist Parti lideri Gennadi Züganov, burada göstericilere hitaben bir konuşma yaptı. Rusça ''oligark'' sözcüğü, SSCB'nin dağılmasından sonra ortaya çıkan ve devlet desteğiyle zenginleştiği ileri sürülen en zengin yaklaşık 8-10 büyük işadamı için kullanılıyor. Züganov konuşmasında, önceki Devlet Başkanı Boris Yeltsin'e bağlı ''oligarklar'' olduğunu belirttiği Boris Berezovski ve Vladimir Gusinski gibi isimlerin üzerine giden Putin'in, bir yandan da kendisine sadık oligarkları zengin etmekte olduğunu ileri sürdü. 
     Yürüyüşte yapılan konuşmalarda, daha çok Mihail Kasyanov hükümeti eleştirildi, Komünist Parti'nin SSCB sonrasında parlamentoda engellediği, toprakta özel mülkiyet haklarını çağdaş hale getirecek yasa tasarısı eleştirildi. 
     
     






</TEXT>
</DOC>
