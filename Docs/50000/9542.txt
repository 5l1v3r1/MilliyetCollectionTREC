<DOC>
<DOCNO> 9542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/soneko11.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı Cansızlar "Piyasalar oyun yeri olmaktan çıkartılacak" 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, oluşturmaya çalıştıkları piyasa gözetim sistemiyle piyasaların oyun yeri olmaktan çıkarılarak, birer yatırım yeri haline getirilmesinin amaçlandığını belirterek, ''Her türlü manipülasyon ve sistem dışı hareketlerin izleneceği bu yapılanma ile anormal iniş çıkışlara müdahale edilerek piyasaların güven ve istikrar içinde çalıştırılması sağlanacaktır'' dedi. Finans Dünyası tarafından düzenlenen ''Türk Bankacılığı ve Sermaye Piyasalarında Yeni Düzenlemeler ve Risk Yönetim'' konferansında konuşan Cansızlar, konuşmasında şeffaflığın taşıdığı öneme dikkat çekti. 
     Cansızlar, özellikle sermaye piyasaları açısından zamanında tam ve doğru olarak kamunun aydınlatılmasının sistemin temelini oluşturduğunu söyledi. Belirsizliklerin azaltılmasında bir diğer hususun kuralların tam anlamıyla herkese karşı zamanında ve eşit uygulanması olduğunu vurgulayan Cansızlar, SPK'nın piyasalarda güven ve istikrarı artırmak üzere yaptığı düzenlemeleri anlattı. Aracı kurumlarda sermaye yeterliliğine yönelik esaslara ilişkin düzenlemelerde, zorunlu portföy oluşturma ve buna göre sermayeye sahip olma gibi durağan bir yapılanma yerine daha esnek bir rejime geçildiğini bildiren Cansızlar, riske dayalı sermaye yeterliliği düzenlemesi ile de kurumların riski arttıkça sermayelerinin de artması ilkesinin benimsendiğini söyledi. 
     Çalışmalar çerçevesinde getirilen ikinci uygulamanın riskin azaltılarak güvenin sağlanması amacıyla manipülasyonun engellenmesine yönelik tedbirler olduğunu belirten Cansızlar, şöyle konuştu 
     'Piyasada yatırımcıların ve aracı kurum çalışanlarının suistimalleri nedeniyle ortaya çıkan bazı olaylar sisteme duyulan güvenin sarsılmasına neden olmaktadır. Bu tür olayların önüne geçilebilmesi için sorunlu veya yüksek kredi riski olan kişiler ile görevini suistimal eden aracı kurum çalışanların izlenebilmesi ve bu konuda sektörün bilgilendirilmesi amacıyla kredi riski izleme merkezi benzeri bir bilgi bankası oluşturulmasına yönelik çalışmalar sürdürülmektedir. 
     Öte yandan oluşturmaya çalıştığımız piyasa gözetim sistemi ile diğer tanımı ile erken uyarı sistemi ile piyasaların oyun yeri olmaktan çıkarılarak, birer yatırım yeri haline getirilmesi amaçlanmaktadır. Her türlü manipülasyon ve sistem dışı hareketlerin izleneceği bu yapılanma ile anormal iniş çıkışlara müdahale edilerek piyasaların güven ve istikrar içinde çalıştırılması sağlanacaktır.'' 
     Risk yönetim sürecinde gözetim ve denetimin taşıdığı önemi vurgulayan Doğan Cansızlar, bu çerçevede SPK'da ileri teknolojiden faydalanma çalışmalarının yapıldığını bildirdi. 
     Cansızlar, piyasaların şeffaflaşmasında en köklü reform çalışmalarından birisinin de sermaye piyasası araçlarının kaydi sisteme geçirilerek kağıt basımına son verilmesi olduğunu kaydetti. SPK Başkanı, böylece hem ihraç işlemlerinin basitleştirileceğini, hem maliyet azalmasına gidileceğini, hem de halka açık firmaların ortaklık yapılarının daha sağlıklı bir şekilde takip edilebileceğini bildirdi. 
     Halka açık şirketlerin sermaye artırımı ve temettü ödemelerinde verilen hizmetlerin kolaylaşacağını ifade eden Cansızlar, bunların yanında hisse senetlerinin kaydi olarak tek bir yerde, yani merkezi kayıt kuruluşunda tutulmasıyla takas işlemlerinde kolaylık sağlanacağına, temerrütlerin ortadan kaldırılacağına dikkat çekti. 
     Cansızlar, daha ötesi manipülasyonların takibinde büyük kolaylıklar sağlanacağını vurgulayarak, merkezi kayıt kuruluşunun kuruluşuna yönelik çalışmaların bitme aşamasına geldiğini açıkladı. 
     Bir başka önemli konunun da ''Yatırımcıları Koruma Fonu'' olduğunu dile getiren Cansızlar, geçmişte iflas eden aracı kurumlar nedeniyle birçok küçük yatırımcının zarara uğradığını, bu zararlar sonucunda da yatırımcıların bir kısmının sermaye piyasalarından uzaklaştıklarını anlattı. 
     Cansızlar, ''Zararların belli bir limite kadar karşılanabilmesi için Yatırımcıları Koruma Fonu kurulması çalışmalarında son aşamaya gelinmiş bulunmaktadır. Bununla beraber tedrici tasfiye sistemi de sistemimize kazandırılmaya çalışılmaktadır. Bütün bu tebliğlerle birlikte sanıyorum Nisan ayı içerisinde bu düzenlemelerin bitirilmesi düşünülmektedir'' diye konuştu. 




</TEXT>
</DOC>
