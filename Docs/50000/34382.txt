<DOC>
<DOCNO> 34382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/spor/spo06.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi ne olacak 
</HEADLINE>
<TEXT>

Türkiye ile Kıbrıs Rum Kesimi, Akdeniz Oyunları’nda basketbolda aynı gruba düştü 
     MURAT AĞCA 

     AKDENİZ Oyunları’nda basketbol milli takımımız, Kıbrıs Rum Kesimi ile aynı gruba düştü. Daha önce takım sporlarında Rum takımlarıyla eşleşmelerde yaşanan krizin tekrar edip etmeyeceği gündeme gelirken, Dışişleri Bakanlığı ile Gençlik ve Spor Genel Müdürlüğü’nün alacağı tavır merakla beklenmeye başlandı. Bir sorun çıkmadığı takdirde oyunlarda Türkiye, basketbol B Grubu’nda İspanya, İtalya, Cezayir, Kıbrıs Rum Kesimi ve Suriye ile oynayacak. 
     2 - 15 Eylül’de Tunus’ta düzenlenecek Akdeniz Oyunları’nın diğer takım sporlarında da Türkiye, komşusu Yunanistan ile sıkça bir araya gelecek. Euro 2008’i ortaklaşa düzenlemek isteyen Türkiye ile Yunanistan oyunlarda futbolda Libya’nın da katılımıyla aynı grupta yer alacak. Ay - Yıldızlılar, ilk maçını da 3 Eylül’de Yunanistan’a karşı oynayacak. İki ülke, sutopu ile bayan ve erkek voleybolda da birbirleriyle mücadele edecekler. 
     



 SPOR 


























</TEXT>
</DOC>
