<DOC>
<DOCNO> 46161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/soneko18.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'dan İngiltere'ye "Kara para" suçlaması... 
</HEADLINE>
<TEXT>

     Fransız parlamenterlerince hazırlanan bir raporda İngiltere ve bağlı ülkelerdeki bankacılık sisteminin kara para aklama operasyonlarına izin verdiği belirtilerek, İngiliz hükümeti bununla yeterince mücadele etmediği için eleştirildi. 
     Raporu başlıca yazarı olan Fransız parlamenter Arnaud Montebourg, İngiltere Başbakanı Tony Blair'in ''Dünyayı dolaşıp terörizme karşı vaazlar vereceğine aynı vaazları İngiliz bankalarına verip onları kirli para kullanmamaya mecbur etmesi halinde daha iyi bir iş yapmış olacağını'' söyledi. 
     İngiliz bankalarının ''müşteri gizliliği'' adına kara para aklama işlemlerinin takibini engellediğini belirten Fransız parlamenter bu konuda kötü bir üne sahip olan İsviçre bankalarının bile, kara parayla mücadelede İngilizlerden daha fazla yardımcı olduğunu belirtti. 
     Montebourg, İngiliz bankalarının tutumunun terör gruplarının para hareketlerinin izlenmesini güçleştirerek terörizmle mücadeleyi de sekteye uğrattığını ifade etti. 
     Montebourg, ''Banka hesaplarının gizliliği insan haklarından biri değildir. Bu, zengin insanların...insan haklarını ve yasaları ihlal eden insanların yararlandığı bir haktır'' dedi. 
     Fransız parlamentolarının raporu İngiltere'nin tepkisiyle karşılandı. İngiliz Hazine yetkilileri ''İngiltere'nin tüm dünyada, kara parayla mücadelede en kapsamlı ve etkili hükümleri içeren mevzuatlardan birine sahip olduğunu'' iddia ederek, kara para hareketlerine hoşgörü gösterilmediğini söylediler. 
     






</TEXT>
</DOC>
