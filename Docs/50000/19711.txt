<DOC>
<DOCNO> 19711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/soneko06.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Bal "Telekom şeffaf şekilde özelleştirilecek" 
</HEADLINE>
<TEXT>

     Devlet Bakanı Faruk Bal, yaşanan son krizden sonra alınan önlemlerle ekonomik dengelerin yerine oturduğunu söyledi. 
     Bal, Konya Valiliği'ni ziyareti sırasında yaptığı açıklamada, Kasım 2000 krizinde 7.4, Şubat 2001 krizinde ise 7.9 milyar dolar tutarındaki dövizin yurt dışına çıktığını, bu nedenle ekonomik dengelerin altüst olduğunu anlattı. 
     Hükümetin krizden çıkmak için zamanında ve etkin önlemler aldığını belirten Bal, şöyle devam etti 
     ''Hükümetimiz, öncelikle dış piyasalarda güven tazelenmiş ve gerekli mali destek sağlanmıştır. İçerde de, kemer sıkma uygulamasıyla tedbirler alınmıştır. Alınan önlemler sonucunda ekonomik dengeler yerine oturmaya başlamıştır. Yılın son çeyreğinde piyasanın yeniden istikrara kavuşmasını bekliyoruz. Özellikle Ekim, Kasım ve Aralık aylarında faizlerin düşeceğini, pozitif büyümenin sağlanacağını tahmin ediyoruz.'' 
     Faruk Bal, ekonomik istikrarın sağlanması konusunda kararlı olduklarını, uygulanacak politikalarla ülkenin iç borç ve faiz sarmalından kurtarılacağını, işsizliğin azaltılacağını, milli gelirin yükseltileceğini bildirdi. 
     Bal, yeni ekonomik paketin en önemli unsurlarından biri olarak görülen Telekom'un özelleştirileceğini kaydetti. 
     MHP'nin özelleştirmeye karşı olmadığını vurgulayan Bal, ''Biz, kanunlara ve ülke çıkarlarına uygun, şeffaf bir özelleştirme yapılmasını istiyoruz. Türk Telekom da, bu ilkeler doğrultusunda en kısa sürede özelleştirilecektir. Bundan kimsenin endişesi olmasın'' dedi. 
     
     Kuraklık konusu 
     Devlet Bakanı Bal, kuraklıktan ürünleri zarar gören çiftçilerin mağduriyetlerinin giderileceğini bildirdi. Kuraklığın doğal bir afet olduğunu ifade eden Bal, ''Hükümetimiz, kuraklıktan dolayı zarara uğrayan çiftçilerimizin mağduriyetlerini giderecek, kayıplarını telafi edecektir'' diye konuştu. 






</TEXT>
</DOC>
