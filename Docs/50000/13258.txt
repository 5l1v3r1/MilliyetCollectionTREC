<DOC>
<DOCNO> 13258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/yasam/yas07.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kedi davası' seks bilmecesine döndü 
</HEADLINE>
<TEXT>

Damdan düşen kedinin ölümü üzerine açılan dava tarafların 'aile sırlarını' ortaya dökmesiyle bir 'seks denklemi' haline geldi... 
     ÖMER ERDEM İstanbul 

     Karbeyaz isimli kedinin ölümüyle ilgili dava şok iddialarla arapsaçına döndü. Hakkında dava açılan Sunay Moray'ın eşi Gültekin Moray, kedi sahibi Nuriye Vural'ın kızkardeşiyle aşk yaşadığını, ancak ayrılınca iftiraya uğradığını iddia etti. 
     Davacı Nuriye Vural ise, kızkardeşinin Moray çiftiyle üçlü ilişki yaşadığını ileri sürdü. 
     
     'Kardeşiyle beraberdik' 
     Sunay Moray'ın kömürlüğüne düşen kedinin ölümünün ardından Kadıköy 2. Sulh Ceza Mahkemesi'nde açılan davaya dün devam edildi. Tanık olarak dinlenen Gültekin Moray, Vural'ın üniversite öğrencisi kızkardeşi Serap Şenay'la aşk yaşadığını itiraf ederek şunları söyledi 
     "Ben Nuriye Vural'ın kızkardeşiyle ilişkimi bitirip eşimle barışınca, bana zarar vermek için bu kedi konusunu uydurdular. Kömürlüğe düşen kediyi kurtarabilecekken, eşime sözlü ve fiilen saldırdılar. Nuriye Hanım benim kardeşiyle olan ilişkimden haberdardı." 
     
     Revaniyle kandırıldı 
     Ardından söz alan Nuriye Vural da bu ilişkiyi doğrularken olaya bir başka boyut kattı. Vural'ın iddiasına göre, kızkardeşiyle Gültekin Bey arasındaki ilişkiden Sunay Hanım da haberdardı. Hatta öyle ki üçlü ilişki yaşıyorlardı. 
     Duruşma, delillerin toplanması ve tanıkların dinlenmesi için ertelenirken Nuriye Vural çıkışta gazetecilere iddialarını şöyle tekrarladı "Sunay Moray, geceleri kızkardeşimi revani yeme bahanesiyle evine çağırıp, kocasının koynuna sokuyordu. Üçlü seks yaptıklarını kardeşim bana anlattı." 
     
     
     


 YAŞAM 





























</TEXT>
</DOC>
