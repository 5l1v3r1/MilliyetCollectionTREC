<DOC>
<DOCNO> 12395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/soneko15.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Derviş'in programını destekliyoruz" 
</HEADLINE>
<TEXT>

     Le Monde gazetesi ve Nord Sud Export isimli firmanın düzenlediği özel bir toplantıda, Türk ve Fransız işadamları Türkiye'de mali kriz sonrası ortaya çıkan durumu tartıştılar. 
     TÜSİAD Başkanı Özilhan, toplantıda yaptığı konuşmada, mali kriz sonrası ekonomiden sorumlu devlet bakanı olarak görev alan Derviş'in ortaya koyduğu programa işadamları olarak tam destek verdiklerini bildirdi. 
     Türk ekonomisindeki son gelişmeler hakkında bilgi veren Özilhan, TÜSİAD'ın Derviş'e olan güveninin tam olduğunu belirtti. Eski TÜSİAD Başkanı Erkut Yücaoğlu da yaptığı konuşmada, Ermeni yasasını kabul eden Fransa'yı eleştirdi. Yücaoğlu, Fransız Meclisi'nin büyük bir hata yaptığını belirterek, bu yasanın ikili ilişkilere büyük zarar verdiğini söyledi. Öte yandan, Türkiye'nin AB'ye tam üyeliği ile ilgili sürecin de toplatıda ele alındığı bildirildi. TÜSİAD heyeti, Paris'te, 22 Mart Perşembe günü Fransa'nın en büyük patronlar sendikası olarak bilenen MEDEF yöneticileri ile de biraraya gelecek ve daha sonra Paris'teki temasları ile ilgili bir basın toplantısı düzenleyecek. 




</TEXT>
</DOC>
