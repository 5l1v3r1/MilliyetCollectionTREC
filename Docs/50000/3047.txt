<DOC>
<DOCNO> 3047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/siyaset/asiy.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerjiciler bülbül gibi... 
</HEADLINE>
<TEXT>
"Talimatlar Bakan'dan 
     ANKARA Milliyet 

     Ankara DGM Başsavcılığı tarafından yürütülen "Beyaz Enerji" soruşturmasında gözaltına alınan ve daha sonra tutuklanan sanıklar, DGM Yedek Hakimliği'nde verdikleri ifadelerde, Enerji Bakanlığı'ndaki "rüşvet ağını" en ince ayrıntılarıyla anlattı. 
     Sanıkların Yedek Hakimlik'teki şok ifadeleri şöyle 
     
     Muzaffer Selvi TEAŞ Genel Müdürü 
     Birsel Sönmez, hakkımdaki soruşturmaların ardından ileride mağdur olmamam için yardım amacıyla 195 bin dolar verdi. Yardım amacıyla Çayırhan Enerji Santralı işletme ihalesini alan Park Holding'in ortağı Erhan Aygün 100 bin dolar, Gezer Elektrik Santralı ihalesini alan Doğan Karadeniz de 50 bin dolar verdi. Soruşturma başlayınca bu paraları yetkililere verdim. 
     Nükleer enerji ihalesi tekliflerinde Siemens 1., Kanada firması 2., Amerikan firması 3. sırada teklif verdi. Enerji Bakanı Cumhur Ersümer, koalisyon ortaklarına brifing verdikten sonra beni arayarak, 'Sen sıralamada bir firmayı yönlendirdin. Seninle görüşürüz' dedi. Santralın yapımı ihalesi aşamasında Kanada firmasının 50 milyon dolar rüşvet dağıttığı söylentileri çıktı. Bakanın, Kanada firması için baskısı vardı. Bunu niye yaptı bilemiyorum. Açıkça Kanada lafını da telaffuz etmedi. 
     Esenboğa Havalimanı yanında yapılacak Gezer Santral ihalesini AKSA Şirketi kazandı. Ancak Ersümer, ihalenin üçüncü sıradaki Park Holding'e verilmesi konusunda bize baskı yaptı. 
     
     Birsel Sönmez Eski bakan, TEAŞ Yönetim Kurulu üyesi 
     2000 yılında Yamula Barajı ihalesini Demir Enerji kazandı. Ben de baraj şantiyesi ve makine parkı işini bu şirketten aldım. İş için bir miktar avans aldıktan sonra şirketin sahibi Demirbank'a el kondu. Bende kalan avanstan Peker'e 60 bin dolar, Selvi'ye de 40 bin dolar verdim. 
     Selvi ve Peker, dönemin bakanın isteklerine ülke menfaatleri için karşı durduklarından haklarında soruşturma başlatıldı. Soruşturma sonunda üçümüz hakkında 10 trilyona yakın zimmet çıkartıldı. Selvi ve Peker'in, açılacak davalar için paraya ihtiyaçları vardı. Tedirgindiler. Ben 'dimdik ayakta durun, arkanızdayım' dedim. Selvi'ye karşılıksız 150 bin dolar verdim. Bunları ihale almak için vermedim. 
     Nükleer enerji ihalesinde Siemens birinci olmuştu. Ancak Enerji Bakanı Kanada Konsorsiyumu'nu istiyormuş. Bu bize hissettirildi. Kanada Konsorsiyumu ihaleyi alsaydı, ülkenin 1 - 2 milyar dolar zararı olurdu. Selvi bu tavrı ile ülkeyi zarardan kurtarmıştır" 
     Bakan, 5 ihalenin hangi firmalara verileceğinin talimatını verdi. 
     
     Sıkıntılı bürokrata tatil hediyesi 
     Mustafa Aslan TEAŞ Genel Müdürlüğü Yük Dağıtım Daire Başkanlığı'nda Şube Müdürü 
     "Doğan Karadeniz bir gün odama geldi. O sırada odamda konuştuğum eşime bayramda sıkıntılarımız nedeniyle tatile gidemeyeceğimizi söyledim. Bunu duyan Karadeniz, borç verebileceğini söyledi. Kabul etmememe karşın, bayramdan önce yeniden odama geldi ve teklifini yineledi. Kabul etmeyip lavaboya çıkıp döndüğümde, zarf içinde parayı buldum. Ancak bayramdan sonra soruşturma başladığından para bende kaldı." 
     
     Bilirkişiler için para harcadık 
     Ünal Peker TEAŞ Genel Müdür Yardımcısı 
     "Birsel Sönmez yönetim kurulu üyesiydi. Yardım olsun diye çocuklarıma ait Kandera İnşaat Şirketi'ne 15 bin dolar verdi. Sönmez'in ekonomik durumu güçlüdür. Tahminen 10 trilyona yakın serveti vardır. Yardım yapmayı sevdiğinden parayı verdi. Sönmez, Demir Enerji Şirketi'nden yaptığı iş için aldığı 30 bin doların 15'ini bana, 15'ini de Selvi'ye vereceğini söyledi. 
     Park Holding ortaklarından Erhan Aygün, Enerji Bakanı'nın bizi mahkemeye verdiğini, bizden para talep ettiğini, bilirkişiler için para harcadığımızı biliyordu. Bu nedenle, beni de sevip saydığından bana 30 bin dolar verdi. Bu parayı iş için değil, yardım olsun diye verdi. 
     Doğan Karadeniz'e açılan davayı ve çocuklarımla şirket açacağımı söylemem üzerine, Karadeniz, önce 18 bin dolar sonra da 10 bin dolar verdi. 
     Güriş firmasının işadamı ve siyasileri her yıl ağırladığı tatil programlardından birine 1998'te Ersümer, Ünal Peker ve Birsel Sönmez'le birlikte katıldık ve hiç bir ücret ödemedik. 
     
Karadeniz "yardım" dağıtmış      Doğan Karadeniz Karadeniz Enerji şirketinin sahibi 
     TEAŞ'ın 12 santral ihalesine girdik ve dördünü kazandık. Batman'daki Mobil Enerji ihalesini kazanamayınca, bürokratları tahrik ettim, baskı altında tuttum. En sonunda Selvi, 'Bizi çok bunalttın' diye beni azarladı. 
     Selvi bir konuşmasında beş çocuklu dul bir kadına ev alacağını söyleyince yardım amacıyla 50 bin dolar verdim. Yine Peker'e yardım için 28 bin dolar, Arslan'a da tatile gitmesi için 3 bin dolar verdim. 
     


 SİYASET 














</TEXT>
</DOC>
