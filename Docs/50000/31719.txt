<DOC>
<DOCNO> 31719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sontur04.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Asansörde kalan güvenlik görevlisini polis kurtardı 
</HEADLINE>
<TEXT>

     İzmit'te, bir bankanın asansöründe mahsur kalan banka güvenlik görevlisini polis kurtardı. 
     İş Bankası İzmit Şubesi'nde güvenlik görevlisi olarak çalışan İsmail Duran 29 son kontrolleri yapmak için dün akşam saatlerinde girdiği bankanın asansöründe mahsur kaldı. 
     Havasız kalmamak ve sesini duyurabilmek için asansörün camını kıran ve bu sırada bileğinden yaralanan Duran, çaresiz kalınca aynı bankanın İzmir Şubesi'nde güvenlik görevlisi olarak çalışan bir arkadaşını arayarak yardım istedi. 
     Telefon ihbarı sonucu olayı öğrenen polis, Hürriyet Caddesi'ndeki bankanın önünde geniş güvenlik önlemi aldı. Bankanın çevresine kimseyi yaklaştırmayan polis, İzmit Büyükşehir Belediyesi İtfaiyesi ve 112 Acil Yardım ekibini de olay yerine çağırdı. 
     Asansörün yaklaşık iki saat sonra tamir edilip açılmasıyla kurtarılan Duran'a ilk müdahale 112 acil servis aracında yapıldı. Duran, daha sonra İzmit Devlet Hastanesi'nde tedavi altına alındı. 







</TEXT>
</DOC>
