<DOC>
<DOCNO> 22828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sontur16.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'lı bakan Tantan'a seslendi "Bakanlar Genel Başkana sorumludur" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, ''sosyal tarafların üzerinde uzlaşmaya vardığı metin üzerinden hazırlanan'' İş Güvencesi Yasa Tasarısı taslağını yarın Başbakanlığa göndereceklerini bildirdi. 
     Türkiye İş Kurumu'nun 1. Olağan Genel Kurulu'na katılan Okuyan, Genel Kurul'dan ayrılırken gazetecilerin çeşitli sorularını yanıtladı. 
     Yaşar Okuyan, bir gazetecinin ''Partinizde son günlerde Sayın Mesut Yılmaz ile Sadettin Tantan arasında karşılıklı gerginliğe yol açacak tartışmalar var. Bu tartışmanın sonu neye varır '' şeklindeki sorusuna şu karşılığı verdi 
     ''Öyle bir tartışma falan yok. Sayın Genel Başkanımız'ın söylediği şey, hepimiz için, bütün bakanlar için geçerlidir. Bakanlar, parti genel başkanları tarafından atanırlar, sayın genel başkana ve partiye karşı birinci derecede sorumludurlar. Hükümet içindeki davranışları olsun, icraatları olsun birinci öncelik Türkiye'nin yararına olan çalışmalardır. Hükümet programı vardır ve partilerin kendi yapıları ve düşünceleri vardır. Mutlaka bir bakan olarak ben, genel başkanımla uyumlu çalışmak durumundayım. Yoksa genel başkanla sürekli ayrı düşerek ve inatlaşarak bakanlık görevinde yararlı olamazsınız. epimizin bu genel çerçeve içinde üzerimize düşeni yerine getirmemiz lazım. 
     Bir bakan arkadaşım zaman zaman hükümet içinde farklı görüşlerle karşı karşıya gelebilir. Kendi genel başkanımızla da biz farklı düşünebiliriz. Sayın Başbakanla da ya da bir bakanla da farklı bir noktada olabiliriz. Ama bunları hep kendi aramızda, kendi içimizde sorunları tartışarak bir çözüm arayışı içinde oluruz. Aksi takdirde bu tartışmaları kamuoyunun huzurunda tartışmak ve kamuoyu huzuruna taşıyarak icraat yapmak mümkün olmayabilir.'' 
     
     
     







</TEXT>
</DOC>
