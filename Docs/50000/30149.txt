<DOC>
<DOCNO> 30149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/sontur02.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da evlat...Para vermeyen babasının otomobilini yaktı... 
</HEADLINE>
<TEXT>

     Konya'da bir kişi, para vermeyen babasına ait otomobili kundakladı. 
     Edinilen bilgiye göre, Ertan Büyükmeydan 31 , ekonomik sıkıntı içinde olduğu gerekçesiyle maddi durumu iyi olan babası Ethem Büyükmeydan'dan para istedi. İsteğine karşılık para alamayan ve sinirlenen Büyükmeydan, babasına ait 42 FH 884 plakalı Toyota marka otomobili alarak, Zindankale Mahallesi'ndeki Konya Fuarı'na geldi. 
     Fuar'ın arka girişinde otomobilin üzerine benzin dökerek yakan öfkeli oğul, bir arkadaşına ait 42 ED 318 plakalı otomobille olay yerinden kaçtı. 
     İtfaiye ekiplerinin olay yerine gelmesiyle LPG'li otomobildeki yangın kısa sürede kontrol altına alınarak söndürüldü. 
     Olaydan sonra polis ekiplerince gözaltına alınan Ertan Büyükmeydan, karakoldaki ifadesinde, babasından istediği parayı alamayınca çok sinirlendiğini belirterek, ''Paraya çok ihtiyacım vardı. Babamın durumu iyi olmasına rağmen, bana para vermedi. Çok sinirlendim ve arabayı yaktım. Pişman değilim'' dedi. 
     
     







</TEXT>
</DOC>
