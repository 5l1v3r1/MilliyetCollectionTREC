<DOC>
<DOCNO> 24392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/guncel/gun08.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
5 yıldızlı mezuniyet yasaklanmalı mı 
</HEADLINE>
<TEXT>

ÇAPRAZ ATEŞ 
     SİBEL KAHRAMAN ŞEN 

     İzmir Valiliği’nin beş yıldızlı otellerde yapılacak mezuniyet törenlerini yasaklaması tartışmalara neden oldu. Özel okullardan, devlet okullarına kadar birçok eğitim kurumu, mezuniyet törenlerini beş yıldızlı otellerde kutlamaya hazırlanıyor ve kişi başı 90 doları bulan ücretler ödüyor. 
     
     Alaaddin Yüksel İzmir Valisi 
Aşırıya kaçmamalı      Ülkenin içinde bulunduğu ekonomik koşullar içinde, kamu kurum ve kuruluşlarının harcamalarında, bugüne kadar israfı önleyici tedbirlerin daha etkin ve daha yüksek sorumluluk anlayışı içinde sürdürülmesi gerekiyor. Mezuniyet törenleri isteğe bırakıldığında, tasarruf tedbirlerinin anlamı kalmıyor. Veli, "Çocuğum bir kez bunu yaşayacak" diye razı oluyor. Mezuniyet törenlerinde aşırıya kaçılmaması gerek. Önemli olan törenin beş yıldızlı otellerde yapılması değil, insanın içindeki mezuniyet coşkusudur. 
     
     Ömer Balıbey İst. Milli Eğitim Müdürü 
Veliye yük olmamalı      Okulların mezuniyet törenlerini, mümkün olduğu kadar okul bahçelerinde, salonlarında yapmalarını istiyoruz. Velilere ekonomik yük getirecek masraflara girilmemeli. Hem kıyafet, hem yer masrafı veliye sıkıntı getirir. Zaten ülke sıkıntıda. Mümkün olduğunca lüks oteller yerine okulda kutlama yapılmalı. Böylece bakanlığımızın uygulamak istediği, "bizim okul" ve "bizim okulun mezuniyeti" kavramı da yerleşmiş olur. 
     
     Mehmet Akbıyık Ar-El Koleji Müdürü 
Yasaklarla bir yere varılmaz      Mezuniyet töreninin nerede yapılacağı, öğrencilerimizin ve velilerimizin istekleri doğrultusunda belirlenir. Kimse kimseye baskı yapmaz. Öğrenciler diplomalarını okulda törenle alır, ama baloyu beş yıldızlı otellerde yapar. Bu yıl da, hem ilköğretim, hem lise öğrencileri mezuniyetlerini otellerde kutlayacak. Bunda ters bir şey görmüyorum. Öğrenciler hayatlarının büyük bölümünü okulda geçiriyor. Mezun olurken farklı bir yerde olmak istiyorlar. Yasaklamayla bir yere varılmaz. 
     
     Ful Akıngüç Över Kültür Okulları Genel Müdürü 
Müdahaleci olunmamalı      Öğrenciler, yönetim kurullarının aldığı demokratik kararlarla, mezuniyet ve balolarının nerede ve nasıl olacağını detaylı şekilde planlıyor. Okul yönetiminin, ya da dışarıdan başka bir yönetimin, baskıcı olmasının doğru olmadığını düşünüyorum. Kararlar öğrenci tarafından verildiği için, dolaylı olarak ailelerinin de onayı bulunuyor. Hiyerarşik kararlarla alınan yasak, bence doğru değil. Öğrenciler unutulmaz anıları olsun istiyorlar. Fazla müdahaleci olmak doğru değil. 
     



 GÜNCEL 

















</TEXT>
</DOC>
