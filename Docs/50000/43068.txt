<DOC>
<DOCNO> 43068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur08.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı Taşar "Rezervasyon iptali söz konusu değil" 
</HEADLINE>
<TEXT>

     Turizm Bakanı Mustafa Taşar, otellerin Ekim ayı sonuna kadar tamamen dolu olduğunu belirterek, ''Kesinlikle rezervasyon iptali söz konusu değil'' dedi. 
     Turizm Bakanı Taşar, rezervasyon iptalleri olmadığını belirterek, sadece Amerika'dan gelecek olan turistlerin uçak korkusu nedeniyle rezervasyonlarını iptal istekleri bulunduğunu söyledi. ABD'li turistlerin yaklaşımının doğal olduğunu ifade eden Taşar, ''Bu iptaller için Türkiye Otelciler Birliği ile görüşüp ABD'li turistlerin vermiş oldukları depozitoları iade ettirdim. Otelciler Birliği toplanıp depozito iade tavsiyemi görüştüler ve iade kararı aldılar. Turizm açısından olgun bir yaklaşım gösterdikleri için kendilerine teşekkür ediyorum'' dedi. 
     Türkiye'de otellerin Ekim ayı sonuna kadar tamamen dolu olduğunu belirten Taşar, ''Kesinlikle rezervasyon iptali söz konusu değil. 
     Rezervasyon iptali olmadığı gibi Eylül ayının 14'ünden bu yana Avrupa'dan yeni rezervasyonlar söz konusu. ABD'de, Eylül ayının 11'inde yaşanan saldırının ardından 3 gün rezervasyonlar durdu. Ancak şimdi herşey yolunda'' dedi. Turizm Bakanı Taşar, 2001 yılı için öngörülen 12 milyon turist, 10 milyar dolar döviz beklentisinin değişikliğe uğrayacağını sanmadığını belirterek, Türkiye'nin Ekim ve Kasım ayları için rezervasyon almaya devam ettiğini, bunun da Türkiye'de 4 mevsim, 12 ay turizm yapılabileceğini gösterdiğini vurguladı. 
     Mustafa Taşar, ABD'nin Afganistan'a müdahale olasılığının şu anda Türkiye'deki rezervasyonları etkilemediğini kaydederek, şöyle devam etti 
     'ABD'nin müdahalesi söz konusu olursa etkilenebiliriz. Bunun için şimdiden ne önlemler alınabilir konusu üzerinde çalışıyoruz. Turizm kuruluşlarımızın çeşitli yayın organlarına reklamlar vermesi söz konusu olabilir. Müdahale edilecek bölgeden Türkiye'nin uzakta olduğunu anlatacağız. Bunun için ABD Büyükelçisine mektup yazdım, bakanlığımda kurduğumuz kriz merkezi olayın dünyada yankılarını izliyor. Konuyla ilgili hassasiyetimiz sürüyor. Stratejimizi gelişmelere göre belirleyeceğiz.'' 







</TEXT>
</DOC>
