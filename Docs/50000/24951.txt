<DOC>
<DOCNO> 24951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sondun26.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Saray katliamından sonra olaylar sokağa sıçradı 
</HEADLINE>
<TEXT>

     Nepal'de kraliyet ailesinin katledilmesinin ardından çıkan olaylar nedeniyle uygulanan sokağa çıkma yasağını ihlal eden göstericilere polisin ateş açması sonucu 1 kişi öldü. 
     Polis kaynakları, Katmandu'nun kenar mahalleleri Baneswora ve Balagyu'da çıkan olaylarda 1 kişinin öldürüldüğünü belirtti. Daha önce de hastane kaynakları, Katmandu'da çıkan olaylarda 1 kişinin öldüğünü bildirmişti. 
     Öldürülen Kral Birendra'nın erkek kardeşi Gyanendra'nın tahta çıktığının açıklanmasından sonra başkent Katmandu'da olaylar çıkmıştı. 
     Başbakan halkı sükunete çağırdı 
     Nepal Başbakanı Girija Prasad Koirala ise, meydana gelen olaylar nedeniyle halkı sükunete çağırdı. 
     Başbakan, devlet radyosundan halka hitaben yaptığı konuşmada, ''Şiddet eylemleri ve yanlış bilgilendirilme nedeniyle ülkenin bütünlüğüne aleyhine çabalar başlamıştır'' dedi. Bu çabaların arkasında kimlerin olduğunu söylemeyen Koirala, ''Bütün Nepallilerin bu acıya, barış içinde ve sabırla dayanmalarını istiyorum'' diye konuştu. 
     Başbakan Koirala, Kral Birendra ve Kraliçe Aiswarya'nın da aralarında bulunduğu 10 kişinin ölümüyle sonuçlanan katliamla ilgili olarak soruşturmanın başlatıldığını kaydetti. 
     Hindistan Başbakanı Atal Behari Vajpayee, komşu Nepal'deki gelişmeleri ''bütün ciddiyetiyle yakından izlediklerini'' belirtti. Nepal'in, sorunlarının üstesinden geleceğine inandıklarını ifade eden Vajpayee, Nepal Başbakanı Koirala ile görüşerek ''son krizin üstesinden gelmek için yardım teklifinde bulunduklarını'' kaydetti. 
     
     






</TEXT>
</DOC>
