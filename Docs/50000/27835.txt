<DOC>
<DOCNO> 27835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/yasam/yas04.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu çocuğu köpekler büyüttü 
</HEADLINE>
<TEXT>

İşte bir Tarkan’ öyküsü Şili’de bir mağarada iki yıl köpeklerce beslenen bir çocuk, sürünün lideri dişi köpek tarafından da emzirilmiş... 
     DIŞ HABERLER SERVİSİ 

     Adı Alex. Şili’de yaşıyor ve şimdi 11 yaşında. Geçen cumartesi günü kendisini kovalayan polislerden kaçarken Pasifik Okyanusu’nun buz gibi sularında yakalanan Alex’in, herkese dudak uçuklattıracak bir hikayenin kahramanı olduğu ortaya çıktı. 
     Alex’in hüzünlü ve garip hikayesi beş yaşındayken ailesi tarafından sokağa atılmasıyla başlamış. Ardından tam 4 yıl himayesine girdiği esirgeme kurumunda yaşayan Alex, iki yıl kadar önce buradan kaçmış. 
     Ve alex’in bu iki yıl içinde, bir mağarada köpeklerle yaşadığı ve onlar tarafından beslendiği ortaya çıktı. Şili medyasının Köpek Çocuk’ adını taktığı Alex, zorlu bir kaçışın ardından yetkililer tarafından yakalanarak, yeniden medeniyete ayak uydurma programı’na alındı. 
     
     Sürü liderinin dostu’ 
     Ülkenin güneyindeki sahil kenti Talcahuano’da çöp artıklarıyla beslenen köpek çocukla ilgili ilk açıklamada, Alex’in doğumundan itibaren köpekler tarafından yetiştirildiği belirtilmişti. Ancak dünkü açıklamada, köpek çocuğun’ iki yıldır bu hayvanlarla yaşadığı kaydedildi. Alex’le ilgili diğer bir ilginç durum da, çocuğun birlikte yaşadığı sürünün lideri olduğu belirtilen dişi köpek tarafından zaman zaman emzirilmiş olması. 
     
     Konuşması bozuldu 
     Köpek çocuk, geçen cumartesi kendisiyle ilgili ihbar alan polisin başlattığı kovalamaca sırasında, Pasifik Okyanusu’nun soğuk sularına atlayarak kaçmaya çalıştı. Vahşi davranışlar sergileyen çocuk, soğuktan donmak üzereyken denize atlayan bir polis tarafından kurtarıldı ve esirgeme kurumuna teslim edildi. 
     Anne-babası tarafından beş yaşında sokağa atılan Alex’in, köpekleri ailesi gibi benimsediği kaydediliyor. Onlarla birlikte çöplüklerde artık yiyerek beslenen köpek çocuğun’ şu anda depresyon belirtileri gösterdiği, düzgün konuşamadığı ve yakalandığında giysilerinin pislik içinde olduğu bildirildi. 
     



 YAŞAM 




















</TEXT>
</DOC>
