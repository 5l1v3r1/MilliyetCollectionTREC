<DOC>
<DOCNO> 47339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sondun21.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in yeni Filistin politikası ne olacak 
</HEADLINE>
<TEXT>

     İsrail'in Turizm Bakanı Rehavam Zeevi'nin suikastının ardından, ABD'nin 11 Eylül saldırısından sonra izlediğine benzer bir taktik izlemeye yöneldiği gözleniyor. 
     İsrail, ABD'nin teröre karşı açtığı savaşta Arap ülkelerini yanına çekmek için Fistin Yönetimi'nin İsrail'e karşı terör saldırılarına göz yumduğu ve İsrail'in güvenliğinden taviz verdiği suçlamasında bulunuyordu. 
     İsrailli yetkililerin açıklamalarından İsrail'in yeni politikasının şöyle şekillenebileceği ortaya çıkıyor 
     ''İsrail Filistin Yönetimi'ne Taliban muamelesi yapacak. Filistin Yönetimi'nin terör eylemlerine karışanlara karşı sert müdahalede bulunmaması ve İsrail'e iade etmemesi halinde kendisi askeri operasyonlarla bunu zorlayacak. Suikastı üslenen FHKC'nin Suriye'de konuşlu olmasından dolayı Şam'ın da bu politikadan payını alacak.'' 
     
     İlk işaretler 
     İsrailli yetkililer, suikast sonrası yaptıkları açıklamalarla bu muhtemel politikanın ilk işaretlerini verdiler. Başbakan Ariel Şaron, 11 Eylül saldırıları sonrasında ABD Başkanı George Bush'un yaptığı 
     açıklamayı kopyalayarak, ''Hiçbir şey eskisi gibi olmayacak'' dedi. 
     ''Filistin halkı ile barış istiyoruz. Fakat bunun için teröre taviz veremeyiz. Sonuna kadar teröristlerle, onlara yardım edenlerle ve gönderenlerle savaşacağız'' diyen Şaron, olaydan Fillistin Lideri Yaser Arafat'ın sorumlu olduğunu söyledi. 
     Savunma Bakanı Binyamin Ben Eliezer, Filistin Yönetimi'nin suikastı üslenen FHKC'nin bütün üyelerini İsrail'e iade etmesini talep etti. Eliezer, dünyaya Arafat'a terörle mücadele için ağır baskı yapması çağrısında bulundu. İsrail Cumhurbaşkanı Moşe Katsav da, olaydan Arafat'ı sorumlu tutarak, ''Hükümetin gerekli önlemleri alacağına inanıyorum. Terör örgütleri ve destekleyicileri hedefimizdir'' dedi. 
     Eski Dışişleri Bakanı Şolomo Ben Ami de Arafat'ı sert bir şekilde suçlayarak, terirle yeterince mücadele etmediği halde Avrupa ülkelerine ''çok ucuza bilet bulduğunu'' söyleyerek, Batı'nın Arafat'a baskı yapmasını istedi. 
     İsrail televizyonu 2. kanalı da Arafat'a FHKC üyelerini İsrail'e vermesi için ağır baskı yapılması gerektiği yorumunu yaptı. 
     
     İlişkiler donduruldu 
     Bu arada, güvenlik kabinesinde Filistin Yönetimi'ne karşı askeri önlemler alınması ve ilişkilerin dondurulması kararı aldığını belirtildi. Dışişleri Bakanı Şimon Peres, barış çabalarının dondurulması anlamına gelecek ilişkilerin dondurulması kararına karşı çıktığı belirtiliyor. Kabine toplantısında, ''Bu durumun sihirli bir çözümü yok'' diyen Peres'in sağcı bakanlar tarafından şiddetle eleştirildiği ifade ediliyor. 
     
     Soruşturma sürüyor 
     Öte yandan, Zeevi'nin suikastına ilişkin soruşturmaya yayın yasağı getirilmesinin ardından İsrail iç güvenlik örgütü Şin Bet'te suikasta ilişkin olarak bir iç soruşturma açıldı. 1995'te Başbakan İzak Rabin'in öldürülmesi sonrasında da Şin Bet içinde soruşturma açılmıştı. 
     Zeevi'nin olay sırasında niçin korumasının olmadığı konusunda İsrail'de çeşitli spekülasyonlar yapılıyor. Yetkililer, bu konuda açık bir cevap vermekten kaçınıyorlar. Uzmanlar, tehditler alan bir bakanın istemese dahi korunması gerektiğini belirtiyorlar. Zeevi'nin kendi isteğiyle mi korunmadığına dair sorulara da yetkililer tarafından yanıt verilmiyor. 
     Bu arada Zeevi'nin eşine kahvaltı sırasında birkaç kez ''Garip bir adam sürekli bana bakıyor'' dediği belirtildi. 
     






</TEXT>
</DOC>
