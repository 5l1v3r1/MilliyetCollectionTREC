<DOC>
<DOCNO> 4874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/dunya/adun.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni maşası komitede 
</HEADLINE>
<TEXT>

ABD Kongresi’nde yeni bir Ermeni soykırımı tasarısının başını çeken Adam Schiff, Türkiye - ABD ilişkilerinde kilit önem taşıyan Uluslararası İlişkiler Komitesi’ne atandı 
     YASEMİN ÇONGAR Washington 

     ABD Kongresi’nde yeni bir Ermeni soykırımı tasarısını gündeme getirme hazırlıkları sürerken, bu tasarının sunuculuğunu üstlenmesi beklenen Demokratik Partili Adam Schiff, Temsilciler Meclisi Uluslararası İlişkiler Komitesi’ne seçilerek önemli bir mevzi kazandı. 
     Temsilciler Meclisi’ne kasım ayında, Cumhuriyetçi rakibi James Rogan’ı yenerek seçilen Schiff’in, bu komiteye üye olması Türk diplomatlarında kaygı yaratırken, Ermeni lobisini de sevindirdi. 
     Schiff açıklamasında, Uluslararası İlişkiler Komitesi’nde yer alabilmenin en büyük hedeflerinden biri olduğunu ve artık bu sayede insan hakları ve Amerikan çıkarlarının savunulmasına yönelik çaba gösterebileceğini vurgulayarak, "Komite üyeliği, geçmişte büyük bir hırsla üzerinde çalıştığım bir konu olan Ermeni soykırımının ABD’de resmen tanınması meselesine de sahip çıkmamı kolaylaştıracaktır" dedi. 
     Güney California’da Ermeni nüfusun yoğun olduğu ve "Küçük Ermenistan" diye adlandırılan, Los Angeles kentine yakın Glendale, Pasadena, Burbank bölgesinden seçilen Schiff, daha önce California eyalet parlamentosunun da Ermeni soykırımına ilişkin kararlar almasına öncülük etmişti. 
     
Gitti Rogan, geldi Schiff      ABD Temsilciler Meclisi’nde geçen ekim ayında, o zamanki başkan Bill Clinton’ın son dakika müdahalesiyle engellenen soykırım tasarısı, Meclis Cumhuriyetçi yönetiminin "Küçük Ermenistan" bölgesindeki seçmenlere verdiği söz nedeniyle sonuna kadar desteklenmişti. Cumhuriyetçiler’in o tasarıya desteğinde, James Rogan’ın Ermeni kökenli seçmenlerden yeterince oy alarak, Schiff’e geçilmemesini sağlama kaygısı ön plandaydı. Ancak hesaplar tutmadı tasarı geri çekildi, Rogan de seçimi kaybetti. 
     Yerine gelen Schiff ise soykırım tezlerine aynı ölçüde sahip çıkıyor ve yeni tasarıyı Cumhuriyetçi Partili George Radanovich’le birlikte sunmayı planlıyor. 
     
Erivan ABD’nin gözdesi olduCENK BAŞLAMIŞ Moskova 
     ABD, Ermeni lobisininin girişimleri sonucu Azerbaycan’a ait topraklardaki Ermeni köylerini onarmaya başladı. 
     Moscow Times gazetesi, İsrail’den sonra kişi başına en çok Amerikan yardım alan ikinci ülke olan Ermenistan’a son yıllarda büyük para aktarıldığını yazdı. 
     Üç milyon nüfuslu Ermenistan’da kişi başına 42 dolar Amerikan yardımı düşerken bu rakam Bosna’da 34 dolara, Rusya’da 1. 40 dolara, Hindistan’da ise 0. 14 dolara kadar iniyor. 
     ABD yönetiminin dış yardımları azaltma eğilimine karşın bu durumdan etkilenmeyen çok az ülke arasında bulunan Ermenistan’a 2001 yılı bütçesinden de 90 milyon dolar ayrıldı. 
     Moscow Times, Ermeni birliklerinin işgali altındaki Azeri topraklarında bulunan 48 Ermeni köyünün onarımı projesinin sürdüğünü belirtti. Bu köylerden biri olan Serdarşen’de yaşayan Ermeni Laura Baboyan, "Amerikan yardımı olmasa kulübede yaşıyor olurduködedi. 
     
500 milyon dolar      Moscow Times’ın asıl üzerinde durduğu nokta, ABD Senatosu Ödenekler Dış Operasyonlar Altkomitesi Başkanı Mitch McConnell’la Ermeni lobisi arasındaki yakın ilişki. McConnell’ın 1994 yılında göreve gelmesinden sonra Ermenistan toplam 500 milyon dolar yardım aldı. ABD’deki Ermeni Asamblesi kurucusu Hirair Hovnanyan da, "Tanrı’ya şükür Washington’da güçlü bir lobimiz, çok sayıda dostumuz varödiyor. 
     
Ermenistan’ın Türk korkusuMoskova Milliyet 
     Ermenistan Savunma Bakanı Serj Sarkisyan, "Türk tehditi devam ettiği sürece" ülkedeki Rus üslerini kapatmayacaklarını açıkladı. 
     İnterfaks Ajansı’nın haberine göre, Sarkisyan Erivan’da düzenlediği basın toplantısında Rusya - Ermenistan ilişkilerini değerlendirirken, "Bu dostluğu kimse bozamaz" dedi. 
     
Tehdit ediyor’      Ülkesinin Türkiye tarafından tehdit altında tutulduğunu öne süren Sarkisyan, Ermenistan’ın sınırlarının Rus askerleri tarafından korunması uygulamasının da süreceğini açıkladı. Ermeni Bakan, "Türk tehditi ortadan kalkarsa güvenliğimizi nasıl sağlayacağımız konusunda yeni bir karar alırız" diye konuştu. 
     Ermenistan Güvenlik Konseyi Sekreteri de olan Sarkisyan, 2001 yılı Rus - Ermeni askeri işbirliği programında, aralarında tatbikatların da bulunduğu 40 civarında faaliyetin yer alacağını söyledi. İki ülke arasında imzalanan anlaşmalar çerçevesinde Rusya Ermenistan’da hem askeri üs bulunduruyor, hem de bu ülkenin Türkiye ve İran’la olan sınırlarını koruyor. 
     
Toprak talebi olmayacak’DIŞ HABERLER SERVİSİ 
     Ermenistan Cumhurbaşkanı Robert Koçaryan, "Ermenistan Türkiye’den toprak ve tazminat istemeyecek. Türkiye’nin soykırımı kabulü ile ortaya hukuksal bir durum çıkmaz" dedi. 
     CNN Türk televizyonunda, "Manşet" programının yapımıcısı M.Ali Birand ile görüşen Koçaryan "Ancak, soykırımdan zarar görmüş kişilerin torunlarının teker teker mahkemeye gitmeleri mümkündür" diyerek açıklamasını sürdürdü. 
     Söyleşi sırasında Fransa’nın tavrını kutladığını belirten Koçaryan Birand’ın sorularını yanıtlarken şu görüşleri sergiledi "Başta ABD olmak üzere, Ermeni diyasporasındaki Ermeniler de çaba göstereceklerdir. Bu, ABD’deki Ermenilerin de, ABD vatandaşı olarak haklarıdır." 
     
Fransız basını sertMİNE G. KIRIKKANAT Paris 
     Ermeni soykırım yasasının Fransız Cumhurbaşkanı Jacques Chirac tarafından onaylanması ile Paris’te soykırım anıtı dikilmesi kararına Türkiye’den gelen tepki Fransız basınında geniş yer buldu. Bunlardan Le Monde ise, yayınladığı yorum yazısında Türk basınını hedef aldı. 
     LE MONDE Özellikle Türkiye ile Hürriyet gazetelerinin yaptıkları yayınlar, Haydar Aliyev’e yönelik eleştiriler mizahi bir üslupta yansıtıldı. Le Monde gazetesindeki basın taramasını hazırlayan Marie Jego, Emin Çölaşan’ın konuyla ilgili makalesinde Türkiye’deki Ermenileri sessizlikle suçladığı bölümü aktararak, Çölaşan için, "Provokasyon merakı ve aşırı milliyetçiliğiyle tanınan bir yazar" diye yazdı. 
     LE FİGARO "Ankara Fransa’yı cezalandırıyor" başlığıyla yedi sütun üzerine verilen haberde, Ermeni anıtı kararının Türkiye’nin öfkesine tuz biber ektiği belirtildi. 
     LİBERATİON "Ankara silahları seçti" başlığıyla verilen haberde, Türkiye’den Fransa’ya karşı aldığı ekonomik tedbirler anlatıldı. 
     


 DÜNYA 











</TEXT>
</DOC>
