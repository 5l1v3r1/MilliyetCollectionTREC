<DOC>
<DOCNO> 20230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur30.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Antakya Belediye Başkanı "Kent korkunç bir vaziyette" 
</HEADLINE>
<TEXT>

     Antakya Belediye Başkanı İris Şentürk, bu sabah başlayan ve halen devam eden şiddetli yağışın kentte hayatı altüst ettiğini, karayolu ulaşımının tamamen koptuğunu, Asi Nehri'nin önüne kattığını götürdüğünü belirterek, ''Kent korkunç bir vaziyette...Ağır kurtarma araçlarına ihtiyacımız var, ancak bizlere nasıl ulaştırılacağını bilemiyoruz'' dedi. 
     Başkan Şentürk, yaptığı açıklamada, Asi Nehri'nin önüne kattığını götürdüğünü ifade ederek, ''Şu anda nehirden sürekli kamyon kasaları, tankerler ve ev eşyaları akıyor. Yarseli Barajı'nın taştığı bilgisini alıyoruz. Nehir suyu sürekli yükseliyor'' diye konuştu. 
     Su baskınlarıyla mücadele etmeye çalıştıklarını ancak, şiddetli yağışın aralıksız sürmesi nedeniyle yeterli sonuç alamadıklarını kaydeden Başkan Şentürk, şöyle konuştu 
     ''Kent korkunç bir vaziyette. Nehir yakınındaki ve dere yataklarındaki evleri tamamen boşalttık. Bunu insanların inisiyatifine bırakmadık. Çünkü, insanlar evlerini terk etmek istemiyorlar. Ancak can kaybını önlemek için buna mecburduk. 1997 yılında yaklaşık 3 saat süren yağışta 8 kişi hayatını kaybetmişti. Erken uyarımız ve çalışmalarımız sonunda, sabah saat 06.00'da başlayan ve aynı şiddetle üren yağışa rağmen bu kez can kaybı yaşanmadı. Yoğun bir şekilde, canımızı dişimize takarak uğraşıyoruz. İnsanları yüksek bölgelerde toplamaya çalışıyoruz.'' 
     ''Kentin karayoluyla ulaşımı tamamen koptu'' diyen Şentürk, şöyle devam etti 
     ''Vidanjöre ve diğer ağır kurtarma araçlarına ihtiyacımız var. Ancak bizlere nasıl ulaştırılacağını bilemiyoruz. Gaziantep Büyükşehir Belediye Başkanı Celal Doğan, beni arayarak gerekli her türlü desteği vereceğini bildirdi. Araç, gereç, yiyecek, içecek, barınma ve aydınlatma ihtiyaçlarımızı sordu. Çevredeki ilçelerden yardımlar aldık. " 
     

</TEXT>
</DOC>
