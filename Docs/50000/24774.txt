<DOC>
<DOCNO> 24774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/yasam/yas01.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakıspor - Şarapspor maçına vali darbesi 
</HEADLINE>
<TEXT>

"Şarapspor size üj çeker. Rakıspor sizi bej sıfır yener" muhabbetlerine son İzmir valisi, "Alkole özendiriyor" diyerek 40 yıllık futbol geleneğini bitirdi... 
     CEREN CANDAR İzmir DHA 

     İzmir Valisi Alaaddin Yüksel, 40 yıldır her haziran ayında yapılan Rakıspor-Şarapspor futbol karşılaşmasına izin vermedi. Vali, rakı ve şarap fabrikası işçileri arasındaki karşılaşmalara yasak koyma nedenini de şu sözlerle açıkladı "Sigara ve alkol kullanımının hiçbir makul ve masum gerekçesi olamaz." 
     
     CNN’e bile haber olmuşlardı 
     Bayraklı’daki futbol sahasında yapılan ve Karşıyaka Belediyesi tarfından organize edilen Rakıspor-Şarapspor’un geçen yılkı karşılaşması, dünyanın en ünlü haber kanalı CNN’de de konu oldu. Bayraklı Fuat Edip Baksi Mahallesi Muhtarı Necdet Sivarioğulları da şunları söyledi 
     "Eskiden davullu zurnalı bu karşılaşmaları belediye başkanları ve valiler de izlerlerdi. Bu maçın hiçbir kötü tarafı olamaz. Eskiden TEKEL fabrikası işçileri arasında oynandığı için bu adla anılıyor." Karşıyaka’nın DSP’li Başkanı Şebnem Tabak da "Bu takımların isimlerinden başka alkolle bağlantısı yok. Eğer Vali Yüksel’i davet etmeseydik, bu maç yapılacaktı" dedi. 
     
     Fikir babası TEKEL işçileri 
     Maçları da adları kadar ilginç olan iki takımın geçmişi ise 40 yıl öncesine kadar dayanıyor. Yöre halkı bu takımların oluşumunu şöyle anlatıyor "40 yıl önce Bayraklı’ya TEKEL önce rakı, ardından da şarap fabrikası kurdu. O dönemde iki fabrikanın işçileri kendi aralarında Rakıspor-Şarapspor olarak maç yapmaya başladı. Bu müsabakalar tüm İzmirlilerin dikkatini çekti. Yıllar sonra fabrikalar kapanmasına karşın işçiler yılda bir kez bir araya gelerek karşılaşmayı düzenlemeye devam etti." 
     



 YAŞAM 


















</TEXT>
</DOC>
