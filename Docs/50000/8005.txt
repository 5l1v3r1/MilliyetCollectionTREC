<DOC>
<DOCNO> 8005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/sondun12.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "MGK'daki krize yolsuzluk ve yozlaşma neden oldu" 
</HEADLINE>
<TEXT>

     Yunan basını, dün yapılan Milli Güvenlik Kurulu MGK toplantısındaki gelişmelerin, Türkiye’de ekonomik ve siyasi bir krizin patlak vermesine neden olduğunu öne sürdü. 
     Gazeteler, krizin, Cumhurbaşkanı Ahmet Necdet Sezer’in Başbakan Bülent Ecevit’i, askerlerin de bulunduğu toplantıda, yolsuzluklara karşı verilen mücadelenin yetersizliğiyle suçlamasından kaynaklandığını yazdılar. 
     Atina’da yayımlanan Katimerini gazetesi, Türkiye’deki krizin Atina tarafından "ihtiyatla" izlendiğini belirterek, bu tür kriz dönemlerinde Ankara’nın dış politika alanında çıkış yolu aramak gibi bir yaklaşımı bulunduğunu öne sürdü. Gazete, bu durum devam ettikçe, Ankara’nın ekonomi, siyaset ve uluslararası ilişkilerde istikrara kavuşamayacağını iddia etti. 
     Cumhurbaşkanı ile Başbakan arasındaki eşi görülmemiş tartışmanın Türkiye’yi anayasa krizine ittiğini öne süren To Vima gazetesi, bu çatışmanın ekonomik istikrarı da tehdit ettiği yorumunu yaptı. Türkiye’deki skandalların tartışmaya yol açtığını savunan Ta Nea gazetesi, yeni krizin Sezer ile Ecevit arasındaki uyuşmazlığı açıkça ortaya koyduğunu öne sürdü. 
     Konuya ilişkin haberi, "Sezer-Ecevit kanlı bıçaklı" başlığıyla veren Apoyevmatini gazetesi, Türkiye’de ciddi bir karışıklık olduğu yorumunu yaptı. 
     Türkiye’de hükümetin devrilme tehlikesiyle karşı karşıya olduğunu iddia eden Elefteros Tipos gazetesi, ekonomin kötü etkilendiğini ve İstanbul Menkul Kıymetler Borsası’nın "dalışa geçtiğini" yazdı. Türkiye’de bir erken seçim olasılığının ortaya çıktığını öne süren Ethnos gazetesi ise "Ankara’daki fırtınanın Türk ekonomisi üzerinde alçak basınç alanı yarattığı" değerlendirmesinde bulundu. 
     Türkiye’de erken seçime yol açabilecek istikrarsızlığın tüm bölgeyi etkileyeceğine dikkati çeken Ethnos, Cumhurbaşkanı Sezer’in istifası halinde ise daha büyük bir çapta sorun çıkacağını ordunun niyetlerinin ise hiç kimse tarafından bilinmediğini öne sürdü. 
     Krizin, ülkedeki yozlaşmadan kaynaklandığını iddia eden Elefterotipiya ise Cumhurbaşkanı Sezer’in hükümeti hukuk devleti ilkelerini uygulamamakla suçladığını ve Ecevit’in toplantıyı terk ettiğini yazdı. 
     
     




</TEXT>
</DOC>
