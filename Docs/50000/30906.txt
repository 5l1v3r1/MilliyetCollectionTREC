<DOC>
<DOCNO> 30906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/dunya/adun.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat’ı devirecekler 
</HEADLINE>
<TEXT>

İsrail’de yayınlanan Ma’ariv gazetesi Başbakan Şaron’un, Arafat’ın İsrail’e yarardan çok bela getirdiğini düşünerek, ikinci bir ayaklanma girişiminde kesinlikle Arafat’ı devireceğini yazdı 
     DIŞ HABERLER SERVİSİ 

     İsrail hükümetini oluşturan koalisyon, bölgeye barışın gelmesini sağlamak amacıyla daha önce hiç gündeme gelmeyen bir eylemi masaya yatırdı Filistin Özerk Yönetimi lideri Yaser Arafat’ı devirmek... 
     Koalisyonu oluşturan partiler, Filistin lideri Yaser Arafat’ın askeri bir operasyonla devrilmesini tartışmaya açtı. İsrail Başbakanı Ariel Şaron’un Filistinlilerin saldırılarının sürmesi ve bölgenin daha da ısınması durumunda bu öneriye sıcak bakacağı açıklandı. 
     
     Sağcılardan boykot 
     İki sağcı politikacı, Altyapı Bakanı Avigdor Lieberman ve Turizm Bakanı Rehavam Ze’evi’nin Arafat’ın devrilmesi planına onay verilmemesi durumunda kabine toplantılarını boykot edecekleri öğrenildi. Çalışma ve Sosyal Güvenlik Bakanı Shlomo Benizri’nin de iki bakanı desteklediği bildirildi. İşçi Partili Dışişleri Bakanı Şimon Peres’in ise Arafat’la sekiz yıl önce İsveç’in Oslo kentinde imzaladığı kısa ömürlü barış antlaşmasının anısına bu öneriye şiddetle karşı çıktığı öğrenildi. 
     Kabine toplantılarından birinde çıkan tartışmada ise adı açıklanmayan bir bakanın operasyonun hemen başlatılması gerektiğini söyleyerek "Kim Arafat’tan kötü olabilir ki " dediği, Şimon Peres’in ise bu soruya "Hamas" diyerek yanıt verdiği öne sürüldü. 
     İsrail’de yayınlanan Ma’ariv gazetesi Başbakan Şaron’un, Arafat’ın İsrail’e yarar sağlamaktan çok bela çıkardığı düşüncesinde olduğunu ve Filistinlilerin ikinci bir ayaklanma girişimine kesinlikle Arafat’ı devirerek cevap vereceğini yazdı. Ancak İsrail hükümeti basına açıklama yapmaktan kaçınıyor. 
     
     İsrail kumar oynuyor 
     Şaron’un Avrupa turunun ilk ayağı olan Berlin’de gazetecilerin sorularını "Başka bir yönetimin başında kimin durduğu bizi ilgilendirmez" diyerek adeta geçiştirdi. 
     Bölgedeki gözlemciler, Arafat’ın silah zoruyla devrilmesi girişiminin İsrail için büyük bir kumar olacağı görüşünde. Böyle bir girişimin ardından bölgenin kan gölüne dönebileceği yorumları yapılıyor. 
     Arafat’ın devrilmesi durumunda yerine kimin getirileceği sorusuysa hala cevapsız. Uzmanlar, böyle birinin olmadığı görüşünde. İsrail yönetiminin, Filistin Özerk Yönetimi liderliği için, Batı Şeria ya da Gazze doğumlu genç kuşaktan bir Filistinli’yi tercih edeceği görüşü ağır bassa da henüz bir isim açıklanmadı. 
     



 DÜNYA 













</TEXT>
</DOC>
