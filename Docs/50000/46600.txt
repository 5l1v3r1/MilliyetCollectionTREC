<DOC>
<DOCNO> 46600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/guncel/agun.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
122 yerli Taliban 
</HEADLINE>
<TEXT>

İstanbul, Konya ve Orhangazi’de, cuma namazından sonra Amerika’nın, Afganistan’a düzenlediği operasyon protesto edildi. Ellerindeki yeşil bayrak ve pankartlarla yürüyenler, ölenler için gıyabi cenaze namazı kıldı 
     İSTANBUL Milliyet 

     ABD’nin Taliban’a karşı yürüttüğü operasyonu protesto etmek isteyen bazı gruplar, İstanbul, Konya ve Orhangazi’de cuma namazının ardından gösteri düzenledi. 
     Afganistan’da ölenler için gıyabi cenaze namazı da kılan göstericilerden 101 kişi gözaltına alındı. 
     İstanbul Beyazıt Camii’nde kılınan cuma namazından çıkan kalabalık bir grup, Suudi terörist Usame Bin Ladin lehinde, ABD ve yurtdışına asker gönderme konusunda hükümete yetki veren tezkere aleyhinde slogan attı. Yeşil bayrak taşıyan, ABD ve İsrail bayraklarını da yakan grup, dağılmaları yönündeki uyarıları dinlemeyince, polis gaz bombası ve biber gazıyla müdahalede bulundu. 
     İstanbul Emniyet Müdürlüğü’nden yapılan yazılı açıklamada, İstanbul’daki eylemlerde toplam 79 kişinin gözaltına alındığı bildirildi. 
     
     22 provakatör yakalandı 
     Açıklamada, cuma namazı öncesi cami çevrelerinde durumlarından şüphe edilen ve daha önceki benzer eylemlere katıldıkları bilinen 57 kişinin gözaltına alındığı vurgulandı. Cami çıkışı yaklaşık 250 kişinin yaptığı kanunsuz eyleme müdahale edildiğine de dikkat çekilen açıklamada, "Güvenlik kuvvetlerine mukavemet gösteren, aralarında topluluğu yönlendiren bazı şahısların da bulunduğu 22 şahıs haklarında yasal işlem yapılmak üzere gözaltına alınmıştır" denildi. 
     Konya Hacıveiszade Camii’nde cuma namazının tamamlanmasıyla birlikte, dışarıda bekleyen türbanlı kadınlar, daha önceden Büyükşehir Belediyesi tramvay durağındaki çöp tenekelerinde sakladıkları pankartları çıkararak gösteri yaptı. Göstericilerden 7’si kadın 41 kişi gözaltına alındı. 
     
     Orhangazi’de 2 gözaltı 
     Bursa’nın Orhangazi ilçesindeki Muradiye Camii’nde, cuma namazından sonra toplanan yaklaşık 300 kişilik grup, ABD’nin Afganistan’a müdahalesini protesto etti. Tekbir getirip slogan atan, ABD bayrağını ateşe veren ve "Dağılın" uyarısını dinlemeyen gruba polis müdahale etti, 2 kişi gözaltına aldı. 
     
Bayrak yaktılar kukla parçaladılar      DIŞ HABERLER SERVİSİ 

     ABD operasyonuna karşı protesto gösterileri Müslüman ülkelerde hız ve şiddet kazanarak sürüyor. Birçok ülkede dün düzenlenen protesto gösterilerinde yine olay vardı. 
     PAKİSTAN Karaçi’de bir polis aracına önceki gece atılan el bombası, 3’ü polis 5 kişinin yaralanmasına yol açtı. Bir Amerikan lokantası ateşe verildi. Başkent İslamabad’da da göstericiler ABD ve Pakistan Devlet Başkanı Pervez Müşerref aleyhine sloganlar attı. Bush, Blair ve Müşerref kuklaları yakıldı. 
     İRAN Tahran Üniversitesi’nde kılınan cuma namazından çıkan 10 bin kişi, Filistin Meydanı’nda Amerikan, İngiliz ve İsrail bayraklarını yaktı. Bush’un kuklası da parça parça edildi. Zahedan kentinde binlerce gösterici Pakistan’ın konsolosluk binasına taşlarla saldırdı. 
     MALEZYA Kuala Lumpur’daki ABD Büyükelçiliği’nin dışında toplanan 2 bin göstericiyi polis basınçlı suyla dağıttı. 
     
Cumada Ladin’e destek sloganları      DHA BÜLENT ÖZDEMİR 

     Konya’da Amerika’yı protesto için yürüyenler arasında kadınlar da vardı. Hacıveiszade Camii’ndeki cuma namazının ardından yürüyüşe geçenler, yeşil bayrak ve pankart taşıdı. İstanbul Beyazıt Camii’nde kılınan cuma namazından çıkan kalabalık grup, Usame bin Ladin lehinde slogan attı. 
     



 GÜNCEL 



















</TEXT>
</DOC>
