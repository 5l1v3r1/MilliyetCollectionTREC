<DOC>
<DOCNO> 47960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/guncel/gun02.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İSKİ soruşturmasında ilginç tesadüf 
</HEADLINE>
<TEXT>
Bilirkişiler Konya’dan 
İSKİ ihaleleriyle ilgili soruşturmada savcılığın, takipsizlik kararını, RP’nin kalesi Konya’dan seçilen iki mali müşavir ve bir inşaat mühendisinin raporuyla verdiği anlaşıldı 
     ŞENOL DEMİRCİ İstanbul 

     İSKİ yöneticileri hakkında ihalelerde usulsüzlük yapıldığı gerekçesiyle savcılığa suç duyurusu üzerine başlatılan soruşturmada, iddiayı incelemek için oluşturulan bilirkişiler kapatılan RP’nin kalesi Konya’dan seçildiği ortaya çıktı. Savcılık, iki mali müşavir ve boru ticaretiyle uğraşan bir inşaat mühendisinin raporu doğrultusunda, İSKİ dosyasına takipsizlik verdi. 
     Mülkiye Başmüfettişleri Yusuf Suntay ve Mehmet Songur, İSKİ ihaleleriyle ilgili başlattıkları incelemeyi 28 Nisan 1999’da tamamladı. Müfettişlerin beş aylık çalışma sonunda hazırladığı dosya, Fatih Cumhuriyet Başsavcılığı’na iletildi. Fatih Cumhuriyet Savcısı Basri Aydın’ın yürüttüğü soruşturmada bir bilirkişi heyeti oluşturulmasına karar verildi. Ancak bilirkişiler birçok uzmanın bulunduğu İstanbul yerine Konya’dan seçildi. Ali İhsan Kılınçer, Erbil Karakaya ve Muammer Kocatepe, dosyada yaptıkları incelemede, "İSKİ’nin ihaleler yoluyla zarara uğratıldığı" iddiasıyla ilgili suç unsuruna rastlanmadığı sonucuna vardı. Bunun üzerine savcılık, 30 Aralık 1999’da İSKİ yöneticilerinin de aralarında bulunduğu zanlılar hakkında takipsizlik kararı verdi. 
     
     Bilirkişi belediye emeklisi 
     Konya’dan seçilen bilirkişilerin kimliği ise dikkat çekti. Takipsizlik kararında öğretim görevlisi ve makina mühendisi olarak tanıtılan Ali İhsan Kılınçer’in makine değil inşaat mühendisi olduğu, üniversiteyle de ilişkisinin bulunmadığı ortaya çıktı. Kılınçer’in eski RP’li Konya Belediyesi’nde inşaat mühendisi olarak çalıştığı, emekli olduktan sonra da "boru ticareti" ile uğraştığı belirtildi. 
     Gazi Üniversitesi Teknik Eğitim Fakültesi Dekan Yardımcısı Prof. Dr. Cemil Çetinkaya, Kılınçer’in 1999’da bir kez sıhhi tesisat, bir kez de malzeme konulu derse girdiğini, bunun dışında başka bir etkinliğinin olmadığını, üniversitenin adını kullanarak bilirkişilik yapamayacağını belirterek hakkında suç duyurusunda bulunacaklarını söyledi. 
     
     Kooperatifle uğraşmış 
     Diğer bilirkişi Muammer Kocatepe’nin uzun yıllar kooperatif işleriyle uğraştığı ortaya çıktı. Kocatepe, bilirkişi görevinden kısa bir süre sonra "Yeminli Mali Müşavir" olarak Konya’dan ayrılarak Ankara’ya yerleşti. Erbil Karakaya ise 1999’da mali müşavirlik yapma yetkisi aldı ve aynı yıl İSKİ dosyasına bilirkişi olarak tayin edildi. Karakaya, halen Konya’da mali müşavir. 
     
RAPORDA neler vardı      Müfettişler, iddialarla ilgili 114 ihaleyi inceledi ve 109’unda usulsüzlük olduğu sonucuna vardı. Raporda, ihaleye fesat karıştırma suçuna katıldığı öne sürülen 12 İSKİ İhale Komisyonu üyesi hakkında suç duyurusunda bulunuldu. 
     Müfettişler, dönemin İstanbul Büyükşehir Belediye Başkanı Recep Tayyip Erdoğan, İSKİ Genel Müdürü Veysel Eroğlu ve İSKİ Yönetim Kurulu üyelerini, Memurin Muhakemat’a tabi olduklarından haklarında fezleke düzenleneceği için raporun kapsamı dışında bıraktı. Raporda, Gaziantep’teki Kalyon A.Ş, İstanbul’da Vadi A.Ş, Mimko A.Ş, Hamle A.Ş, Biat A.Ş., Kayseri’de Han A.Ş, Ankara’dan Nava ve Tuna A.Ş’nin sıklıkla ihalelere davet edildiği kaydedildi. VADİ en dikkat çekeni. Rapora göre, Eroğlu, İstanbul Belediyesi Genel Sekreter Yardımcısı Adem Baştürk, İSKİ danışmanı Prof. İzzet Öztürk’ün yerine eşleri 1 Aralık 1987’de kurulan şirketin ortakları arasında yer aldı. 
     



 GÜNCEL 
























</TEXT>
</DOC>
