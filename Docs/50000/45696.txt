<DOC>
<DOCNO> 45696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/yazar/civaoglu.html </URL>
<DATE> 2001/10/08/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Zor pazartesi 
</HEADLINE>
<TEXT>

     Düğmeye basıldı... 
     Taliban'ın stratejik hedefleri, ağır bombardıman uçakları ve füzelerle vuruldu. Harekatın ilk aşamasında hedef Körfez Savaşı'nda olduğu gibi. İletişim, kumanda ve kontrol sistemlerini çökertmek. 
     Uçakları yok edilerek felç... İletişim sistemleri kör ve sağır hale getirilerek Afganistan savunma, kumanda ve kontrolden yoksun hale getiriliyor. Aynı süreçte terörist eğitim kampları, biyolojik ve kimyasal silah üretim hedefleri de vuruluyor. 
     Edinilen ilk bilgilere göre özellikle stratejik hedefler seçiliyor. Mümkün olduğunca sivil halkın zarar görmemesine özen gösteriliyor. 
     Bu bağlamda savaşın piskolojik yönü de dikkat çekici. 
     ABD öncülüğündeki koalisyon güçleri, Taliban liderlerinin çalışma binalarını ve konutlarını vurarak, Taliban'ın otoritesini sarsıyor. Sivil halka havadan besin ve ilaç paketleri atarak halktan Kuzey İttifakı güçlerine desteğin psikolojik altyapısı oluşturuluyor. İslam ülkelerinde dini ve insani duygulardan kaynaklanan tepkiler önlenmek isteniyor. 
     
Bin Ladin sahnede      Ancak Usame bin Ladin, psikolojik savaşta rol çaldı. Küresel sahneyi sadece ABD'ye ve İngiltere'ye bırakmadı. 
     Elinde kalaşnikofu, sırtında parkasıyla El Cezire Televizyonu'na verdiği ve Batı televizyonlarının da yayınladığı açıklamayla dikkatleri üzerine çekti. 
     Bir gövde gösterisi yaptı. 
     Bu şiddet sapığının, Afganistan'da başlatılan harekata, dünyanın diğer yörelerinde dehşet verici yeni eylemlerle yanıtlar vereceğinin kuşkuları ve dehşet ürpertileri var. 
     Ancak uygarlık kan dökücüler önünde geri adım atmamalı. 
     Yeter ki, sivil ve masum insanlara özen gösterilsin. 
     
Türkiye dikkat...      Türkiye insanı bu sabahtan itibaren çok farklı bir dünyaya gözlerini açıyor. Kemal Derviş'in IMF'den ellerinin pek de dolu olmayarak dönmesi nedeniyle zaten pazartesi sabahının duyarlı olacağı biliniyordu. Geleceğe dönük kuşkular nedeniyle ekonomik krizi daha da derinleştirecek kitlesel tavırlardan kuşku duyulmaktaydı. Döviz piyasasında sert bir rüzgarların eseceği yolunda kaygılar vardı. 
     Şimdi... 
     Afganistan'ın vurulmasıyla birlikte savaş düğmesine basılmış olması bu kaygıları katladı. Sadece içteki kriz değil, küresel savaş piskolojisi nedeniyle ekonominin iklim normalleri ötesinde çok ısınması olasıdır. 
     Oysa Türkiye insanı serinkanlı kalabilmeli. 
     Sağduyusunu koruyabilmeli. 
     "Bu savaş zaten beklenmiyor muydu 
     IMF'ye gelince... ABD, IMF'yi kullanarak Türkiye'yi savaş sürecine daha katılımcı olmaya zorlamak isteyebilir. 
     Ama... 
     Gene de... 
     Türkiye'yi ne ABD, ne IMF gözden çıkaramaz. 
     Takvimde birkaç değişiklik, ekonomi programında bazı rötuşlar yapılsa da sonuçta, Türkiye'ye omuz verilecektir. 
     Böyle durumlarda paniğe kapılanlar genelde hem kendilerine, hem ülke ekonomisine zarar verirler. 
     Kriz dönemlerinin altın kuralı 'yerinde ve pozisyonunda kal... Telaşla konumunu değiştirme' diye özetlenebilir." 
     Türkiye insanının da bu sabah yapması gereken şey budur. 
     ABD'de bugün her yer tatil. 
     Çünkü Colombus Day... Yani Amerika kıtasının keşfinin yıldönümü kutlanıyor. Belki de harekat için borsanın, bankaların kapalı olduğu gün seçildi. 
     ABD piyasalarının hareketsiz olması, dileyelim ki diğer piyasalarda ve Türkiye'de hareketlenmeleri frenlesin. 
     
     







Ankara'nın merakı NATO 


Zor pazartesi 


Savaş günlerinde ekonomi 


Dövizdeki yanlış strateji 


Yeni bir dünya kurulurken Türkiye nerede 


Ecevit nasıl 


Ecevit'in gazeteci kimliği 


Anne, biz Ecevit’i neden seviyoruz 


Halk tayin etmeli 


Küreselleşmeye 11 Eylül darbesi 


IMF’ye göre sorun güven bunalımı’ 


</TEXT>
</DOC>
