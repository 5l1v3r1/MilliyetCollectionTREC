<DOC>
<DOCNO> 43049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sonspo06.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor İsrail'e iddialı gitti 
</HEADLINE>
<TEXT>

     Futbolda UEFA Kupası 1. tur ilk maçında yarın deplasmanda İsrail'in Hapoel Tel Aviv takımıyla karşılaşacak olan Gaziantepspor, bugün özel uçakla İsrail'e gitti. 
     Gaziantepspor Kulübü Basın Sözcüsü Kamil Gereçci, ligde Çaykur Rizespor yenilgisinin, UEFA Kupası'nda İsrail'in Hapoel Tel Aviv takımıyla yapacakları karşılaşmaya kesinlikle ölçü olamayacağını savunarak, ''İddialıyız ve İsrail'den avantajlı skorla döneceğimize inanıyoruz'' dedi. 
     Gereçci, UEFA Kupası'nda yarın maç yapacakları Hapoel Tel Aviv'in iyi bir takım olduğunu, kesinlikle ne peşin zafer ne de hüzün düşüncesine kapıldıklarını söyledi. 
     2 ayaklı karşılaşmaları 90 dakika olarak düşünmenin yanlış olacağını belirten Gereçci, ''İsrail'den avantajlı skorla dönmeyi hedefliyoruz ama Gaziantep'e dönerken maç bitmiş olmayacak. 2 devreli maçın ilk devresi, diğer bir ifadeyle 180 dakikalık mücadelenin 90 dakikası tamamlanacak'' diye konuştu. 
     Gaziantep'e avantajlı bir skorla dönmeleri durumunda işi sıkı tutup, taraftar desteği altında turu geçeceklerine inandığını kaydeden Gereçci, şöyle devam etti 
     ''Bu kez, geçen sezon Alaves karşısında düştüğümüz hataya düşmeyeceğiz. Gönül isterdi ki bu karşılaşmaya sahamızda Çaykur Rizespor galibiyetinin vereceği yüksek moralle gidelim. Olmadı, uzun lig maratonunda bu tür yol kazalarının olması da kaçınılmazdır. Belki de bu yenilgi futbolcuların UEFA Kupası karşılaşmasına daha iyi motive olmalarını sağlayacak. Takımda sakat olan Volkan dışında eksik oyuncu yok. Umutluyuz. iddialıyız. Rakibi ciddiye alıyoruz, gücümüzü biliyoruz, futbolcularımıza güveniyoruz, inanıyoruz.'' 
     
     Futbolcular umutlu 
     Gaziantepsporlu futbolcular, UEFA Kupası'nda Hapoel Tel Aviv'i yenerek, tur için avantaj sağlayacaklarını öne sürdüler. 
     Kaptan Mert, Hapoel Tel Aviv karşılaşmasından avantajlı skorla dönüp, taraftara kendilerini affettireceklerini bildirdi. 







</TEXT>
</DOC>
