<DOC>
<DOCNO> 18671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/soneko07.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı "İnşallah gelen yardım yine rantiyeye gitmez" 
</HEADLINE>
<TEXT>

     Ankara Ticaret Odası ATO Başkanı Sinan Aygün, yurtdışından gelecek olan 10 milyar dolarlık paranın doğru yerlere harcanması gerektiğini belirterek, ''İnşallah yine faize, rantiyeye ve popülist politikalara gitmez. Gelecek para üretime, ihcata ve istihdama gider diye düşünüyorum'' dedi. 
     Balgat 6. Cadde üzerinde kurulan Emniyet Oto Pazarı, Demokrat Türkiye Partisi DTP Genel Başkanı İsmet Sezgin, Ankara Ticaret Odası ATO Başkanı Sinan Aygün ve DYP Ankara Milletvekili Saffet Arıkan Bedük'ün katılımıyla bugün açıldı. 
     Açılış sonrası basın mensuplarının son ekonomik gelişmelerle ilgili sorularını yanıtlayan ATO Başkanı Sinan Aygün, borsanın yükselmesinin piyasaların canlandığı anlamına gelmediğini, piyasalardaki durgunluğun halen devam ettiğini söyledi. 
     Ekonomik sıkıntının giderilmesi yönünde gereken önlemlerin alınması gerektiğine işaret eden Aygün, ''Mayıs ayı sonu Haziran ayı başında Türkiye'nin yine bir sıkıntıya girmesinden korkuyorum. Çünkü şu anda ülke sahipsiz. Ülkede hiçbir şey yapılmıyor'' diye konuştu. 
     Türkiye'de ekonomik sıkıntının yanı sıra büyük bir siyasi sıkıntı bulunduğunu söyleyen Aygün, güven olduğu taktirde yastık altı paraların çıkacağını söyledi. 
     ''Türkiye okyanusta kalmış bir gemi gibi nereye akıntı varsa oraya gidiyor'' diyen Aygün, hükümette kısa vadede bir revizyona gidilmesi gerektiğini ve bakanlık sayısının azaltılması gerektiğini kaydetti. 







</TEXT>
</DOC>
