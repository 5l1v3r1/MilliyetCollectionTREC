<DOC>
<DOCNO> 25982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/ekonomi/eko07.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
- IMF nedir hocam newline - Haciz memurudur çekirge 
</HEADLINE>
<TEXT>

Öğretim Elemanları Sendikası, bundan böyle üniversitelerde dersin ilk 10 dakikasını IMF ve Dünya Bankası’nın teşhir edilmesine ayıracak 
     ATİLLA ÖZSEVER 

     Öğretim Elemanları Sendikası, üniversitelerde gelecek ders yılından başlayarak derslerin ilk 10 dakikasını IMF ve Dünya Bankası'nın teşhir edilmesine ayıracaklarını açıkladı. 
     Sendika Başkanı Doç. Dr. Hayri Kozanoğlu, "IMF ve Dünya Bankası ile ülkeyi yönetemeyen hükümetler, gerek ekonomik krizlerin, gerekse öğretim elemanlarının gittikçe bozulan yaşam koşullarının baş sorumlusudur. Bu nedenle sendikamızın tüm üyeleri gelecek ders yılından başlayarak derslerinin ilk on dakikasını bu politikaların teşhirine ayıracaktır" dedi. 
     Derslerde kısa soru - yanıtlarla Kung - Fu dizisindeki tarza benzer açıklamalar yapılacak 
     - "Hocam IMF nedir " 
     - "IMF, haciz memurudur çegirge. Ülkeleri yüksek faizle borçlandırıp malını mülkünü ucuza kapatır." 
     - "Başka ne yapar hocam " 
     - "Koylüyü işçiyle, öğretmenle öğrenciyi birbirine düşürür. Kredi vereceğim ama işçiye fazla zam yaptınız, KİT'lerden adam çıkartın da hububat fiyatlarını ödeyin, diye talimat verir." 
     - "Hocam, size daha fazla para vermek için bizim harçlarımızı artırıyorlar." 
     - "Öğrenci harçlarını 650 dolara çıkartıp sözde bizim yaşam düzeyimizi yükseltmek istiyorlar. Sizin cebinizden alıp bize para aktarmayı amaçlıyorlar. İşte IMF'nin, Dünya Bankası'nın yaklaşımı bu. Kesinlikle karşıyız". 
     - "Hocam, 10 dakika doldu". 
     - "Dertliyiz çocuklar, biraz daha konuşayım." 
     KESK'e bağlı Öğretim Elemanları Sendikası Başkanı Hayri Kozanoğlu, derslerde IMF ve Dünya Bankası'nın teşhiri dahil 10 maddelik bir "manifesto" hazırladıklarını söyledi. Bu bildirgede, öğretim elemanlarına da grevli toplu sözleşmeli sendika hakkının sağlanması istendi. Bildirgede ayrıca, üniversitelerdeki araştırma görevlisi kadrolarının artırılması, parasız eğitim anlayışının devam etmesi, YÖK'ün üniversitelerden elini çekmesi, araştırmaya daha fazla kaynak ayrılması, devletten, sermayeden, dinden bağımsız özgür akademisyen kimliğinin korunması gerektiği vurgulandı. 
     



 EKONOMİ 



















</TEXT>
</DOC>
