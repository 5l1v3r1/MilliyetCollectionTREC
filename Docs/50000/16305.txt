<DOC>
<DOCNO> 16305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/sontur05.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bugün de eylem gerginliği, Kızılay polis ablukasında 
</HEADLINE>
<TEXT>

     Tandoğan Meydanı'nda geçen Çarşamba günü esnaf eylemi sırasında çıkan olayların ardından, Emek Platformu'nun bugün Kızılay Güvenpark'ta yapacağı basın açıklamasıyla ilgili geniş önlem alındı. 
     Çevik Kuvvet Şube Müdürlüğü'ne bağlı polisler, sabahın erken saatlerinden itibaren, başta Güvenpark olmak üzere İzmir Caddesi, Sakarya Caddesi, Mithatpaşa ile Yüksel Caddesi'nin kesiştiği nokta, İçişleri Bakanlığı ve Başbakanlık çevresine yerleştirildiler. 
     Çevik Kuvvet polisi, Ankara Emniyet Müdürlüğü ve Emniyet Genel Müdürlüğü'ne bağlı diğer birimlerden getirilen resmi polislerle takviye edildi. Güvenpark'ın Kızılay meydanına açılan noktası, Çevik Kuvvet'in bariyerleriyle kesildi. Bu arada, panzerler, polis otobüsleri, itfaiye araçları ve ambulanslar da Güvenpark'ta bekletilmeye başlandı. 
     Kızılay meydanında, başta Kızılay Derneği'nin yeni yapılan binası olmak üzere yüksek binaların çatılarına özel harekattan keskin nişancılar konuşlandırıldı. Bu arada, bir polis helikopteri de Kızılay ve çevresinde sürekli güvenlik uçuşu yapmaya başladı. Kızılay'daki herhangi bir nokta trafiğe kapatılmazken, havanın yağışlı ve tatil günü olması dolayısıyla, Kızılay her zamanki kalabalık görüntüsünden uzaktı. 
     Güvenlik nedeniyle Kızılay'daki Metro ve Ankaray'ın ortak istasyonu da kapatıldı. Ankara Emniyet Müdürlüğü'ne bağlı polis birliklerini Çevik Kuvvet ve Güvenlikten Sorumlu Emniyet Müdür Yardımcısı Kutlay Çelik yönlendiriken, Emniyet Genel Müdürlüğü Özel Harekat Daire Başkanı Behçet Oktay da Kızılay'a gelerek özel harekat timlerinin yerleştirilmesiyle ilgili denetimlerde bulundu. 
     Emek Platformu'ndan küçük bir gurubun, saat 11.00 sıralarında Güvenpark'a gelerek ağızları bantlı bir şekilde bir süre bekleyecekleri, daha sonra bir kişinin basın açıklaması metni okuyacağı bildirildi. 
     Bilindiği gibi Tandoğan'da düzenlenen esnaf mitinginde yaşanan olaylar sonrası Ankara Valiliği 1 ay süreyle Başkentte tüm gösteri ve yürüyüşleri yasaklamıştı. Emek Platformu da daha önceden aldığı karar doğrultusunda bugün Kızılay meydanında bir miting yapacaktı. Ancak alınan yasak kararının ardından Emek Platformu dün yaptığı uzun görüşmenin sonucunda bugün miting yerine bir basın açıklaması yapmayı uygun bulmuştu. 
     
     




</TEXT>
</DOC>
