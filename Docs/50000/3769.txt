<DOC>
<DOCNO> 3769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/ekonomi/aeko.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşıt vergileri artık motor gücüne göre alınacak 
</HEADLINE>
<TEXT>

Maliye Bakanı Sümer Oral taşıtların bundan sonra motor gücüne göre vergilendirileceğini açıkladı. Uygulama, lüks spor araçların vergisini daha çok artıracak 
     ANKARA Milliyet 

     Maliye Bakanlığı bünyesinde oluşturulan Vergi Konseyi ilk toplantısını yaptı. Vergi mevzuatının basitleştirileceğini açıklayan Maliye Bakanı Sümer Oral, Özel Tüketim Vergisi'nin bu yıl çıkarılacağını söyledi. Oral, taşıt vergilerinin ağırlığa ve yaşa göre değil motor gücüne göre alınması için tasarı hazırlandığını açıkladı. Düzenleme, lüks spor araçların vergilerinin artmasına neden olacak. 
     Maliye Bakanlığı, Hazine Müsteşarlığı, DPT, özel sektör sivil toplum örgütleri ve üniversitelerin temsilcilerinden oluşan Vergi Konseyi'nin dün yapılan ilk toplantısında konuşan Oral, yeni düzenlemenin mevzuatın basitleştirilmesi çalışmaları çerçevesinde gündeme geldiğini söyledi. 
     Oral, "Taşıt vergileri motor hacmine göre alınacak. Buna ilişkin tasarıyı önümüzdeki hafta Meclis'e sevkedeceğiz" dedi. Bakanlık yetkilileri de taşıt vergileriyle ilgili tasarının hem Taşıt Alım hem de her yıl ödenen Motorlu Taşıtlar Vergisi'ni kapsadığını belirterek, taşıtla ilgili tüm vergilerde araç ağırlığının esas alınmasını öngören sistemden motor hacmini esas alan sisteme geçileceğini kaydetti. Motor hacmine göre alınması halinde sadece lüks spor otomobillerin motorlu taşıtlar vergisinin artmasına neden olacak. 
     
     Vergi Konseyi toplandı 
     Bakan Oral, Vergi Konseyi ile ilgili olarak yaptığı açıklamada da Konsey'in kamu yönetiminde kamu ve özel kesim işbirliği açısından önemli bir adım olduğunu söyledi. "Vergi vermeyi bir sözleşme olarak görmeye mecburuz" diyen Oral, oluşum ile vergi sisteminin sağlıklı ve etkin hale getirmesi yolunda önemli bir adım atılmış olduğunu kaydetti. 
     Vergi mükellefi ile idarenin iki ayrı taraf değil, takım olduğunu da vurgulayan Oral, Konsey'in vergi sisteminin sorunları, mevzuatın basitleştirilmesi konusunda çalışmalar yapacağını belirtti. Oral, Vergi Konseyi'nin de çalışmalarında, yeni bir vergi veya kaynak ilavesi amacı taşınmadığını kaydetti. 
     
     ÖTV ek yük getirmeyecek 
     Maliye Bakanı Sümer Oral, Meclis'te bekleyen Özel Tüketim Vergisi'yle tüketimden alınan bir çok verginin tek bir vergi altında toplanacağını ve Avrupa Birliği'ne uyum açısından yeni bir adım atılmış olacağını belirtti. 
     Oral, tasarının bu yıl Meclis'ten çıkarılmasını hedeflediklerini ifade etti. 
     Vergi mevzuatının karışık olduğuna dikkati çeken Oral, "Bunları sade ve basit hale getirme projesini devreye koymamız lazım. Önümüzde Özel Tüketim Vergisi ÖTV var. Bu düzenlemeyle, vergi mevzuatında bir hayli sadelik sağlayacağız. Birçok vergiler, tek isim alacak'' diye konuştu. 
     ÖTV'nin, ilave kaynak yaratma amacı taşımadığını da anlatan Oral, ÖTV ile mevzuatta sadeliğin yanı sıra, Avrupa Birliği'ne uyumun temin edileceğini belirtti. 
     
Lüks otomobiller etkilenecek Marka - model Motor hacmi BMW 750 iL 5379 cc. Ford Explorer 5.0 4949 cc. Chrysler Grand Cherokee 4700 cc. Range Rover Range Rover 4.6 4554 cc. Mercedes ML 430 4266 cc. Audi A8 4.2 4172 cc. Jaguar S - Type 4.0 3996 cc. Ferrari Modena 360 3586 cc. Porsche 911 Turbo 3600 cc. Daewoo Musso 3.2 3199 cc. Opel Frontera 3.2 3165 cc. Alfa Romeo 166 3.0 2959 cc.      
     


 EKONOMİ 





















</TEXT>
</DOC>
