<DOC>
<DOCNO> 1540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/sonspo02.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İdmanda Baliç şov 
</HEADLINE>
<TEXT>

     Fenerbahçe, ikinci yarı hazırlıklarını, bugün yaptığı antrenmanla sürdürdü. 
     Teknik direktör Mustafa Denizli yönetiminde, Samandıra Tesisleri'nde gerçekleştirilen ve 1.5 saat süren idmanda, sarı-lacivertli futbolcular ayak tenisi oynadıktan sonra, çift maç yaptı. 
     Ayak tenisi çalışmasından sonra, sağ ayak arka adalesinde çekme olan Rapaiç, idmanı yarıda bıraktı. Bu futbolcunun önemli bir sakatlığının bulunmadığı ve önlem amacıyla çalışmayı bıraktığı ifade edildi. Antrenmana, sakatlıkları süren Zoran Mirkoviç, Celil ve ülkelerinde bulunan Andersson ile Johnson katılmadı. Teknik direktör Denizli, Zoran Mirkoviç'in iç yan bağlarında esneme olduğunu ve kondisyon merkezinde ağırlık çalışması yaptığını belirterek, bu futbolcunun Antalya kampından itibaren takımla birlikte çalışacağını, Celil'in ise 2 gün sonra idmanlara başlayacağını söyledi. 
     Son günlerde yapılan idmanlarda oldukça başarılı bir grafik çizen Baliç, bugün de antrenmanın yıldızıydı. Özellikle çift kale maçta etkili bir oyun ortaya koyan Boşnak futbolcu, attığı mükemmel bir gol sonrası da başta teknik direktörü Denizli olmak üzere tüm futbolcular tarafından alkışlandı. 




</TEXT>
</DOC>
