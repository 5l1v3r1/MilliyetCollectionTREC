<DOC>
<DOCNO> 13190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/dunya/adun.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rant savaşı 
</HEADLINE>
<TEXT>

Makedonya Türk Demokratik Partisi Genel Başkanı Saraç, Arnavut militanların asıl amacının uyuşturucu kaçakçılığı için koridor oluşturmak olduğunu iddia etti 
     ÖMER ERBİL İstanbul 

     Makedonya’daki Türklerin en büyük siyasi örgütü olan Makedonya Türk Demokratik Partisi Genel Başkanı Erdoğan Saraç, son haftalarda Üsküp yönetimine karşı silahlı eyleme başlayan Arnavut militanların ekonomik kaynağının, uyuşturucu ve silah kaçakçılığı olduğunu iddia etti. 
     Rumeli Türkleri Kültür ve Dayanışma Derneği’nin düzenlediği toplantıya katılmak için İstanbul’a gelen Erdoğan Saraç, "Arnavut militanların asıl amacının, Kosova - Makedonya sınırında, Avrupa’ya yönelik sürdürdükleri kaçakçılık faaliyetini güvence altına almak için bir koridor yaratmak olduğunu" öne sürdü. 
     Kosova’da savaştan önce Sırp ve Arnavut mafyasının ortaklaşa çalıştığını, savaşın bitiminden sonra ise, "uyuşturucu, silah kaçakçılığı ve beyaz kadın ticareti gibi illegal faaliyetlerin, tamamen Arnavutların eline geçtiğini iddia eden Saraç, şöyle konuştu 
     "Kosova’da savaş bittikten sonra, bazı rant çevrelerinin kapıları kapandı. Yani savaş rantı kesildi. Talihsiz olan, militanların istekleri ile Arnavut siyasi parti başkanlarının isteklerinin aynı olmasıdır." 
     
Hükümet çaresiz      Silahlı eylemcilerin Hırvatistan, Bosna ve Kosova’da savaşan militan gruplardan oluştuğuna dikkat çeken Erdoğan Saraç, "Bir anlamda savaşarak profesyonel oldular. Eğer gerçekten militanlar savaşı Makedonya içine, yani kırsal kesimden kentlere yaymak isterlerse, bunda başarılı olurlar. Makedonya hükümetinin buna engel olacak özel askeri harek t timleri yok. Tüm umudumuz bir an önce olayların bitmesidir. Çünkü olanlar Makedon ve Arnavutların arasında kalan Türklere oluyor" dedi. 
     


 DÜNYA 












</TEXT>
</DOC>
