<DOC>
<DOCNO> 47540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/soneko19.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu kurumları zorunlu haller dışında yeni proje teklif edemeyecek 
</HEADLINE>
<TEXT>

     Kamu kurum ve kuruluşları, 2002 yılı içinde zorunlu haller dışında yeni proje teklifinde bulunmayacak. 
     2002 Yılı Programının Uygulanması, Koordinasyonu ve İzlenmesine 
     Dair Karar, Resmi Gazete'nin 17 Ekim tarihli 2. mükerrer sayısında yayımlandı. 
     Buna göre, 2002 Yılı Yatırım Programı'nda yer almayan herhangi bir proje için harcama yapılamayacak. 
     Aşınan eskiyen veya hasar gören tesislerin korunması amacıyla üretim kapasitesi veya özellikleri değişmeden, bir yıl içinde tamamlanması sözkonusu olan idame ve yenileme yatırımları için verilen ödenekler yeni sabit sermaye yatırımları ile rehabilitasyon ve modernisazyon yatırımlarında kullanılamayacak. 
     2002 yılı içinde, zorunlu haller dışında yeni proje teklifinde 
     bulunulmayacak. 
     Zorunlu hallerde Programa alınacak yeni projeler ile Programdan çıkarılacak projelere ait taleplerden, maliyeti 40 trilyon liraya kadar olanlar Yüksek Planlama Kurulu'nca YPK , maliyeti bunun üzerinde olanlar ise Bakanlar Kurulu'nca karara bağlanacak. 
     2001 Yılı Programında yer alıp biteceği düşüncesiyle 2002 
     Programına dahil edilmemiş projelerden 3 trilyon liraya kadar harcama ile yılı içinde tamamlanacak olanların Programa alınmasına yönelik talepler Devlet Planlama Teşkilatı DPT tarfından kararlaştırılacak. 
     Bu miktarın üzerinde ödenek ihtiyacı gösteren projeler ile bir yıldan fazla sürecek projelerin Programa dahili ise YPK'ca karara bağlanacak. 
     Mahalli idareler dışında kalan kamu kurum ve kuruluşlarının yıl içinde ortaya çıkan ve geciktirilmeden yapılması zaruri olan işler ile büyük onarım mahiyetindeki işlerden yıl içinde bitirilecek olup, 1.5 trilyon liraya kadar olanlar için, harcama yapılması hususunda da DPT yetkili olacak. 
     2002 Yılı Programında yer alan projelerin yer değişikliklerinde 
     aynı il sınırları içinde maliyeti 2.5 trilyon liraya kadar olan projeler de DPT'nin yetkisinde olacak. Maliyeti aynı olmak beraber proje yerini il bazında değiştiren talepler ile maliyeti 40 trilyon liraya kadar olan projeler YPK tarafından, maliyeti 40 trilyon liranın üzerinde olanlar da YPK'nın görüşü alındıktan sonra Bakanlar Kurulu'nca karar bağlanacak. Karakteristik ve süre değişikliklerinde ise maliyeti 50 trilyon liraya kadar olan projelerde DPT, maliyeti bundan yüksek projlerde de YPK yetkili olacak. Maliyet değişikliği olacak projelerde ise maliyeti 50 trilyon liraya kadar olan projelerde ve maliyeti bu rakamdan fazla olmakla birlikte ödenek değişikliği sebebiyle maliyet değişikliği yapılması gereken projelerdeki maliyet değişiklikleri DPT tarafından, bunun üzerindeki rakama sahip projeler ise YPK tarafından karara bağlanacak. Ödenek değişikliklerinde de proje ödeneğinden yıl içinde aktarma ve veya ek ödenek tahsisi suretiyle toplam 10 trilyon liraya kadar ödenek değişiklikleri DPT tarafından kararlaştırılacak. Yatırım programında iz ödenekle yer alan projelere aktarma ve veya ek ödenek tahsisleri ise YPK tarafından karar bağlanacak. Genel ve katma bütçeli kuruluşlar, KİT'ler ve bağlı ortaklıkları ile döner sermayeli kuruluşlar ve mahalli idarelere açılan dış kredilerin tamamının kullanılmaması durumunda bu kredilerin ihtiyacı olan kuruluşlara tahsisi Hazine tarafından sonuçlandırılmadan önce DPT'nin uygun görüşü alınacak. Mahalli idarelerin yatırımlarında büyükşehir belediyelerine ait projelerden dış finansman kullanımı söz konusu olanlar, makro politikalar, sektör programları ve yatırım öncelikleri dikkate alınarak bu Karardaki esaslara göre Yatırım Programına alınacak. Dış kredi yükümlülükleri, ilgili büyükşehir belediyesi tarafından yerine getirilecek. Kamu kuruluşları yeni teşkilatlanmaya giderken 8. Beş Yıllık Kalkınma Planı'nda ve 2002 Yılı Programında yer alan ilkeler, politikalar, hukuki ve kurumsal düzenlemelere uyacak, bu tür düzenlemelerde DPT'nin uygun görüşünü alacak. Bakanlıklar ekonomik, sosyal ve kültürel politikalar ve tedbirlerle ilgili kanun tasarılarını Bakanlar Kurulu'na sunmadan önce görüş alınmak üzere ilgili bakanlık ve DPT'ye gönderecek. Genel ve katma bütçeli idareler ile bunlara bağlı döner sermayeli kuruluşlar, kefalet sandıkları, hizmetlerinin genel veya katma bütçelerin tranfer taleplerinden aldıkları ödenekle yürüten kuruluşlar, KİT'ler ve bunların bağlı ortaklıkları, kuruluş şekli ne olursa olsun bütün fon idareleri ve fonları kullanan kuruluşlar, 2002 Yılı Yatırım Programında yer alanlar dışında binek ya da station wagon tipi taşıt alımı yapamayacak. Tüm kamu kurum ve kuruluşlarınca, finansal kiralama yoluyla gerçekleştirilecek yatırımlara 2002 Programında yer verilecek. 
     






</TEXT>
</DOC>
