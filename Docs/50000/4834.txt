<DOC>
<DOCNO> 4834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/soneko16.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Pirelli'de yeni yapılanma 
</HEADLINE>
<TEXT>

     Pirelli Grubu'nun Standart Otomobil Lastikleri Grup Başkanlığına, Türk Pirelli Murahhas Üyeliği görevini de yürüten Giuseppe Moggi getirildi. 
     Pirelli'den yapılan açıklamada, lastik, kablo, gayrimenkul ve turizm alanlarında faaliyet gösteren Pirelli Grubu'nun lastik sektöründe yeniden yapılanmaya gittiği belirtildi. 
     Ekonomik hedeflerin uygulanmasında daha yüksek verimlilik sağlamak ve piyasa koşullarının değişim hızının önünde ilerlemek amacıyla oluşturlan yapılanma doğrultusunda, Türk Pirelli Lastikler A.Ş. Murahhas Üyeliği görevini devam ettiren Giuseppe Moggi'nin, bu yılın başından itibaren Uluslararası Pirelli Standart Otomobil Lastikleri Grubu'nun da başına getirildiği kaydedildi. 
     Açıklamada, yüksek performans otomobil, standart otomobil, kamyon, motosiklet, çelik kord ve pazar geliştirme olmak üzere 6 iş grubuna bölünen grubun, ürünler ve üretim sisteminde yenilik amaçladığı, otomobil ve 4x4 araçlarda yüksek performans ve standart lastiklere odaklanmayı hedeflediği vurgulandı. 
     Bu amaçla göreve getirildiği kaydedilen Moggi'nin, İngiliz ve İtalyan üniversitelerinde araştırma görevlisi olarak çalıştığı, 1970 yılında Pirelli'de teknoloji uzmanı olarak göreve başladığı ve 1979 yılından itibaren hortum, güç transmisyonu ve çelik kord gibi bölümlerin yöneticiliğini yaptığı belirtildi. 1997 yılından bu yana Türk Pirelli Lastikleri A.Ş.'de murahhas üye sıfatıyla görev yapan Moggi'nin, aynı zamanda İtalyan Ticaret Odaları Birliği Başkanlığı, Çelikord A.Ş. Yönetim Kurulu Başkan Vekilliği, Koç-Allianz Sigorta A.Ş. ve Koç Allianz Hayat Sigorta A.Ş. Yönetim Kurulu üyeliği görevini de yürüttüğü kaydedildi. Açıklamada, Moggi'nin TÜSİAD, YASED ve İstanbul Rotary Kulubü üyesi olduğu da ifade edildi. 




</TEXT>
</DOC>
