<DOC>
<DOCNO> 30157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/sontur10.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurumlu genci Microsoft kaptı... 
</HEADLINE>
<TEXT>

     Bilkent Üniversitesi Bilgisayar ve Enformasyon Bölümü'nden yeni mezun olan Erzurumlu Yunus Kılıç, dünyanın en büyük bilgisayar yazılım şirketi olarak kabul edilen Microsoft'ta çalışmak için davet edildi. 
     Erzurum'da esnaflık yapan Alaattin ve ev kadını Medine Kılıç çiftinin 4 çocuğundan en büyüğü olan Yunus Kılıç 21 , yazılım ve test mühendisi olarak görev yapmak üzere, önümüzdeki aylarda Microsoft firmasının merkezinin bulunduğu Amerika'nın Washington eyaletinin Seattle şehrine gidecek. 
     Yunus Kılıç, 'Bir Türk olarak dünyanın en büyük bilgisayar yazılım şirketine çağrılmanın gurununu yaşıyorum'' dedi. 
     Bilkent Üniversitesi'nde eğitimini sürdürürken Amerika'ya gitmek gibi bir hedefinin olmadığını, Microsoft firmasının Türkiye'den eleman aldığını bile bilmediğini anlatan Kılıç, kaderini, bir okul arkadaşının değiştirdiğini söyledi. 
     Bilgisayar ve Enformasyon Bölümü'nde beraber eğitim gördüğü Ümit Akkuş'un Microsoft firmasının Ortadoğu Sorumlusu Matt McGinnis'le elektronik postayla iletişim kurduğunu ve arkadaşlarının posta adreslerini verdiğini bildiren Kılıç, şöyle konuştu 
     ''Microsoft firmasından gelen elektronik postaya cevap verdim. Özgeçişimi gönderdikten sonra çeşitli soruları içeren bir posta daha aldım ve bunları cevaplandırdım. Şirketin Ortadoğu Sorumlusu McGinnis, telefonla arayarak bir saat süren sözlü sınav türü bir konuşma yaptı. Geçen Şubat ayında, Amerika'dan Microsoft firmasından bir heyet geldi ve 4-5 saat süren bir görüşme yaptık. Bir hafta sonra gelen elektronik postayla dünyalar benim oldu. Çünkü firmada çalışmak için davet edildim.'' 
     Kılıç, pasaport ve diplomasını şirket merkezine gönderdiğini belirterek, ''Oradaki işlemlerin yapılmasından sonra Eylül veya Ekim ayında Amerika'ya gideceğim'' dedi. 
     Yunus Kılıç, aynı şekilde başvuruda bulunan sınıf arkadaşları Ümit Akkuş, Seyit Ahmet Bolaç ve Abdullah Üstüner'in de Microsoft'un merkezi olan Seattle'de çalışacaklarını kaydetti. 
     Annemi ikna ettik 
     ABD'ye gitmesine annesi Medine Kılıç'ın karşı çıktığını anlatan Kılıç, ''Babam, ABD teklifine benim gibi sevindi. Annem önce karşı çıktı. Ama konuşup onu da ikna ettik'' dedi. 
     Türkiye'deki firmalardan şimdiye kadar hiçbir teklif almadığını vurgulayan Kılıç, Microsoft firmasında proje yöneticisi olmayı hedeflediğini kayderek, şunları söyledi 
     ''Microsoft'ta en üst düzeye gelebilmek ve ülkemin insanının neler başarabileceğini göstermek için elimden gelen tüm çabayı harcayacağım. En büyük hedefim, okulda eğitim gördüğümüz 4-5 kişilik arkadaş grubuyla birlikte ülkemizde büyük bir yazılım şirketi kurmak ve dünya devleri arasına girmek. Bunu başaracağımıza inanıyorum.'' 







</TEXT>
</DOC>
