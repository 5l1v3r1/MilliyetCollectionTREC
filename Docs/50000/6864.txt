<DOC>
<DOCNO> 6864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/son/sondun08.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da dini lider Hamaney'den Hatemi'ye eleştiri 
</HEADLINE>
<TEXT>

     İran'ın dini lideri Ali Hamaney, Cumhurbaşkanı Muhammed Hatemi'ye yakın reformculara gönderme yaparak, ''rejimin kurumlarını zayıflatmaya tevessül edenleri'' kınadı. 
     Çeşitli bölgelerden gelen güvenlik yetkililerini Tahran'da kabul eden Hamaney, onlara hitaben yaptığı konuşmada, ''Polis, istihbarat ve adalet gibi ulusal güvenliğin temelini oluşturan kurumları zayıflatmaya kalkışmak kimsenin haddi değildir'' dedi. 
     Hamaney, ''eleştirileriyle rejimin kurumlarını yıpratanlar hakkında kovuşturma açılması gerektiğini'' söyledi. Dini lider, ''İslam ve devrim düşmanları, ABD ve başka ülkelerde rejimin barışçı şekilde değiştirilmesinden dem vuruyorlar. İçerde terörist gruplar ve karşı-devrimciler, siyaseten ve mali olarak destekleniyorlar'' diye konuştu. 
     Hamaney'in sözleri, reform yanlılarını üstü kapalı şekilde hedef alıyor, çünkü reformcu kanat, son zamanlarda muhafazakarların elindeki adalet kurumuna yönelik eleştirilerini artırmış bulunuyor. Cumhurbaşkanı Hatemi de, dün İçişleri Bakanlığı'nda bir toplantıda konuşurken, muhafazakarları ''sürekli kriz yaratmak''la suçlamıştı. 
     
     



</TEXT>
</DOC>
