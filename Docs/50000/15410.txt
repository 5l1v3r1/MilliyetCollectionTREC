<DOC>
<DOCNO> 15410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sonspo04.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu da mı İtalya yolcusu 
</HEADLINE>
<TEXT>

     Galatasaray Teknik Direktörü Mircea Lucescu, ''30 Nisan'a kadar Galatasaray ile görüşüp geleceğe karar vereceğiz. İtalya'yı çok özlüyorum ve en kısa zamanda döneceğim'' dedi. 
     Lucescu, İtalyan La Stampa gazetesinde bugün yayımlanan demecinde, Galatasaray ile 2 yıllık sözleşmesi bulunduğunu ve 30 Nisan'a kadar kulüp yöneticileri ile biraraya gelerek geleceğe yönelik karar vereceklerini belirtti. 
     Avrupa Şampiyonlar Ligi'nde Real Madrid ile oynayacakları çeyrek final rövanş maçı için, ''Real Madrid 1 gol atar, biz de gol atmak zorundayız'' diyen Lucescu, Real Madrid'in Süper Kupa maçında olduğu gibi kendisine şans getiren bir takım olduğunu savundu. 
     Geçen yılki Terimli Galatasaray'a göre bu yıl farklar olduğunu, Hagi'nin 36, Taffarel'in 35, Popescu ve Suat'ın 34, Bülent'in ise 33 yaşında olduklarını anlatan Galatasaray Teknik Direktörü, şöyle devam etti 
     ''Milano, İstanbul, neresi olursa olsun beni zavallı bir Rumen olarak düşünüyorlar. Şans eseri Hagi ve Popescu'yu hemen kazandım. Onlar da Rumen ama her türlü halde daha az zavallı. Bana bir yardım eli uzattılar. Galatasaray geçen yıl daha heyecanlı oynayan bir takımdı. Bu yıl daha uysal ve akıllı. Anlamaları için saplantılı hasta gibi bağırdım.'' 
     İnter takımının başında olduğu zaman çok şeyler yaşadığını, Vicenza ile oynanan karşılaşma da oyundan aldığı için West'in formasını çıkardığını, ama kulüpten hiçbir ceza gelmediğini anlatan Rumen teknik adam, ''O günden sonra soyunma odası yönetilemez hale geldi. Her maçta bir problem oluyor, futbolcular kendi kafalarına göre hareket ediyorlardı. Ronaldo istediği zaman antreman yapıyordu. Sousa ve Simeone'nin aralarında kavga vardı. Ama bir yıkıntı bıraktığımı düşünmüyorum. San Siro'da 4 maçta 20 gol attık. Moratti Kulüp Başkanı bende yanılıyor'' dedi. 
     ''Okan ve Emre artık İnter'in mi'' sorusuna ise Lucescu, ''Moratti rahat olsun. Okan çok fazla top kazanabilen bir futbolcu. Tanınmamış, kıymetli. Şimdiden gazetelerdeki ona verilan puanlamayı tahmin ediyorum 5 veya 5,5. Emre, 1980 sınıfı. Yeteneği var ve adını duyuracak. Emre için başkana tek bir nasihat veriyorum, acele etmesin, beklesin'' yanıtını verdi. 
     




</TEXT>
</DOC>
