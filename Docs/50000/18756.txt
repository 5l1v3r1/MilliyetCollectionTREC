<DOC>
<DOCNO> 18756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/spor/yfbsen.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sihirli gece 
</HEADLINE>
<TEXT>

     ERDOĞAN ŞENAY 

     Trabzon'daki elektriği yüksek oyun beklendiği canlılık ve kalite volümleriyle oynanmaktaydı... Fenerbahçe kazanmak zorunda olduğunun farkında bir oyun temposu içinde sahaya yayılmakta... Özellikle orta alandaki presten kaptığı toplarla Trabzon kalesinde büyük tehlikeler yaratmaktaydı. Ancak çoğu karambol pozisyon haline dönüşen ataklara Trabzon kalesinin direkleri de tavır koymakta ve Sarı - Lacivertliler'in pek çok gol emekleri kaleci Metin'den çok, "sihirli direkler" tarafından önlenmekteydi... Yani futbolda şans diye bir şey varsa eğer, o şans Trabzonspor kalesinin direklerini sarıp, sarmalamıştı dünkü gecede... 
     Bordo - Mavililer de oyunu kazanmak adına büyük uğraşlar vermekte, Gökdeniz, Hami gibi ustalarla sık sık Rüştü'nün önlerine inmekteydiler... Oktay'ın sakatlığına rağmen oyundan geç alınışı, Sergen'in maçın temposundan uzaklarda kalan fizik güçsüzlüğü de, gözlerimize takılan Trabzon eksikleriydi... 
     Fener'e dönersek, böylesine bir hızlı akım içinde oynanan kader maçında genç Serhat, neden anlaşılmaz futbol tembelhanesini temsil eder gibi dolaşıyordu Trabzon çimeninde Hami'nin golüne ofsayt bayrağı kaldırmayan Cengiz Akyüz'e bir sualim olacak bu yanlışınla Fenerbahçe şampiyonluk payesinden yoksun kalırsa eğer, soyadını yine Akyüz olarak mı kullanacaksın, yoksa kara yüz olarak değiştirmek namusunu gösterebilecek misin 
     Evet, Serhat'ın duyarsızlığını onu soyunma odasında bırakarak cezalandıran Denizli, ikinci yarıya Baliç'le çıkıyor ve Fenerbahçe oyunun kaderini değiştirebilmek adına yeni bir 45 dakikadaki talihini denemeye başlıyordu... 
     Bu devrede Trabzon'un yorgunluğunu ve biraz da kaderci top kullanışlarını biz görüyoruz, ancak Fenerbahçe'nin bunu farkedip, organize hücum planlarıyla rakibinin üstüne yüklenişlerini pek göremiyorduk doğrusu... İleride Cem, Andersson'la boğaz boğaza kavgalar veriyor ve iki oyuncu da aslında futbolun ne kadar zorlu bir oyun olduğunu sergiliyorlardı tribünlere... 
     İkinci perde de kaçan goller furyasından sonra Fenerbahçe, Trabzon'a yenik düşüp, Metin Tokat'ın berbat yönetimi ve açık bir ofsayt katliamına kurban oluyordu. Ama inanın ki, şampiyonluk maçının kader anahtarları asla Trabzon çimeninde kaybolmuyor, tam tersine Kadıköy'deki Fenerbahçe-Galatasaray oyununa taşınıyordu sadece... 
     



 SPOR 





























</TEXT>
</DOC>
