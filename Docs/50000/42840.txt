<DOC>
<DOCNO> 42840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/soneko25.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten enflasyon tahmini "Yüzde 60" 
</HEADLINE>
<TEXT>

     Devlet Bakanı Kemal Derviş, Türkiye'nin 2001 yılını yaklaşık yüzde 60'lık bir enflasyon oranı ile kapatacağını, 2002 yılında ise bu oranın yarıya, yüzde 30'lar seviyesine düşürüleceği tahmininde bulundu. 
     Bakan Derviş, Dış Ekonomik İlişkiler Kurulu DEİK ve Türkiye- İngiltere İş Konseyi'nin ortaklaşa düzenlediği, ''Türkiye'de sermaye piyasaları ve yatırım'' konferansta, geçmişten günümüze Türkiye ekonomisi hakkında bilgi verdi. 
     Konuşmasında Türk ekonomisinin gelişimini 2. Dünya Savaşı'ndan günümüze geniş şekilde özetleyen Derviş, 1950'li yıllarında İkinci Dünya Savaşı'nın etkilerinden kurtulmaya çalışan ekonominin 1960'lı yıllar boyunca önemli bir büyümeye gerçekleştirdiğini ifade etti. 
     Bu büyümenin 1970'li yıllarla birlikte başlayan siyasi krizleri takip eden ekonomik krizlerle kesintiye uğradığinı belirten Bakan Derviş, 1980'li yıllarda ekonominin önemli bir yapısal değişime girdiğini, 1990'lı yılların başında ise kalkınma için yeni bir hamleye girişildiğini anlattı. Bu sürecin sonunda 1999 yılı ile başlayan dönemde iç borçların oranının GSMH'nin belli bir seviyesine ulaştığını hatırlatan Derviş, bu nedenle ekonomik büyümenin sürdürülemediğini hatırlattı. 
     1996 yılında Türkiye'nin Avrupa Birliği AB ile yaptığı gümrük birliği anlaşmasının, üretici firmalar üzerine getirdiği baskılar ile Asya ve Rusya krizinin de 1990'lı yılların son dönemindeki ekonomik problemleri hızlandırıcı birer unsur teşkil ettiğini kaydeden Derviş, 2000 yılında bu olumsuz gidişin önlenebilmesi için yeni bir ekonomik program hazırlandığını hatırlattı. 
     Bu programın baştan riskli olduğunu, zira sabit döviz kuru gibi hatalı bir uygulamayla başlatıldığını kaydeden Bakan Derviş, programın başarısızlığının ikinci önemli bir sebebinin de yapısal reformların başarılamaması olduğunu anlattı. 
     Geçen Şubat ayında yaşanan krizden sonra Mart ayında yeni bir programın hazırlandığını ve söz konusu programın geçen Mayıs ayında uygulanmaya başladığını belirten Bakan Derviş, Türkiye'nin yapısal reformlara ağırlık vererek yeni bir döviz rejimi uyguladığını bildirdi. 
     Şubat ayından itibaren geçilen dalgalı kur uygulamasının amacının, 1980'lerdeki ''ihracat öncülüğünde kalkınmaya'' dönmek olduğunu belirten Derviş, bu uygulamanın ilk başarılı sonuçlarının alındığını, dolar bazında ihracatın yüzde 13 oranında artırıldığını ifade etti. 
     Türkiye'nin önünde yine kritik seçenekler bulunduğunu belirten Derviş, yapısal reformların tamamlanmasının önem taşındığı, ihracat önderliğindeki büyümenin sürdürülmesi gerektiğini ifade etti. Bunların başarılacağından kuşku duymadığını ifade eden Bakan Derviş, ''bütün bunlara ek olarak Türk ekonomisinin borçlanma kabiliyetini devam ettirmemiz lazım'' dedi. Bu konuda ekonominin iç dinamiklerinin geliştirildiğini, kamu bankalarının eski zayıflıklarından arındırıldığını, daha fazla likidite sağlayabildiklerini ve reel ekonomiye bundan böyle daha fazla katkıda bulunabileceklerini belirten Bakan Derviş, programın önümüzdeki yılki unsurlarının, Ekim ayında IMF'nin önüne konulacağını hatırlattı. IMF ile birlikte yeni mali yılın programın inceleneceğini belirten Bakan Derviş, burada harcamaların nelere yöneleceğinin önem taşıdığını ve hükümetin tasarruf politikasını sürdürmesinin zorunlu olduğunu bildirdi. 
     2002'nin iyi bir yıl olacağını, özelleştirmeden 3-4 milyar dolarlık bir gelir beklediklerini, güçlü para politikasının sürdürüleceğini ve burada bir sorunla karşılaşmayı beklemediklerinin belirten Derviş, ABD'de yaşanan olayların da önümüzdeki günlerin gelişmelerinde önem taşıyacağını bildirdi. Bu gelişmelerin dünyayı nereye götüreceğinin henüz bilinmediğini işaret eden Derviş, gelişmelerden ekonomik açıdan etkilenebilecek ülkelerin, IMF liderliğindeki uluslararası kurumlarca desteklenebileceğini işaret etti. Bakan Derviş, gelecekte Türkiye'ye girecek sermayenin kararlı bir giriş yapmasını umduğunu belirtirken, bunun için gerekli yasal yapısal reformların gerçekleştirildiğini hatırlattı. Söz konusu reformların, Türkiye'nin önümüzdeki günlerde serbest piyasa ekonomisinin koşullarına tam uygun bir çalışma yapmasını kolaylaştıracağını belirten Derviş, ekonomiyi idare edecek kurumların bağımsızlıklarının artırılmasının da olumlu bir etki yaratacağını belirtti. 
     Derviş konuşmasının son bölümünde, Türkiye ile AB arasındaki ilişkilere değindi. Türkiye'nin AB'ye girmesinin zaman alabileceğini, ancak Türkiye'nin Avrupa ile yakınlaşmasının öneminin, ABD'de yaşanan olaylar ışığında herkes tarafından daha iyi kavrandığını belirten Derviş, ''yaşananlar Avrupa'ya Türkiye'nin daha çabuk ve etkili şekilde, birliğe entregrasyonunu gösterdi. Bu terörist saldırı, Türkiye'nin AB'ye girme ve NATO ile işbirliğini sürdürme kararlığını pekiştirmiştir'' dedi. Bakan Derviş, Türkiye'nin AB'ye girmesi ile duyulacak güvenin artacağını vurgularken, sözlerini ''hep birlikte bu hedef için çalışmalıyız '' diye tamamladı. Öte yandan Derviş'in konuşması sırasında sözlü saldırıda bulunan iki yasadışı örgüt militanın, salondan çıkarıldıktan sonra polis tarafından serbest bırakıldığı öğrenildi. 







</TEXT>
</DOC>
