<DOC>
<DOCNO> 5489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/son/sontur11.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Genel Başkan Yardımcısı Söylemez "MHP hem suçlu hem güçlü olmaya çalışmaktadır" 
</HEADLINE>
<TEXT>

     DYP Genel Başkan Yardımcısı Ufuk Söylemez, MHP’nin, "hem suçlu, hem güçlü olmaya çalıştığını" öne sürerek, "MHP, parlamento öncesi kötü alışkanlıklarını parlamentoya taşımaya kalkışmaktadır. MHP’nin Meclis’e girmesiyle kaba kuvvet ve zorbalık olağan hale gelmiştir" dedi. 
     Söylemez, DYP Genel Merkezi’nde düzenlediği basın toplantısına, partisinin Şanlıurfa Milletvekili Fevzi Şıhanlıoğlu’na, Allah’tan rahmet, ailesi ve millete başsağlığı dileyerek başladı. 
     Meclis’te bir daha yaşanmasını istemedikleri Şıhanlıoğlu’nun vefatıyla sonuçlanan olayın ardından, MHP yönetimi ve sözcülerinin, "anlaşılmaz açıklama ve tavırlarının", kendilerini şaşırttığını ve üzdüğünü kaydeden Söylemez, MHP’nin "hem suçlu, hem güçlü bir tavır içinde gözüktüğünü" savundu. 
     Söylemez, MHP’li yöneticilerin, "ölümün hafife alınamayacağını anlamadıklarını" ileri sürerek, "Bu anlaşılmaz tavırlarını, değerli milletvekilimizin cenazesine katılmayarak, ailesine ve partimize taziyede bulunmayarak, siyasi nezaketsizlik, gelenek ve örflere aykırı olarak da ortaya koymuş bulunuyorlar. Kendilerini, bu davranışlarından ötürü kınıyoruz" diye konuştu. 
     MHP’nin parlamentoya girmesiyle, "parlamenterlere yönelik kaba kuvvet ve Meclis’te zor kullanma olaylarında gözle görülür ve rahatsız edici bir artış meydana geldiğini" öne süren Söylemez, sözlerini şöyle sürdürdü 
     "MHP, Meclis dışındaki alışkanlıklarını, kötü huylarını maalesef Meclis’e taşıma eğilimindedir. Kendilerini, demokratik hukuk kurallarına uygun, parlamento adabına yakışan şekilde davranmaya ve sağduyuya davet ediyoruz. Meclis’te, Sadi Somuncuoğlu’nun cumhurbaşkanlığına adaylığını hazmedemeyen, kameraların önünde kaba kuvvet kullanmaktan çekinmeyen MHP’li milletvekillerinin, Sayın Şıhanlıoğlu’nun, gazete ve televizyonlarda açıkça görüldüğü şekilde kafasına kafasına acımasızca yumruklanması ve bunun sonucunda ölüme sebebiyet veren üzücü olayların sorumlusu olarak bulunmasından üzüntü duyuyoruz." 
     Adalet ve hukuka inançlarının tam olduğunu ifade eden Söylemez, başsavcının, iki MHP’li milletvekilinin aleyhine dava açtığını anımsattı. Söylemez, hızlı ve çabuk işleyen hukuka müteşekkir olduklarını, adaletin yerini bulacağına inandıklarını söyledi. 
     MHP milletvekillerinin, bu olayda "suçüstü yakalandığı" öne süren Söylemez, MHP’nin, "suçüstü yakalananların telaşı içinde, hırçın ve saldırgan bir üslupla" DYP ve Genel Başkanı’na yönelik, "seviyesiz ithamlarda" bulunmaya başladığını savundu. 
     "DYP, bu olayın faili meçhul olarak kalmasına izin mi verseydi MHP’li yöneticileri memnun etmek için, DYP demokrasi şehidi Şıhanlıoğlu’na sahip çıkmasa mıydı, cenaze töreni düzenlemese miydi " diye soran Söylemez, partisinin ve demokrasinin, bu olayda "mağdur", "saldırgan tarafın ise belli olduğunu" söyledi. 
     Söylemez, "MHP, hem suçlu, hem güçlü olmaya çalışmaktadır. Parlamento öncesi kötü alışkanlıklarını parlamentoya taşımaya kalkışmaktadır. MHP’nin Meclis’e girmesiyle kaba kuvvet ve zorbalık olağan hale gelmiştir. Bu, demokrasimiz ve parlamenter rejim için ciddi bir tehdittir. Meclis’te vekillerin can güvenliği tehlikeye sokulmaktadır" diye konuştu. 
     Ekonomik gelişmeleri de değerlendiren Söylemez, enflasyondaki düşüşün kalıcı olmasının mümkün olmadığını savundu. Söylemez, ''Kasım 2000'de finans sektöründe yaşanan çöküşün, bugünden itibaren reel sektöre de yansıdığını'' ifade ederek, Nisan ayının, krizin, reel sektöre de yansıdığı bir ay olabileceğini belirtti. 
     




</TEXT>
</DOC>
