<DOC>
<DOCNO> 48450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sontur17.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan muhalif liderler Türkiye'de toplanmak istiyor 
</HEADLINE>
<TEXT>

     Afganistan'da Kuzey İttifakını oluşturan liderler ile eski Afgan Kralı Zakir Şah'ın Türkiye'de biraraya gelerek görüşmeler yapacakları belirtiliyor. 
     Dışişleri Bakanı İsmail Cem, CNN Türk'te canlı yayında yaptığı açıklamada Afgan liderlerin İstanbul'da toplanmak için başvurduklarını, henüz kesin bir karar verilmediğini söyledi. 
     Başbakan Bülent Ecevit, ''Afganistan'daki Taliban yönetimine muhalif grupların liderlerinin İstanbul'da biraraya geleceğini'' ifade eden bir gazetecinin, ''Türkiye buna destek veriyor mu '' sorusu üzerine, söz konusu liderlerin Türkiye'yi ziyareti konusunda bilgisi bulunmadığını dile getirdi. Ancak, Türkiye'nin kollarının açık olduğunu kaydeden Ecevit, şöyle devam etti 
     ''Afganistan'ın talihsizliklerinden biri, bugünkü çağdışı rejime karşı daha çağdaş güçlerin kendi aralarında bir türlü biraraya gelemeleri. O yüzden Taliban'ın işgaline uğradı Afganistan... Bu, Afganistan halkı için bir talihsizlik. Onun için değişik etnik grupların temsilcilerinin, değişik askeri güçlerin kumandanlarının biraraya getirilmesi çok gereklidir ve bu konuda üzerimize düşen her görevi yapmaya hazırız. Eğer Türkiye'de bu temsilciler biraraya gelmek isterlerse bunu, memnunlukla karşılarız.'' 
     
     Ankara sıcak bakıyor 

     Aganistan'daki Taliban yönetimine muhalif grupların liderlerinin İstanbul'da biraraya gelmesine yönelik öneriye Ankara sıcak bakıyor. 
     Dışişleri Bakanlığı yetkilileri, İstanbul'da bir toplantı önerisini Türkiye'nin yapmadığına dikkati çekerken, böyle bir toplantıya İstanbul'un evsahipliği yapmasından ise memnuniyet duyacaklarını belirtiyorlar. 
     Bu arada, Dışişleri Bakanlığı Afganistan Koordinatörü Müsteşar Yardımcısı Büyükelçi Aydemir Erman, yarın ABD'ye gidecek. 
     Edinilen bilgiye göre Büyükelçi Erman, BM Afganistan Özel Temilcisi Lahdar Brahimi ile New York'ta biraraya gelecek. Cezayir'in eski Dışişleri Bakanı Brahimi, Orta Asya ve Barış Gücü Operasyonları uzmanı olarak tanınıyor. 
     Savaş sonrasında Afganistan için dünya genelinde bir kreditörler konferansı toplamaya niyetlenen Washington yönetimi, Afganistan için siyasi ve mali destek toplamada öncü rol oynaması için BM'ye rol vermek istiyor. 
     Bu çerçevede yapılacak New York'taki görüşmede, Erman'ın Orta Asya temasları, bölgede barış sağlandıktan sonra oluşturulması planlanan barış gücü ve bölgedeki son gelişmelerin değerlendilmesi bekleniyor. 
     Eski Kral Zahir Şah yanlıları tarafından, Afganistan'daki Taliban yönetimine muhalif grupların liderlerinin İstanbul'da toplanmalarına yönelik yapılan önerinin de, Erman-Brahimi görüşmesinde ele alınması bekleniyor. 
     






</TEXT>
</DOC>
