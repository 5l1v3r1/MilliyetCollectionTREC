<DOC>
<DOCNO> 26672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sonspo20.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Başkanlığı'na Celal Doğan yeniden seçildi 
</HEADLINE>
<TEXT>

     Gaziantepspor Kulübü Başkanlığı'na, Gaziantep Büyükşehir Belediye Başkanı Celal Doğan yeniden seçildi. 
     Celal Doğan, Gaziantep Büyükşehir Belediyesi Meclis Salonu'nda yapılan Gaziantepspor Kulübü olağan kongresinde yaptığı konuşmada, ekonomide yaşanan olumsuzluklardan etkilenen spor kulüplerinin, ekonomik güçlerini yüzde 60 oranında yitirdiklerini söyledi. 
     Yeni sezona tüm kulüplerin sıkıntılı girdiğine dikkati çeken Doğan, UEFA Asbaşkanı Şenes Erzik'in transfer yönetmeliğine ilişkin açıklamalarının transferde kaos yarattığını öne sürdü. 
     ''Astronomik fiyatlarla futbolcu transferi bitmiştir, bundan böyle herkes ayağını yorganına göre uzatmak zorundadır'' diyen Doğan, transfer yönetmeliğinde yapılması öngörülen değişikliğin altyapıya önem veren kulüpleri olumsuz etkileyeceğini bildirdi. 
     Doğan, kulüplerin futbolcu yetiştirme yerine hazır futbolculara konacaklarını ifade ederek, konuşmasını şöyle sürdürdü 
     ''Futbol Federasyonu da bu sistemin doğal bir parçası ise bizde bunları uygulamak zorundayız. Ama bu sistem Türk futbolunun köküne dinamit koymaktır. Bir diğer önemli konu da gayriahlaki olan ve spor etiğiyle bağdaşmayan hülle yoluyla transferin önüne geçilmesi zorunluluğudur.'' 
     
     'Az parayla çok iş' 
     Doğan, Gaziantepspor'u son 10 yılda önemli noktalara taşıdıklarına dikkati çekti. ''Hedefe emin adımlarla ilerliyoruz, az parayla çok iş başardık'' diye Doğan, şunları anlattı 
     ''Gaziantepspor'un futbolcu satışı ve havuz gelirlerinden başka gelir kaynağı bulunmuyor. Havuz geliri de adaletli dağıtılmıyor. Havuzda biriken gelir başarıya göre dağıtılmalıdır. Ligi 3. sırada bitirdik alacağımız para 4 trilyon lira. Trabzonspor ve Beşiktaş bizim altımızda ligi bitirdiler ama bizden kat kat fazla para alacaklar. Havuz gelirinin başarıya göre paylaştırılması için çabalarımız var ama bazı güçler önümüzü kesmeye çalışıyor. 
     Gaziantep Organize Sanayi Bölgesi'nde kurulacak enerji santraline ortak olmamız kimseyi rahatsız etmesin. Biz bu noktalara hep denk bütçeyle geldik, ayağımızı yorganımıza göre uzattık. 130 milyon dolar dolar borcumuz yok, şampiyonluğu kıl payı kaçırdık.'' 
     
     Rakip çıkmadı 
     Celal Doğan'ın 5. kez kulüp başkanlığına seçildiği kongreye, 134 üyenin 84'ü katıldı. 
     Kongre divan başkanlığını Orhan Kitapçı'nın yaptığı kongrede, Gaziantepspor'un 2001-2001 yılı bütçesi 8 trilyon 590 milyar lira olarak kabul edildi. 
     Kongrede, Gaziantepspor'un 32 yıldır kullandığı logosu de değiştirildi. Üzerinde tarihi Gaziantep Kalesi, baklava ve şahin bulunan yeni logo oy birliğiyle kabul edildi. 
     Tek listeyle yapılan seçim sonucunda, Gaziantepspor'un 23 kişilik yönetim kurulu şu isimlerden oluştu 
     Mehmet Aslan, Kamil Gereçci, Asım Atmaz, Akif Ekici, Ahmet Göymen, Ömer Çelik, Bahattin Bozgeyik, Bülent Mamatoğlu, Durmuş İşsever, Naci Topçuoğlu, Cemal Kadooğlu, Kasım Aksoy, Selim Acar, Adil Çatuk, Sıddık Yılmaz, Ömer Özdemir, Cahit Kuyucu, Erdoğan Süyür, Orhan Erçetin, Hamit Yıldız, Beyhan Uslu, İbrahim Halil Kızıl ve Ömer Atılan. 






</TEXT>
</DOC>
