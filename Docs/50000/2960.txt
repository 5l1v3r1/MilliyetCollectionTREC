<DOC>
<DOCNO> 2960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sondun08.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni tasarısının kabulü Ermenistan'da sevinçle karşılandı 
</HEADLINE>
<TEXT>

     Sözde soykırım yasasının Fransız Parlamentosu'nda kabulü Ermenistan'da sevinçle karşılanırken, başkent Erivan'da, kararı ''Ermenistan'ın çıkarına değil'' şeklinde değerlendiren kesimler de oldu. 
     Ermenistan seçimlerinden hezimet ile çıkmasına karşın devlet başkanı Robert Koçaryan tarafından hükümette yer verilen ve ülkeyi gölgede yönettiği iddiaları Ermeni muhalefeti tarafından zaman zaman dile getirilen Daşnak Partisi, ''bu daha başlangıç'' şeklinde bir açıklama yaptı. Açıklamada, ''Bu karar, Ermenilerin Avrupa'da ve uluslararası siyasi arenada ısrarlı politik, toplumsal ve örgütsel mücadeleleri sonucu sağlanmış, adalet ve doğruya yönelik bir adımdır ve henüz başlangıç adımlarından biridir. Israrla devam etmemiz, daha fazla sonuç sağlayacaktır'' denildi. 
     Ulusal Demokratik Birlik Partisi de, kararın Fransa'nın Avrupa'da ağırlığa sahip bir ülke olmasından ötürü çok önemli olduğunu belirtti. Cumhuriyetçi Parti Başkan Yardımcısı olan, aynı zamanda Parlamento Başkan Yardımcısı Tigran Torosyan, sözde soykırımıı tanıyan ülkelerin sayısının giderek artmakta olduğuna dikkati çekti. 
     Ermeni basını da bugünkü haberlerinde konuya geniş yer verdi. Hayots Aşkar gazetesi, Ermenistan Dışişleri Bakanlığı'nın, ''Bu karar,tarihsel gerçeği bir kez daha teyid etti. Geçmişin ağır mirasının doğru değerlendirilmesinin ve üstesinden gelinmesinin önkoşullarını oluşturdu'' şeklindeki açıklamasına yer verdi. 
     Diğer tüm gazetelerin tersine Haykakan Jamanak gazetesi, kararı eleştirdi. Gazete, ''bu karar elbette, Ermenistan diplomasinin zaferi olarak sunulmaya çalışılacak. Ancak kararın, Ermenilerin gerçek çıkarlarına hiçbir katkısı yoktur. Bu karar, süper güçlerin, Ermeni sorununu kendi çıkarları için kullandıkları girişi 
     mlerden bir yenisidir'' denildi. 
     Bu gazete, Ermenistan'daki iç gelişmelere yönelik verdiği bir başka haberinde de, ''Daşnak Partisi'nden Vahan Hovanisyan'ın yakında Koçaryan tarafından İçişleri Bakanlığı'na getirileceğini'' iddia etti. 




</TEXT>
</DOC>
