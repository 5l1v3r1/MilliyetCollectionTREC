<DOC>
<DOCNO> 14937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sondun01.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdi İpekçi Barış ve Dostluk Ödülü bu yıl radyoculara 
</HEADLINE>
<TEXT>

     Abdi İpekçi Barış ve Dostluk Ödülü'nün bu yıl Türkiye ile Yunanistan arasındaki yakınlaşmaya katkılarından dolayı, Amerika'nın Sesi Radyosu'nun Türkçe ve Rumca servislerinin müdürleri Taçlan Süerdem ve George Yorgo Bistis'e verilmesi kararlaştırıldı. 
     Amerika'nın Sesi Radyosu'ndan yapılan açıklamaya göre, 22 yıl önce kurulan ve BM çerçevesinde sunulan bu önemli ödül, Süerdem ve Bistis'e, 3 Mayıs'ta İstanbul'da düzenlenecek törende verilecek. Süerdem ve Bistis'in, Amerika'nın Sesi Radyosu'nun geçen yıl Türk-Yunan yakınlaşmasına önemli katkısı bulunan programlarından dolayı ödüle layık görüldüğü belirtildi. Yunan vatandaşı Andreas Politakis tarafından basın şehidi Abdi İpekçi adına kurulan ve BM tarafından desteklenen ödül, her iki yılda bir dönüşümlü olarak İstanbul ve Atina'da düzenlenen törenlerle sahiplerine veriliyor. 
     




</TEXT>
</DOC>
