<DOC>
<DOCNO> 18259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/ekonomi/eko01.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
PARA GELİYOR 
</HEADLINE>
<TEXT>

Türkiye’nin beklediği mutlu haber sonunda geldi. Bu yıl IMF ve Dünya Bankası’ndan 14.3 milyar dolarlık destek sağlanıyor. Para için Meclis’in yasaları çıkarması gerekiyor 
     YASEMİN ÇONGAR Washington 

     Ekonomiden sorumlu Devlet Bakanı Kemal Derviş, IMF Başkanı Horst Köhler’in, Dünya Bankası ile birlikte, mevcut anlaşmalar çerçevesinde bekleyen 4.3 milyar dolarlık kredilere ek olarak 10 milyar dolarlık yeni bir kredi verilmesi için Fon İcra Kurulu’na resmen teklif götürdüğünü açıkladı. Derviş, bunun 1.5 milyar dolarının Dünya Bankası’ndan gelebileceğini belirtti. 
     Derviş, yeni stand - by anlaşması ile 2001’de Türkiye’ye rezerv ve bütçede kullanılmak üzere toplam 14.3 milyar dolarlık kredi geleceğini söyledi. IMF ve Dünya Bankası ile Türkiye’ye sağlanacak dış yardım konusunu görüşmek için Washington’a yaptığı ziyaretin ilk gününde dün iki kurumla da programın genel hatları konusunda tam bir mutabakat sağladıklarını anlatan Derviş, şu bilgileri verdi 
     
     10 milyar dolar onayda 
     "Biliyorsunuz Dünya Bankası ve IMF ile önmüzdeki iki - üç gün programı göürüşeceğiz. Özellikle finansman boyutunu tam olarak ortaya çıkarmaya çalışacağız. Saat 17.00 itibarıyla Köhler, Türkiye’ye ek olarak 10 milyar finasman gerektiğine ilişkin teklifini IMF İcra Kurulu’na sundu. Ama kesin karar IMF İcra Kurulu’nda verilecek. Şimdiden verilmiş demek doğru olmaz. Biz de zaten başından beri 10 - 12 milyar dolar ek finansman ihtiyacı olduğunu savunmuştuk. Bu konuda hem uluslararası finans kuruluşları ve hissedarlarından destek istemiştik. Bu desteğin kesin olarak gerçekleşeceğine inanıyorum. Biz de programı uygulamalıyız. Bu krediler program karşılığı verilir. Ama bu teklifin IMF Başkanı tarafından resmen verilmesi çok önemli." 
     Derviş, IMF ve Dünya Bankası ile daha önce yapılan ek rezerv kolaylığı, stand - by ve proje kredileri çerçevesinde son iki aydır bekletilen 4.3 milyar doların bütçede kullanılmak üzere açılacağını söyledi. Derviş, Köhler’in verdiği 10 milyar dolarlık teklifinin ise buna ek olarak geleceğini bildirdi. 
     Derviş, sorular üzerine, G - 7’lerden ikili bir dış kredi beklenmediğini söyledi. Derviş soruyu şöyle yanıtladı "Büyük ölçüde G - 7 yardımı bu paketle geldi. Ama bazı ekler gelebilir. G - 7’ler daha ziyade IMF kanalıyla vermeyi tercih ettiler. İkili bir kredi yok. Belki 2002’de sosyal projeler desteklenebilir." 
     
     Artık öğrendim’ 
     Derviş, basından özellikle para geldi’ biçiminde kesin kararlar içeren başlıkların atılmamasını isterken, "Artık öğrendim. Basın ne yazar. Ama IMF ve Dünya Bankası hissadarlarının bu kararı vermesi gerekiyor. Yani daha karar verilmedi. Böyle bir teklif program ve metin şeklinde İcra Kurulu’na sunulduktan sonra üzerinde çalışılır, sanırım 10 - 15 gün sürebilir" dedi. Derviş, bu kredinin Libor artı 1 - 2 gibi çok uygun faizle alınacağını söyledi. 
     
Bankalar Yasası ve Telekom önemli      IMF ve Dünya Bankası ile program konusunda tam mutabakata varıldığını söyleyen Derviş, "Ancak birkaç yasa bekliyor. Özellikle Telekom ve Bankalar Yasası. Bunların İcra Kurulu’nun mektubu görüşeceği 10 - 15 günlük sürede çıkmasını bekliyorum. Bu çok önemli" dedi. 
     Bankalar Yasası’nın çok teknik olduğu için üzerinde dikkatlice çalışıldığını söyleyen Derviş, Telekom Yasası konusunda uzlaşma olup olmadığı sorusunu da, "Meclis’e en geç haftaya geldiğinde sanıyorum, uzlaşma olduğu da görülecek. Bu çok önemli bir yasa" diye yanıtladı. 
     Derviş, "Niyet mektuunun verilmesi ve icra kurulunda görüşülmesi sırasında hangi yasalar mutlaka geçmeli" sorusunu da tek bir cümleyle yanıtladı " En önemli iki yasa var. Telekom ve Bankalar Yasası." 
     
     İhale Yasası sonbaharda 
     "Meclisin çalışma temposunun önümüzdeki 10 - 15 gün içinde de devam etmesini bekliyoruz" diyen Derviş, "Tabi hepsi 15 günde bitmeyecek. İhale Kanunu gibi çok önemli bir kanun üzerinde aylarca çalışılması gerekiyor. Sanıyorum yazdan sonra, sonbaharda Meclis’e gelecek" diye konuştu. 
     
Herkes yasalara SAYGILI OLSUN      Derviş, Beyaz Enerji dosyası çerçevesinde istifası tartışılan Enerji Bakanı Cumhur Ersümerle ilgili soruları başta yanıtlamaktan kaçındı. 
     Gazetecilerin Ersümer’le ilgili ısrarlı soruları üzerine, Derviş, "Benim kişisel görüş beyan etme lüksüm yok" dedi. Derviş bu konuda şunları söyledi 
     "Her türlü yolsuzluğa karşı hükümetin, özellikle Başbakan’ın mücadele etmesi konusunda hepimiz çok kararlıyız. Her tür yasal ve idari takip de olacaktır. Ancak, herhangi bir insanı suçlu olmadan suçlu kabul etmek de doğru değildir. Yasal ve idari takip olmalıdır. Ben bu konuda uzman değilim yasalara saygı çok önemli. 
     Bu şeffaflık içinde herkes yasalara saygılı olmalı. Derviş, Ersümer’in yerinde olması halinde ne yapacağının sorulması üzerine de, "Yerinde değilim" demekle yetindi. 
     
Demokratik Sol’u VURGULADI      Alman Die Zeit gazetesine verdiği demeçte kendisini liberal sosyal demokrat’ olarak tanımlayan ve umudunun orta - sol ittifakta olduğunu belirten Derviş, bu konudaki sorular üzerine, demokratik sol’ kavramına vurgu yaptı. 
     Derviş, "Sosyal demokrat - demokratik sol düşüncedeki insanların birçok Avrupa ülkesinde olduğu gibi bir çatıda toplanması yararlı olur dedim" diye konuştu. 
     "Ecevit’e büyük bağlılığım var. Demokratik Sol felsefeyi 40 yıldır savunuyor. Bu konuda büyük katkıları olmaya devam ediyor" diyen Derviş, sözlerinden yeni bir parti olması gerekiyormuş gibi bir anlam çıkarılmaması gerektiğini söyledi. Derviş, siyasete ne zaman gireceğine ilişkin sorulara ise şu yanıtı verdi "Partisiz bakan olarak hükümette kalmam doğru olmaz. Söyleşide, Hep Demoktarik Sol çizgide olmuşumdur o yönde gideceğim’ dedim. Ecevit’le ortanın soluyla başladık, devam ediyoruz." 
     



 EKONOMİ 

















</TEXT>
</DOC>
