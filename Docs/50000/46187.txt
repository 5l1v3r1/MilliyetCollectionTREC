<DOC>
<DOCNO> 46187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sontur05.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Satmak için mezarlığın demirlerini söktü... 
</HEADLINE>
<TEXT>

     Manisa'nın Soma İlçesi'nin mezarlığından ağaç keserek sattığı için ceza alan kişi, bu defa mezarlığın demirlerini söktü. 
     Alınan bilgiye göre, Zafer Mahallesi'ndeki 5 bin metrekare alandaki 30 yıllık mezarlığı çevreleyen demir parmaklıklar, önceki gün sökülmüş halde bulundu. Vatandaşların uyarısı üzerine olay yerine gelen mahalle muhtarı Murat Çetiner, daha önce mezarlıkta bulunan ağaçları keserek satan İsa Atar 52 hakkında şikayet dilekçesi verdi. 
     Çetiner, daha önceki suçu nedeniyle yargılanan ve para cezasına çarptırılan Atar'ın, bu demirleri satarak para kazanmak istediğini iddia etti. 
     İddia üzerine gözaltına alınan İsa Atar, demirleri kendisinin söktüğünü itiraf ederek, ''Cami yaptırma derneğinde görev aldım. 
     Görevim sadece cami yapımıyla uğraşmak değil. Dinimizde yeri olmadığı ve kabristanda yatanların huzuru için demirleri söktüm'' dedi. 
     Olayla ilgili soruşturmanın sürdüğü, Atar'ın adliyeye sevk edileceği belirtildi. 
     






</TEXT>
</DOC>
