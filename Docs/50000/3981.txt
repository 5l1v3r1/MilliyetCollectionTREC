<DOC>
<DOCNO> 3981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/sanat/asan.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fotoğraf’ın prömiyeri Rotterdam’da 
</HEADLINE>
<TEXT>

MKM yapımı "Fotoğraf"ın dünya prömiyeri 30. Rotterdam Film Festivali’nde yapılacak 
     Alin TaŞçıyan 

     Avrupa’da genç sinemanın en önemli kalelerinden biri olan Rotterdam Film Festivali 30. yılını kutluyor. 24 Ocak’ta başlayan Festival’e Türkiye’den katılan tek film Mezopotamya Kültür Merkezi Sinema Birimi’nin, ilk uzun metrajlı çalışması, Kazım Öz’ün yönettiği "Fotoğraf". 
     Geçen yıl yine Kazım Öz imzalı kısa film "Toprak" ile Rotterdam’a giden MKM, Festival’den burs alarak "Fotoğraf"ı gerçekleştirdi. Şu sıralarda post production işlemleri devam eden filmin dünya prömiyeri 30 Ocak’ta Rotterdam’da yapılacak. 
     
Askere giden ve dağa çıkan      "Fotoğraf", "Toprak" gibi siyasi içerikli bir film. Temel olarak, biri askere diğeri dağa çıkmaya giden iki gencin otobüste yan yana oturup arkadaşlık etmesini konu alıyor. Yolculuğa çıkmadan öncesine ve yolculuktan sonra delikanlıların yeni yaşantılarına başlama aşamalarına da değiniyor. İstanbul’dan yola çıkıp birliğine teslim olmak için Elazığ’a giden Faruk’u Feyyaz Duman Diyarbakır’da inip örgüte katılmak için Van’a geçen Ali’yi "Güneşe Yolculukötan tanıdığımız Nazmi Kırık canlandırıyor. Yine "Güneşe Yolculuk"un oyuncularından Mizgin Kapazan da Ali’nin sevgilisi rolünde. 
     Süper 16 formatındaki 60 dakikalık "Fotoğraf" MKM’nin tüm çalışmaları gibi senaryo yazımından kurgusuna kadar imece usulü gerçekleştirildi. 
     
2001 Avrupa kültür başkenti      2001 yılında Avrupa Kültür başkentlerinden biri Rotterdam oldu. Kent yönetiminin organizasyon komitesi bu olguyu "En geniş anlamıyla kültür. Herkes için kültür" olarak yorumladı. Kültür sanat etkinlikleri yönünden zaten varsıl bir kent olan Rotterdam yıl boyu her yaştan, her eğilimden insana hitap edecek. Maas ve Rotte kıyıları 200’den fazla programa mekan olacak. Yeni "başkent"in programlarının teması "Rotterdam birçok kenttir". Bu temadan yola çıkılarak etkinlikler 18 başlık altında toplandı Rotterdam Yaşanan Kent, Rotterdam Zevk Kenti, Rotterdam Duyular Kenti, Günah ve Çılgınlık Ormanı, Rotterdam Yaşamsal Kent, Saydam Kent, Sen Kentsin, Kozmopolit Kent, Rotterdam Çalışan Kent, Erasmus Kenti, Yüzen Kent, Ruhsal Kent, Banliyö Kenti, Rotterdam Geleceğin Kenti, Rotterdam Genç Kent, Rotterdam Pembe Kent, İki Kentin öyküsü, Kulvar Dışı... 
     


 SANAT 










</TEXT>
</DOC>
