<DOC>
<DOCNO> 34779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sonspo18.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Bayraktar düğümünü Ali Şen çözdü... 
</HEADLINE>
<TEXT>

     Fenerbahçe Kulübü eski başkanlarından Ali Şen, Gaziantepspor Kulübü Başkanı Celal Doğan'ın ardından, Hakan Bayraktar'ın transferi konusunda Fenerbahçe Kulübü Başkanı Aziz Yıldırım'ın da kendisine yetki verdiğini ve bu yetkiye dayanarak Hakan'ı sarı-lacivertli kulübe verdiğini açıkladı. 
     Ali Şen, yaptığı yazılı açıklamada, Gaziantepspor Kulübü Başkanı Celal Doğan'ın bir televizyon programında Hakan Bayraktar'ın transferi konusunda yetkiyi kendisine verdiğini açıklamasının ardından Fenerbahçe Kulübü Başkanı Aziz Yıldırım'ın da kendisini arayarak yetkiyi verdiğini söylediğini bildirdi. Şen, Yıldırım'ın, Fenerbahçe adına her zaman yetkili olduğunu belirttiğini de kaydeden Şen, ''Hakan Bayraktar'ı, Celal Doğan'ın sözleri üzerine Fenerbahçe'de görmekten ve Şampiyonlar Ligi'nde oynatmaktan memnuniyet duyacağını iletti. Sayın Aziz Yıldırım ile Celal Doğan'ın bana verdikleri yetkiyi kullanarak, her ikisinin arzularına göre hareket ediyor ve Hakan'ı Fenerbahçe'ye veriyorum. Her iki başkanı da bu davranışlarından dolayı kutluyorum'' dedi. 
     Aziz Yıldırım'ın kendisiyle yaptığı görüşmede, ''Sayın başkanım, Gaziantepspor'a bir jest yapalım. Sezon sonunda sözleşmesi biten ve Gaziantepspor'a gitmeyi isteyen herhangi bir futbolcumuzun bonservisini ücretsiz olarak bu kulübe vermeyi kabul ediyoruz'' dediğini bildiren Ali Şen, şöyle devam etti 
     ''Fenerbahçe ve Gaziantepspor kulüpleri hemen bir protokol yapıp, sezon sonunda Fenerbahçe'de sözleşmesi biten futbolcunun bonservisinin ücretsiz oluşunda anlaşmayı temin edip, imzaya bağlasın.'' 







</TEXT>
</DOC>
