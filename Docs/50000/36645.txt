<DOC>
<DOCNO> 36645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/dunya/dun02.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nefret filmine start 
</HEADLINE>
<TEXT>

Ermeni asıllı film yönetmeni Egoyan, soykırım iddialarının konu edildiği Ararat adlı filmi Kanada’da çekmeye başladı 
     CENK BAŞLAMIŞ - Moskova 

     Ermeni asıllı ünlü yönetmen Atom Egoyan, Ermeni soykırımı iddialarının konu edildiği Ararat Ağrı adlı filmin çekimine başladı. 
     Ermeni gazetelerinde yer alan haberlere göre, yapımı için büyük bir bütçe ayrılan filmin önemli bölümü Kanada’da çekilecek. 1915 olaylarının Ermeni iddiaları doğrultusunda yansıtılacağı film için Ontario Gölü yakınlarındaki bir fabrikada kurulan sette eski Van’ın dev bir maketi inşa edildi. 
     Makette Van sokakları, camiler, hükümet konağı ve resmi binalar yer alıyor. Ağaçtan yapılan Ağrı Dağı’nın gölgesindeki cesetlerle dolu sokaklarda aç çocuklar geziyor. 
     
Aznavour da rol alacak      Egoyan, filmde ceset rolü oynaması için 150 figüranla anlaşmış. Ancak, 150 kişinin oynadığı sahnelerin "soykırım" havası verebilmesi için daha sonra stüdyoda dijital teknoloji yardımıyla ceset sayısı binlere yükseltilecek. Filmde Bruce Greenwood ve Elias Koteas’ın yanı sıra Türkiye’den Kanada’ya göç etmiş Ermeniler de rol alıyor. Ararat’ta Ermeni asıllı ünlü Fransız şarkıcı Charles Aznavour’un da bir rolü var. Bir Türk yetkiliyi oynayan Raffi Migdesyan, "Ararat Ermeniler için Schindler’in Listesi olacak" diyor. 
     



 DÜNYA 











</TEXT>
</DOC>
