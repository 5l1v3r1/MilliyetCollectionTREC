<DOC>
<DOCNO> 22151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sontur06.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsun'da çek-senet operasyonu...20 kişi gözaltına alındı 
</HEADLINE>
<TEXT>

     Samsun'da, çek-senet tahsilatı yaptıkları, tehditle ihale alıp, haksız kazanç elde ettikleri öne sürülerek gözaltına alınanların sayısı 20'ye yükseldi. 
     Bir ihbarı değerlendiren Emniyet Müdürlüğü Kaçakçılık ve Organize Suçlarla Mücadele Şubesi elemanlarınca gerçekleştirilen operasyonlar sonucu, çeşitli tarihlerde, çek-senet tahsilatı yaptıkları, tehditle ihale alıp, haksız kazanç elde ettikleri öne sürülen çok sayıda kişi gözaltına alındı. Bu kişilerden bazıları, ifadelerine başvurulduktan sonra serbest bırakılırken, gözaltında bulundurulanların sayısı 20'ye ulaştı. 
     Emniyet Müdürü Mustafa Aydın, A.A muhabirine yaptığı açıklamada, gözaltına alınlarla ilgili olarak çok sayıda belge ve bilginin elde edildiğini belirterek, şunları kaydetti 
     ''Halkı tehdit ederek yıldırmak isteyenlere devlet asla izin vermez. Bu operasyonlar sürdürülecektir. Hiç kimse, vatandaşları tehdit edip, asalak gibi üzerinden haksız kazanç elde edemez. Buna izin vermedik, vermeyeceğiz de. Aksine davranışlar, karşılarında devleti bulur, adalet karşısında da hesap verirler.'' 
     Aydın, kamuoyunda ''çete'' olarak adlandırılan bu gruplara karşı verdikleri mücadelede, vatandaşların büyük desteğini görmekten mutluluk duyduklarını da sözlerine ekledi. 






</TEXT>
</DOC>
