<DOC>
<DOCNO> 31152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/soneko20.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
BBDK "Yeni mevzuattaki özkaynak tanımında büyük farklar var" 
</HEADLINE>
<TEXT>

     Bankacılık Düzenleme ve Denetleme Kurumu BDDK , Bankaların Kuruluş ve Faaliyetleri Hakkında Yönetmeliğin geçici 1. maddesindeki özkaynakla ilgili düzenlemeye, uygulamaya yönelik tereddütleri gidermek üzere açıklık getirdi. 
     Türkiye Bankalar Birliği'nin TBB talebi üzerine, BDDK Başkanı Engin Akçakoca imzasıyla TBB Genel Sekreterliği'ne bir açıklama gönderildi. 
     Açıklamada, BDDK'nın, yönetmelikte düzenlenen özkaynak tanımı nedeniyle, ''Özkaynağın belirli bir oranı ile sınırlandırılmış işlemlerinde aşım oluşan bankalar, durumlarını 31 Aralık 2003 tarihine kadar mevzuat hükümlerine uygun hale getirirler'' hükmünün uygulamasına yönelik görüşleri yer aldı. 
     Kaldırılan mevzuatta yer alan özkaynak tanımı ile bu yönetmelikle getirilen özkaynak tanımı arasında önemli ölçüde farklılık bulunduğu dile getirilen açıklamada, şöyle denildi 
     ''Özkaynaklarda, özellikle dolaylı kredi tanımının kapsamının genişletilmesinin, sermayeden indirilen değerler üzerinde yaratacağı etki nedeniyle meydana gelebilecek azalmanın, Bankalar Kanunu ve ilgili mevzuat ile özkaynağın belirli bir oranı ile sınırlandırılmış işlemlerde aşım yaratacağı dikkate alınarak, geçici madde ile kredi, iştirak ve gayrimenkullerle ilgili sınırlamaların aşılması halinde bankaların durumlarını 31 Aralık 2003 tarihine kadar mevzuatla belirlenen esaslara uygun hale getirmeleri hüküm altına alınmıştır.'' 
     Açıklamada, diğer yandan aynı yönetmelikle dolaylı kredi tanımının da kaldırılan mevzuattan ''farklı, daha geniş kapsamlı'' olarak yeniden düzenlendiği ve bankalara, yeni tanımdan dolayı oluşabilecek kredi aşımlarını kademeli olarak itfa edebilmelerini teminen 2006 yılı sonuna kadar devam eden bir geçiş süreci tanındığı kaydedildi. 
     Açıklamada, dolaylı kredi tanımına giren esaslara da yer verildi. 






</TEXT>
</DOC>
