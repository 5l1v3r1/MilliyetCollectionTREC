<DOC>
<DOCNO> 11363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sonspo11.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Parisien gazetesi "Olayları Türk taraftarlar başlattı" 
</HEADLINE>
<TEXT>

     Le Parisien gazetesi, Galatasaray ile Paris Saint Germain PSG takımı arasında yapılan maçta çıkan olaylarla ilgili suçu, üstü kapalı bir biçimde Türk taraftarlara attı. 
     Gazete, ''Şiddet, PSG'nin son maçına gölge düşürdü'' başlığı ile verdiği haberde, olayların Türk taraftarların PSG taraftarları üzerine şişe atmasıyla başladığını ileri sürdü. Haberde, PSG taraftarların daha sonra stadyumda Türk taraftarların üzerine saldırdığı bildirildi. 
     Le Parisien'in haberinde, UEFA'nın PSG'ye ağır para ya da gelecek yıl yapılacak Avrupa kupası maçlarında evinde maç oynamama cezası verebileceği belirtilerek, Fransız takımının bu maçtan UEFA'dan alması gereken primi de kaybetme tehlikesi ile karşı karşıya kaldığı belirtildi. 
     Fransız gazetesi, olaylarla ilgili olarak polisi de etkisiz kalmakla suçlayarak, stat dışında da çeşitli olaylar meydana geldiğini, 17'si hastanelik olmak üzere toplam 56 kişinin yaralandığını bildirdi. 
     Le Parisien gazetesi, PSG taraftarlarının, 1994 yılında Caen futbol takımı ile oynanan maçta polise saldırmasından sonra, Fransız güvenlik güçlerinin artık bu tür olaylara müdahele ederken daha temkinli yaklaştıklarına dikkati çekti. 
     Haberde, Fransız gizli servisinin, son Ermeni tasarısı ve gemi ile gelen Kürt göçmenler sonucunda, iki grup arasında bu tür bir olayın çıkma ihtimalinin bulunduğu yolunda uyarıda bulunduğuna da işaret etti. Öte yandan PSG takımı yöneticileri de olaylara geç müdahale ettiği için polisi suçladılar. 




</TEXT>
</DOC>
