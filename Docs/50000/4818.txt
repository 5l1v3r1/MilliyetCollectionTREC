<DOC>
<DOCNO> 4818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sondun21.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu'nda Türk hapishaneleri tartışıldı 
</HEADLINE>
<TEXT>

     Avrupa Parlamentosu Genel Kurulu'nun Brüksel'de başlayan kısa dönem toplantıları sırasında bazı parlamenterler, Türkiye'deki hapishanelerde açlık grevleri olduğunu söyleyerek, Avrupa Parlamentosu Başkanı Nicole Fontaine'den, Ankara hükümeti bünyesinde girişimde bulunmasını istediler. 
     Danimarkalı sosyalist Pernille Frahm, yaptığı gündem dışı konuşmada, geçen hafta Türkiye'de bulunduğunu, 3 kişilik bir parlamenterler heyeti olarak, İstanbul'da insan hakları dernekleri temsilcileri ve mahkum aileleriyle görüştüklerini anlattı. 
     Türkiye'deki mahkumların büyük bir kısmının açlık grevi yaptığını iddia eden Frahm, gelecek hafta ölümler olacağını ileri sürdü. Frahm, Fontaine'den Ankara hükümetiyle temas kurmasını ve duruma Avrupa Parlamentosu adına müdahale etmesini istedi. 
     Sosyalist Grup Başkan Yardımcısı Avusturyalı Hannes Swoboda da, yaptığı konuşmada, Danimarkalı parlamentere tam destek verdiğini, kendisinin Adalet Bakanı Hikmet Sami Türk ile görüştüğünü anlattı. Yunan parlamenter Konstantinos Alisandrakis de, geçen hafta İstanbul'da bulunan heyetin içinde yer aldığını belirtti ve Türk hükümetiyle temas kurulmasını istedi. Avrupa Parlamentosu Başkanı Fontaine, ''gerekeni yapacağını'' söyledi. 




</TEXT>
</DOC>
