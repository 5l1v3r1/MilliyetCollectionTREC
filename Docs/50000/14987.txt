<DOC>
<DOCNO> 14987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sontur02.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, Çalışma Bakanı ile saat 07 30'da buluştu 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, yasalar çerçevesinde olmak kaydıyla esnafın demokratik tepkilerini ortaya koymalarında yadırganacak bir taraf olmadığını söyledi. 
     Okuyan ve Ekonomiden Sorumlu Devlet Bakanı Kemal Derviş saat 07.30'da Hilton Oteli'nde biraraya geldi. Okuyan yaklaşık 35 dakika süren toplantıdan sonra yaptığı açıklamada, Bakan Derviş'le kendi bakanlığıyla ilgili bazı konularda görüştüklerini ifade ederek, ''Bakanlıkla ilgili bazı konulardaki görüşlerimi sayın Derviş'e iletme imkanı buldum. Karşılıklı yararlı bir görüşme yaptık'' dedi. 
     Okuyan görüşmede çalışma hayatı, sosyal güvenlik, tasarruflar ve Türkiye'nin yeniden yapılanmasıyla ilgili konuları ele aldıklarını belirterek, daha sonra da görüşmelere devam edeceklerini söyledi. 
     Bakan Okuyan, ''Esnaf eylemlerini nasıl değerlendiriyorsunuz '' şeklindeki soruya, ekonomideki son olumsuz gelişmelerin toplumun her kesimine bir sıkıntı getirdiğini ifade ederek, şöyle devam etti 
     ''Doğal olarak insanlarımız, bir vesile ile tepkilerini kamuoyuna,Ankara'ya, Türkiye'ye duyurmak istemektedirler. Yasal çerçeve içinde olmak kaydıyla demokratik tepkilerini ortaya koymalarında yadırganacak bir taraf yok. Biliyorsunuz bu tip hadiseler içinde kışkırtmalar olabiliyor. O zaman olumsuz bazı sonuçlar da doğabiliyor. Ama özellikle esnaf bu konuda çok duyarlı. Yasalar çerçevesinde kalmak kaydıyla demokratik tepkilerin ortaya konması gayet yararlıdır. Bize düşen, hükümete düşen, Ankara'ya düşen görev de bu tepkileri dikkate alarak en kısa zamanda sorunları çözümlemektir. Hükümetimiz bu konuda önemli mesafeler katediyor.'' 




</TEXT>
</DOC>
