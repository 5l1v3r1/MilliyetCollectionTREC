<DOC>
<DOCNO> 31641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/yasam/yas08.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatilciler uzun uçuşlara dikkat 
</HEADLINE>
<TEXT>

Yakın zamanda göz, karın bölgesi veya kalp ameliyatı geçirmiş olanların uçuşunu ertelemesi gerektiğine dikkat çeken uzmanlar uzun uçak yolculuğuyla ilgili bazı uyarılarda bulundular 
     LEYLA ATAMAN 

     Uçuş sırasında hayatını kaybedenlerin sayısının her geçen yıl artmasını dikkate alan Mayo Clinic uzmanları uzun uçak yolculuğuna çıkanlar için bir dizi uyarıda bulundular. Öncelikle yakın zamanda göz, karın bölgesi veya kalp ameliyatı geçirmiş olanları uçuşlarını ertelemeye çağıran uzmanlar, uçuş sırasında oluşacak basıncın ameliyatlı bölgede genleşme ve rahatsızlığa neden olabileceğini vurguluyorlar. Uzun süreli uçuşlarda bayılma ve bacaklardaki pıhtılaşmaları engellemek için uçakta ve terminalde gezinmeyi öneren Mayo Clinic’in, uzun uçak yolculuğu yapacaklar için yaptığı diğer uyarılar şöyle 
     
Grip olanlar      Yolda orta kulak rahatsızlığı ortaya çıkabilir. Orta kulaktaki havanın normal dolaşımı bloke olarak kulağa kan hücumu veya şişme olabilir. Yolculuk kaçınılmaz ise antihistamin ilaç alın. Ayrıca uçuştan 30 dakika önce nemlendirici burun spreyi kullanın kulaklarınızın bloke olmasını engeller. Sakız çiğnemek, sıvı içmek, esnemek ve tekrar tekrar yutkunmak da faydalı olur. 
     
Kırıkları olanlar      Uçuş sırasında genişlemiş hava alçıyla ten arasında sıkışacağı ve uzuvlar şişeceği için kırıkları olanlar için sert alçı problem yaratabilir. Bu nedenle alçının genişleme için yeterli gevşekliğe sahip olduğundan emin olmak gerekir. Ayrıca kanın pıhtılaşmasını engellemek için kırık mümkün olduğunca yüksekte tutulmalıdır. 
     
Dalgıçlar      Uçak yolculuğu yapabilmeleri için dalış sonrası 12 - 24 saat beklemeleri gerekiyor, zira basınç değişiklikleri vurguna neden olabilir. 
     

</TEXT>
</DOC>
