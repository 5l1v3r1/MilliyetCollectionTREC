<DOC>
<DOCNO> 28456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/sontur10.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Ticaret Odası Başkanı'nın evi kurşunlandı 
</HEADLINE>
<TEXT>

     Ankara Ticaret Odası Başkanı Sinan Aygün'ün evi kimliği belirlenemeyen kişi veya kişiler tarafından kurşunlandı. Aygün, olayla ilgili dün emniyette ifade verdi. 
     Gaziosmanpaşa Vedat Dalokay Caddesi'nde bulunan Aygün'ün dubleks dairesi kimliği belirlenmeyen kişi yada kişiler tarafından kurşunlandı. Aygün'ün evine 3 kurşun isabet ederken yan komşusu Prof.Dr. Cihan Bumin'in evine de bir kurşun isabet etti. 
     Asayiş Şube Müdürlüğü ve Olay Yeri İnceleme Şube Müdürlüğü'nün evde yaptığı araştırma sonucu silahın 7.65 mm. çapında olduğu tespit edildi. Emniyet birimleri mermilerin atış istikameti ve diğer bulgularla ilgili tespitler yaptılar. Olayın duyulmasının ardından Ankara Emniyet Müdürlüğü'ne gelen ATO Başkanı Sinan Aygün, Asayiş Şube Müdürlüğü'nde olayla ilgili bilgi verdi. Olayın ne zaman gerçekleştiğini bilemediklerini ifade eden Aygün, temizlikçi kadının mermi izlerini fark ettiğini bildirdi. 
     Kendisinin ATO Başkanı olması nedeniyle bir çok kesimi hedef alan açıklamalar yaptığını belirten Aygün, saldırganla ilgili belli bir kişiyi söylemesinin zor olduğunu kaydetti. Prof.Dr. Cihan Bumin'in tatilde olması nedeniyle ifadesi alınamadı. 
     Sinan Aygün'ün Rüzgarlı Sokak'ta bulunan işyerine yaklaşık 5 yıl önce silahlı saldırıda bulunulmuş, saldırganın intihar ettiği olayda 3 kişi can vermişti. 
     ATO Başkanı Aygün'ün geçen yıl da arabası kurşunlanmış, faili bulunamamıştı. 
     
     
     






</TEXT>
</DOC>
