<DOC>
<DOCNO> 41832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sontur13.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Terörü İslamla bağdaştırmak haksızlık" 
</HEADLINE>
<TEXT>

     Başbakan Bülent Ecevit, ABD'deki saldırıların Türk ekonomisini esenliğe çıkarma konusundaki uğraşları aksatmayacağını belirterek, ''Nitekim bu sabahki haberler, bir kaygıya gerek olmadığını göstermiştir, IMF'nin Türkiye'ye yönelik kredilerinde bir aksama olmayacağını göstermiştir. Herhalde kimseye rahatsızlık vermeden her önlemi alıyoruz ve almaya devam edeceğiz'' dedi. 
     Ecevit, Başbakanlık Merkez Binası'nda düzenlediği basın toplantısında, ABD'de meydana gelen saldırıları, ''insanlık tarihinin en ağır ve en acı terör eylemi'' olarak nitelendirdi. 
     Bülent Ecevit, şöyle devam etti 
     ''Bu terör eylemi, yalnız dünyanın en güçlü devletine karşı değil, bütün insanlığa karşı ve dünya barışına karşı bir saldırıdır. Dostumuz ve müttefikimiz ABD'nin yönetiminin, halkının acısını yürekten paylaşıyoruz. Bu mücadelesinde her konuda ABD'nin yanında olacağız. 
     Eğer gereksinme varsa, sivil savunma örgütümüzden bir büyük birimi de göndermeye hazırız. Bütün dünyayı sarsan ve daha da sarsabilecek bir olayla karşı karşıya geldik. Şu belli ki artık dünyada saldırı çok kolaylaştı, savunma ise çok zorlaştı. Onun için özellikle terörizme karşı yeni yöntem ve stratejiler oluşturulması gereklidir. 
     Bizim terörizme karşı mücadelemizi ABD hep anlayışla karşılamıştır. Ama bazı müttefiklerimiz şimdiye kadar bu konuda gereken anlayışı göstermediler. Şimdi herhalde çok daha anlayışlı davranacaklardır. Umudumuz budur.'' 
     Bütün insanlığın, teröre karşı dayanışma içine girmesi gerektiğine işaret eden Ecevit, ''Türkiye, çok duyarlı bir konumdadır, onun için olayları paniğe kapılmadan, sakin ve kararlı bir biçimde izlemeliyiz. Özellikle medya, çok sorumluca davranmalıdır. Gelişigüzel olasılıklara ve senaryolara itibar edilmemelidir'' diye konuştu. İstihbaratın da terörizmle mücadelede son derece önemli olduğunu vurgulayan Ecevit, ''Bizim istihbaratımız bu bakımdan sevinilecek bir düzeydedir'' dedi. 
     
     Ekonomi 
     Ecevit, dünyanın ciddi bir ekonomik durumla karşı karşıya da geldiğini ifade ederek, ''Dünya ekonomisinde zaten bir durgunluk dönemi yaşanıyordu. Şimdi ABD'deki olaylar üzerine tabii bu durgunluk daha da belirgin hale gelebilir. Fakat ABD'nin ekonomisi çok güçlüdür. ABD'nin ekonomik sarsıntıyı esenlikle geride bırakabileceğine inanıyorum'' diye konuştu. 
     Başbakan Ecevit, bunun Türk ekonomisine etkisi konusunda ise şunları söyledi ''Ekonomiyi esenliğe çıkarma konusunda bizim uğraşlarımız aksamayacaktır. Nitekim bu sabahki haberler, bir kaygıya gerek olmadığını göstermiştir, IMF'nin Türkiye'ye yönelik kredilerinde bir aksama olmayacağını göstermiştir. Herhalde kimseye rahatsızlık vermeden her önlemi alıyoruz ve almaya devam edeceğiz.'' 
     
     Sorular 
     Ecevit, soruları da yanıtladı. Başbakan Ecevit'e yöneltilen sorular ve yanıtları şöyle 
     Soru Borsa'nın birkaç gün tatil edilmesi konusunda bir karar alınacak mı 
     Ecevit Bu konuda ilgili kuruluşlar gereken incelemeleri yaptılar.Bir-iki gün içinde böyle bir durumla karşı karşıya kalınabileceği sonucuna varıldı. Fakat kısa sürede bütün gerekli işlemler yapılabilecektir, kaygıya gerek yoktur. 
     Soru Eğer ABD ihtiyaç duyarsa Türkiye, İncirlik Üssü'nün kullanılmasına izin verecek mi 
     Ecevit İncirlik olayıyla bunun arasında bir bağlantı olduğunu görmüyorum. 
     Soru ABD, Türkiye'den siyasi ve askeri bir destek istedi mi 
     Ecevit Hayır. Askeri manada bir desteğe ihtiyacı yoktur. Biz, terörizm ile mücadelesinde ABD'nin yanındayız. Nitekim ABD de öteden beri bizim bu konudaki davranışımıza destek olmuştur. 
     Soru Dünya liderleriyle bir temasınız oldu mu 
     Ecevit Hayır. Buna şu ana kadar gereksinme olmadı. Fakat ABD ile sürekli iletişim içindeyiz. 
     Soru Türkiye istihbaratı bu olayın kim tarafından yapıldığı konusunda bir öngörüye veya bilgiye sahip mi 
     Ecevit Muhtelif istihbarat akışları tabii oluyor. Bunları da Milli İstihbarat Teşkilatımız, istihbarat birimlerimiz gereği gibi değerlendiriyorlar. Bu konuda müsterihim. Tabii gelen her haber kesin ve doğru olmayabilir. Ama bunları objektif bir şekilde istihbarat örgütlerimiz değerlendiriyor ve değerlendirmeye devam edeceklerdir. 
     Soru Döviz kuru politikasıyla ilgili olarak herhangi bir politika izlenecek mi, bu gelişmeler sonrasında 
     Ecevit Bir ciddi durum, sarsıntı olmadı. Bazı inişler çıkışlar oluyor. Fakat genellikle döviz kurları konusu bu olaydan etkilenmedi. 
     Soru Türkiye'deki ABD büyükelçilikleri, konsoloslukları ve şirketlerinde güvenlik önlemleri artırıldı mı 
     Ecevit Tabii, her önlemi alıyoruz. 
     Soru Ek mali yardım beklentisi açısından dünya ekonomisindeki daralma çerçevesinde bir kaygınız var mı 
     Ecevit Bize zaten mali yardım Uluslararası Para Fonu ve Dünya Bankası'ndan yapılıyor. Ek yardım konusu gündeme gelmiş değil. 
     Soru Bu olaydan sonra dünya petrol fiyatları arttı. Türkiye'de de bir artış meydana gelecek mi 
     Ecevit Biz, dünyadaki petrol fiyatlarına göre kendi petrol fiyatlarımızı belirliyoruz. 
     Soru Bu olayın arkasında İslami terör olabilir mi 
     Ecevit Kesin bilgiler elimize gelmeden hiçbir tahminde bulunabilecek durumda değilim. Ama terörü İslam alemiyle bağdaşık gibi göstermek çok büyük bir haksızlıktır. Her dinden, her mezhepten teröristler dünyanın her tarafında vardır. 
     Soru Sizin talimatınızla oluşturulan kriz masası bu sabah ikinci toplantısını yaptı. Kriz masasının Bakanlar Kurulu'na bir tavsiye kararı ilettiğini öğrendik. 
     Ecevit Bakanlar Kurulu'nda bugün, son terör olayıyla ilgili olarak herşey ayrıntılı olarak görüşüldü ve ilgili devlet birimlerimiz de sürekli olarak konuyu inceliyorlar. 
     
     







</TEXT>
</DOC>
