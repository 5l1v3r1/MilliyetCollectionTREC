<DOC>
<DOCNO> 6462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/son/sontur02.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK şimdi de insan kaçakçılığına soyundu 
</HEADLINE>
<TEXT>

     Terör örgütü PKK'nın Asya ülkelerinden gelen kaçak göçmenleri 2 bin 500 dolar karşılığında Batı Avrupa ülkelerine götürdüğü bildirildi. 
     Yunanistan'da yayınlanan Apoyevmatini Gazetesi'nde yer alan haberde, terör örgütü PKK ve Arnavutluk mafyasının insan kaçakçılığını yönlendirdiği kaydedildi. Bu iki grubun zaman zaman işbirliği yaptığı belirtilen gazete haberinde, terör örgütü PKK'nın Patra Limanı'ndan İtalya'ya kaçak göçmen sevk ederken, Arnavutluk insan tacirlerinin de, göçmenleri Yunanistan-Arnavutluk sınırından geçirerek, Batı ülkelerine sevk ettiğine yer verildi. Kaçak göçmenlerin kişi başına 2 bin ya da 2 bin 500 dolar ödediği belirtilen haberde, şöyle denildi 
     ''PKK'lı insan tacirleri Arnavutluk insan tacirlerinden daha iyi örgütlenmiş görünüyorlar. Arnavutlar bir araba ile 2 veya 3 kaçak göçmen taşırken PKK'lılar otobüsle 20 kadar kaçak göçmeni taşıma olanağına sahip. Batı Avrupa ülkelerine gitmeyi hayal eden göçmenlerin çoğu, Atina'da kalarak çeşitli işlerde çalıştırılıyor. Yunan güvenlik makamlarının verdiği bilgiye göre, Atina ve Patra'daki PKK'lı insan tacirleri, Irak, Türkiye, Lübnan ve Kıbrıs'ta 'malı taşıyacak' motorlara, yani 'yüzen tabutlara' sahip olan insan ticareti bürolarıyla temasta bulunuyorlar.'' 




</TEXT>
</DOC>
