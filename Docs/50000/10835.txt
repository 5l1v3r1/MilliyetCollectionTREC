<DOC>
<DOCNO> 10835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/spor/ygskol.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbola doyduk 
</HEADLINE>
<TEXT>

     DOĞAN KOLOĞLU 

     Mucize takım. Bu ülke seni seviyor. Dün de sahada bir destan yazdınız. Şu 12. madde yok mu... Modern futbolun intiharını seyrediyoruz. İtmeler, tutmalar, dirsekler, rakibin dengesini şiddetle bozmalar hakemliğin yorumunu tehdit ediyor diyorduk. O kadar ki, hakemler bu düdüklerle sahaya öğrendiklerini değil, "kendi çarpıtmalarını" yansıtıyor. Ama dün hakem bir gömlek yukarıda idi Önce Galatasaray’ın yediği ofsayt gol gayet açıktı ve aldatıcı 12. madde çerçevesinde değildi. Hagi sinirlendi, ölçüyü aştı. Oyundan atıldı. Oldukça gereksiz kartlar verildi. İsmail’in Taffarel’i kasıtlı sakatlama girişimini hakem seyretti. O yüzden seyirci belki 45 dakika hakem aleyhinde tempo tuttu. 
     Düdükle birlikte Galatasaray sınırsız bir saldırıya geçti. Takımın teknik ve inanç üstünlüğü var. Üç gün önceki maçı sanki oynamamışlar gibi. Gençlerbirliği de hep oyunu ileriye taşıyarak hatlar arasında boşluk bırakmadı. Futbol adeta iki tarafın da top bölgesinde pres yaptığı bir taktik disiplinle oynandı. Ancak Galatasaray’da bitirici yerde hareketlilik Jardel ile çok sınırlıydı. Hagi de onu kontratak toplarında yakalayamayınca Galatasaray ilk yarı o muhteşem orta alanının mücadele ürününü gol bölgesinde alamadı. Ama ikinci yarıda Gençlerbirliği yoruldu. O zaman Galatasaray orta alan üstünlüğünü gol bölgesinde de göstermeye başladı. Nitekim Emre, Jardel ile duvar pası yaparak kaçtı. Hakem Jardel’den dolayı ofsayt verdi. Emre bir ikinci gol attı, o da ofsayttı. Galatasaray’ın geriden gelen adamları Hasan ile beraber bitirici yeri çok zenginleştirdi. Galatasaray’ın hücum futbolu kanına işlemiş. On kişi kaldılar, daha çok saldırdılar. Adeta hırs oyunu bozar düşüncesindeydiler. İlk yarı bitmeden Gençlerbirliği de on kişiye indi. Ama bir kişinin yokluğu onlarda daha çok sırıttı. Çünkü Galatasaray daha çok koşuyordu. 
     Gençlerbirliği, Galatasaray’ı Milan’dan daha fazla zorladı. Üstelik Galatasaray ilk kez doksan dakika tempoyu gittikçe artırarak ve yorgunluğu hissetmeyerek oynama rahatlığını gösterdi. Gençlerbirliği’nde ise pas isabeti kayboldu. Galatasaray ikinci yarı daha da rahattı. Galatasaray’da görevini yapmayan yoktu. 
     


 SPOR 























</TEXT>
</DOC>
