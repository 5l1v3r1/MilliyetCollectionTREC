<DOC>
<DOCNO> 37831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/dunya/dun01.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İran - Azeri gerginliği yumuşuyor 
</HEADLINE>
<TEXT>

     DIŞ HABERLER SERVİSİ 

     İran’la Azerbaycan arasında Hazar’la ilgili olarak yakın dönemde yaşanan tartışmalardan kaynaklanan bazı yanlış anlamaların çözüldüğü öne sürüldü. Şimdi taraflar, karşılıklı temaslara hazırlanıyorlar. 
     İran resmi haber ajansı İRNA tarafından duyurulan haberde, İran Dışişleri Bakanı Kemal Harrazi ile Azerbaycan Dışişleri Bakanı Vilayet Guliyev arasında önceki gece bir telefon görüşmesi yapıldığı belirtildi. 
     
     Aliyev, Tahran’a gidecek 
     Haberde, iki bakanın, Hazar petrol kaynaklarının paylaşımıyla ilgili olarak komşu ülkeler arasındaki tartışmanın çözümlenmesinde, görüşmelerin en iyi yol olduğunu söyledikleri belirtilirken, sorunun nasıl çözüldüğüne ilişkin ayrıntılı bilgi verilmedi. 
     İRNA’ya göre, Guliyev, Tahran - Bakü arasındaki bazı yanlış anlamaların çözülmesinden memnuniyet duyduğunu söyledi ve Hazar ı görüşmek üzere İran’ın Bakü’ye bir temsilci göndermesini istedi. Harrazi ise, Dışişleri Bakan Yardımcısı Ali Ahani’nin yakında Bakü’ye gideceğini söyledi. 
     Haberde, ayrıca Azerbaycan Cumhurbaşkanı Haydar Aliyev’in yakında Tahran’ı ziyaret etmesinin planlandığı belirtildi, ancak tarih verilmedi. 
     



 DÜNYA 











</TEXT>
</DOC>
