<DOC>
<DOCNO> 44857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sondun14.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim Basinger Eminem'in annesi... 
</HEADLINE>
<TEXT>

     Oscar ödüllü aktris Kim Basinger'a yeni bir film projesinde çılgın şarkıcı Eminem'in annesi olması önerildi. 
     Internetteki ''mr.showbiz'' sitesinin haberine göre, Basinger'ın teklifi kabul etmesi halinde gerçek adı ''Marshall Bruce Mathers III'' olan, ırkçılık, eşcinsel düşmanlığı içeren şarkı sözleriyle tanınan Grammy ödüllü Eminem, Hollywood'un en güzel annesine sahip olacak. 
     Basinger'ın kendisine Oscar getiren ''L.A. Confidential'' adlı filmde birlikte çalıştığı Curtis Hanson'ın yöneteceği film için şu ana kadar belirlenen oyuncular, Eminem ve rap şarkıcısı Dr. Dre. Konusu Detroit'te geçen film için Eminem'in canlandıracağı karakterin annesi rolünde Basinger'ı düşünen ünlü yönetmen Hanson, filmde Grammy ödüllü şarkıcının bol bol şarkı söyleyeceğini belirtti. 
     Universal Pictures şirketi tarafından çekilecek olan Scott Silver imzalı senaryoda Detroit'te yaşayan Eminem benzeri sorunlu bir hip-hop şarkıcısının öyküsü aktarılacak. 
     






</TEXT>
</DOC>
