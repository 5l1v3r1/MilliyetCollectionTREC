<DOC>
<DOCNO> 42802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sondun23.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye kimler destek veriyor, kim vermiyor... 
</HEADLINE>
<TEXT>

     ABD Başkanı George Bush, 11 Eylül Salı günü New York ve Washington'a düzenlenen terörist saldırılara karşı olası askeri misilleme için uluslararası ittifak oluşturmaya çalışıyor. 
     Amerikalı yetkililer, saldırılarda bir Arap bağlantısına işaret ederek, ittifakın Müslüman ülkeleri de içermesi gerektiği görüşündeler. ABD'nin olası askeri misillemesindeki hedef ülke, saldırıların bir numaralı şüphelisi Suudi terörist Usame Bin Ladin'e evsahipliği yapan Afganistan gözüküyor. 
     ABD'ye, oluşturmayı hedeflediği küresel ittifakta destek veren ya vermeyen ülkeler şimdilik şöyle sıralanıyor 
     
     Özel teklif edenler 
     
     BELÇİKA Dışişleri Bakanı Louis Michel, ABD'nin olası askeri misillemesine yardım için asker göndereceğini söyledi. 
     İNGİLTERE ABD yönetiminin en yakın müttefiki İngiltere'nin Başbakanı Tony Blair, Bush ile ''omuz omuza'' hareket etme sözü verdi ve gönülsüz ülkeleri ittifaka çekmek için çaba gösterdi. 
     HİNDİSTAN Hindistan yönetimi, gerekli olduğu takdirde ABD askeri kuvvetlerine üslerini kullanmayı önerdi. 
     İSRAİL ABD kaynakları, İsrail'in aşırı dinci Müslüman militanlar hakkında hayati istihbarat desteği verdiğini söyledi. İsrail Başbakanı Ariel Şaron, ABD'nin teröre karşı uluslararası ittifaka Arap ve Müslüman ülkeleri dahil etmek amacıyla Filistinlilere ayrıcalık tanınmasına karşı çıktı. 
     İTALYA Savunma Bakanı Antonio Martino, İtalya'nın olası askeri misillemesine katılacaklarını söyledi. Martino, ''NATO'daki taahhütlerimize bağlıyız ve bu kabul edilemez, korkunç terör eylemine karşılıkta yer almak için her şeyi yapabiliriz'' dedi. 
     KUVEYT 1991 yılında ABD liderliğindeki ülkeler tarafından Irak işgalinden kurtarılan Kuveyt, mümkün olan her türlü yardımı yapacağını açıkladı. 
     FİLİPİNLER Filipinler yönetimi, bir ittifaka hava ve deniz üslerini kullandırma olasılığı dahil olmak üzere, ABD tarafından yapılacak olası misillemeye destek için elinden gelen her türlü desteği vereceğini bildirdi. Üst düzey yetkililer bugün kara birliklerini önerme konusunu görüşecek. 
     İSPANYA İspanya hükümeti, olası misilleme halinde hava üslerini kullanıma açmayı önerdi, ''herhangi bir şart koymaksızın'' hareket etmeye söz verdi. 
     
     Şartlı destek verenler 
     
     BANGLADEŞ Dünyanın en kalabalık Müslüman ülkelerinden biri olan Bangladeş, destek sözü açıkladı. Hükümet dün, ABD yönetiminin hava sahası ve limanları kullanmak için izin istediği yolunda gazetelerde çıkan haberleri yalanladı. ABD büyükelçilik kaynakları, bu isteğin yapıldığını doğruladı. 
     KANADA Destek sözü veren Kanada yönetimi, olası askeri misillemeye katılıp katılmayacağı konusunda açık değil. 
     MISIR Mısır yönetimi, ABD yönetimiyle saldırıların incelenmesinde işbirliği yapacağını bildirdi, ancak ABD'ye hemen sonuca varmaması çağrısında bulundu. 
     FRANSA Fransa Cumhurbaşkanı Jacques Chirac, Fransa'nın ''tam destek'' vereceğini açıklamasına rağmen, Başbakan Lionel Jospin, olası misillemeye nasıl yardımcı olunacağına Paris'in karar vereceğini söyledi. Savunma Bakanı Alain Richard da istikrarsızlığın kışkırtılmaması konusunda uyarıda bulundu. 
     ALMANYA Almanya Savunma Bakanı Rudolf Scharping, açık olmayan ifadelerle askeri misillemeye katılabileceklerini söyledi. Dışişleri Bakanı Joschka Fischer, ihtiyatlı davranılmasını isteyerek, ordunun askeri operasyona katılması konusundaki son sözü parlamentonun söyleceğini belirtti. 
     ENDONEZYA Devlet Başkan Yardımcısı Hamza Haz, saldırıları kınadı, ancak ABD'yi İslamı ''günah keçisi'' yapmaması konusunda uyardı. 
     JAPONYA Japon yönetimi, ABD'nin geçen haftaki saldırılara yapacağı misillemeye lojistik destek sağlamaya imkan verecek yeni bir yasanın çıkarılmasını değerlendiriyor. 
     ÜRDÜN Ürdün yönetimi, küresel ittifaka katılmaya hazır ülkelerin ön saflarında olacağını açıkladı. Ülkede muhalefetteki en büyük parti, Müslümanların bu tür bir ittifaka katılmasını yasaklayan bir karar aldı. 
     PAKİSTAN Afganistan'a komşu Pakistan yönetimi, Taliban yönetimini tanıyan üç ülkeden biri. ABD ile tam işbirliğini kabul eden Pakistan, Taliban'ı Suudi terörist Usame bin Ladin'i teslim etmeye ikna etmek için Afganistan'a heyet gönderdi. Pakistan, ABD'ye yardım etmesi halinde Taliban'ın saldırmasından endişeleniyor. 
     FİLİSTİN TOPRAKLARI Filistin Devlet Başkanı Yaser Arafat, Arap ülkelerine uluslararası ittifaka katılmaya hazır olduklarını ilan etmeleri çağrısında bulundu. Saldırılardan sonra bazı Filistinlilerin sevinç gösterileri yaptıkları görüntüler televizyonlardan yayınlandı. 
     RUSYA Devlet Başkanı Vladimir Putin destek sözü verdi, ancak ABD'nin herhangi bir eyleminden önce tam bir soruşturma yapılması gerektiğini söyledi. Savunma kaynakları, Moskova'nın istihbarat alanında yardım edeceğini, ancak askeri katılımın mümkün olmadığını belirtti. Rusya, askeri operasyonlar için eski Sovyet ülkelerinin kullanılmasına karşı olduğu konusunda NATO'yu uyardı. 
     SUUDİ ARABİSTAN Suudi Arabistan yönetimi saldırıları kınarken, Veliaht Prens Abdullah, Washington'a acele etmemesi ve genel olarak Arap ve Müslümanların suçlamaktan kaçınması çağrısında bulundu. Suudi Arabistan kaynaklarına göre, hükümet istihbarat alanında işbirliğine hazır. 
     SURİYE Suriye hükümeti güçlü destek vereceğini açıkladı. 
     BİRLEŞİK ARAP EMİRLİKLERİ Taliban yönetimini tanıyan Birleşik Arap Emirlikleri BAE , Taliban ile ilişkilerini gözden geçireceğini ve ''mümkün olan her şekilde'' yardımcı olacağını açıkladı. NATO'nun terörle mücadele için hemen harekete geçmesi çağrısında bulunan BAE, terörle mücadelede başarının, İsrail-Filistin çatışmasının çözümüne destek olacağını belirtti. Diğer Körfez Arap ülkelerinin de ABD'nin olası askeri operasyonunadesteğini, ABD'nin İsrail üzerinde baskısını artırmasıyla ilişkilendirmesinin mümkün olduğu kaydediliyor. 
     
     NATO ve BM 
     NATO, tarihinde ilk defa 5. maddeyi uygulama kararı alarak, olası topyekün karşılığın yolunu açmış oldu. Ancak NATO'ya üye ülkelerden çekincelerini dile getirenler oldu. 
     Birleşmiş Milletler Güvenlik Konseyi, ''terörist saldırılara karşılık vermek için gerekli bütün adımları atmaya hazır olduğunu açıkladı'', ancak bu açıklama askeri bir karşılığa resmen yetki vermeye yetmiyor, Güvenlik Konseyi'nde bu yönde bir karar alınması gerekiyor. 
     
     Tarafsızlar 
     
     İRAN İran'da reformcularla muhafazakar liderler, ABD'ye tahmin edilemeyen bir sempati gösterisi içinde saldırıları kınadılar. İran yönetiminin ittifaka tarafsız kalması bekleniyor. 
     İSVEÇ Dışişleri Bakanı Anna Lindh, ülkesinin NATO'ya katılmayı istemediğini, ancak tarafsızlığını gözden geçireceğini söyledi. İsveç halkının yüzde 47'si ABD'nin saldırısının yanlış olacağını düşünürken, yüzde 23'ü böyle bir saldırıyı destekliyor ve yüzde 30'u ise kararsız. 
     
     Karşı olanlar 
     
     ÇİN Çin yönetimi, ABD'nin ''terörizm'' ile mücadelesine katılmaya hazır olduğunu açıkladı, ancak askeri müdahalenin yalnızca ''terörizm ve şiddeti artıracağı'' uyarısında bulundu. 
     IRAK Afganistan'ın yanı sıra muhtemel hedeflerden olan Irak yönetimi, ABD'yi terörist olmakla suçladı ve saldırıların ABD içindeki muhalifler tarafından yapıldığını öne sürdü. 






</TEXT>
</DOC>
