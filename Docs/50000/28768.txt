<DOC>
<DOCNO> 28768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sontur03.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanlığı'ndan "Tayyip Erdoğan ve FP" açıklaması 
</HEADLINE>
<TEXT>

     Genelkurmay Başkanlığı Genel Sekreterliği'nden yapılan açıklamada, Türk Silahlı Kuvvetleri'nin, günlük siyasi tartışmaların her zaman dışında kalmaya özen gösterdiği,yasal sınırlar içinde hareket eden bütün kişi, kurum ve kuruluşlara eşit mesafede olduğu belirtilerek, ''Bu nedenle, bir siyasi partinin laik Cumhuriyet ilkesine aykırı eylemlerin odağı haline gelmesi sonucukapatılmasını, Türk Silahlı Kuvvetleri ile ilişkilendirmek, hem yüce mahkemeye hem de Türk Silahlı Kuvvetleri'ne yapılabilecek en büyük haksızlık ve saygısızlık olarak değerlendirilmektedir'' denildi. 
     Yazılı açıklamada, son günlerde, bazı basın ve yayın organlarında ''bir siyasi partinin Anayasa Mahkemesi kararıyla kapatılması ve bazı yeni siyasi oluşum sahiplerinin Türk Silahlı Kuvvetleri ile temas ederek güvence verdikleri, onay aldıkları gibi gerçek dışı haber ve yorumlara'' yer verildiğinin görüldüğü ifade edildi. 
     Açıklamada, şöyle devam edildi 
     ''Türk Silahlı Kuvvetleri günlük siyasi tartışmaların her zaman dışında kalmaya özen göstermekte olup, yasal sınırlar içinde hareket eden bütün kişi, kurum ve kuruluşlara eşit mesafededir. Bu nedenle, bir siyasi partinin laik Cumhuriyet ilkesine aykırı eylemlerin odağı haline gelmesi sonucu kapatılmasını Türk Silahlı Kuvvetleri ile ilişkilendirmek, hem yüce mahkemeye hem de Türk Silahlı Kuvvetleri'ne yapılabilecek en büyük haksızlık ve saygısızlık olarak değerlendirilmektedir. 
     Daha önce de birçok kez açıklandığı üzere Türk Silahlı Kuvvetleri'nin resmi görüşleri ancak ve sadece bizzat Genelkurmay Başkanı veya yetki verdiği makamlar tarafından bir kuşkuya yer vermeyecek şekilde açıkça kamuoyuna duyurulmaktadır. Bunun dışında hangi statüde ve hangi ortamda olurlarsa olsunlar görüş beyan edenlerin, bu düşüncelerinin şahsi düşünce ve yorumları olduğu ve hiçbir şekilde Türk Silahlı Kuvvetleri'ni bağlamayacağı ve bu tür beyanlardan yola çıkılarak yapılan yorumların gerçeği yansıtmayacağı bir kez daha kamuoyuna saygı ile duyurulur.'' 
     
     
     







</TEXT>
</DOC>
