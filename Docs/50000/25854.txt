<DOC>
<DOCNO> 25854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/ekonomi/eko13.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ve Fischer’den SENDİKASYON TURU 
</HEADLINE>
<TEXT>

     HARUN GÜREK Ankara 

     Ekonomiden Sorumlu Devlet Bakanı Kemal Derviş, uluslararası finans piyasalarından programa destek sağlamak için Almanya ve Amerika gezisine çıkıyor. Derviş, yabancı bankalardan, Türk özel bankalarının 6.3 milyar dolarlık sendikasyon kredilerinin yenilenmesini de isteyecek. Derviş’in programı tanıtım turuna IMF de başkan yardımcısı düzeyinde destek verecek. 
     Derviş, pazartesi akşamı, DPT Müsteşarı Öztrak ve Merkez Bankası Başkanı Serdengeçti ile birlikte Almanya’ya hareket edecek. IMF Başkan Yardımcısı Stanley Fischer de aynı gün Almanya’ya gidecek. Derviş ve Fischer, salı günü Frankfurt’ta Alman, Fransız, İsviçreli ve İngiliz bankacılarla görüşecek. 
     
     İkinci durak New York 
     Frankfurt’taki toplantının ardından New York’a geçecek olan Derviş ve Fischer, burada Amerikan bankalarının üst düzey yöneticileriyle buluşacak. Buluşmanın gerçekleşeceği toplantıda, Derviş, programın başarısı, hükümetin kararlılığı’ mesajını iletecek. 
     Bakan Derviş, yabancı yatırımcıları doğrudan yatırım için Türkiye’ye davet edecek ve uluslararası finans kuruluşlarından Türk bankalarının 6.3 milyar dolarlık sendikasyon kredilerini yenilemelerini isteyecek. Fischer de hem programı hem de 8. gözden geçirmenin sonuçlarını anlatarak, programa destek çağrısında bulunacak. Öztrak ve Serdengeçti ise ağırlıkla bankaların yeniden yapılandırılma çalışmaları ve teknik detaylara ilişkin soruları yanıtlayacaklar. 
     



 EKONOMİ 























</TEXT>
</DOC>
