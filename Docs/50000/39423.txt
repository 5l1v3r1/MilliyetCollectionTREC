<DOC>
<DOCNO> 39423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sontur08.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkçılara Abdullah Öcalan yasağı 
</HEADLINE>
<TEXT>

     PKK lideri Abdullah Öcalan'ın kaldığı İmralı Adası'nın çevresi balıkçılara yasaklandı. 
     Tarım ve Köy İşleri Bakanlığı, İmralı Adası çevresinde her türlü deniz canlısının avlanması ve çıkarılmasını yasakladı. 
     Tarım ve Köy İşleri Bakanlığı, "Denizlerde ve İçşularda Ticari Amaçlı Su Ürünleri Avcılığını Düzenleyen Sirküler"de değişiklik yaptı. Değişiklikle "yer yasakları" arasına, PKK Lideri Abdullah Öcalan'ın kaldığı İmralı Adası da alındı. 
     İmralı Adası çevresi su ürünleri avcılığına yasaklanırken, Bakanlık, yasak koordinatlarını da ayrıntılı olarak ilan etti. 
     Bu arada Bakanlık, Akdeniz'de dip trolünün serbest olduğu yerlerde 1 Mayıs-1 Ekim olarak belirlediği avlanma yasağı dönemini 1 Mayıs-31 Ağustos olarak değiştirirken, Akdeniz'de karides avcılığının avlanma süresini de uzattı. 
     Buna göre Akdeniz'de karides avcılığı için 1 Mayıs-1 Ekim olarak belirlenen avlanma yasağı dönemi 1 Mayıs-31 Ağustos olarak düzenlendi. Bakanlık, deniz salyangozu avlanma süresini ise uzattı. Deniz salyangozu avlanma yasağı dönemi 1 Mayıs-31 Ağustos yerine 1 Mayıs-15 Temmuz olarak değiştirildi. 
     Bakanlık, sirkülerde yaptığı değişiklikle küçük istavritlerin de avlanmasına yeşil ışık yaktı. İlk kararında 13 santimetreden kısa istavritlerin avlanmasını yasaklayan Bakanlık, yeni düzenlemede 13 santimetreden yüzde 15 oranında küçük istavritlerin de avlanmasına izin verdi. 







</TEXT>
</DOC>
