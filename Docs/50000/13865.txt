<DOC>
<DOCNO> 13865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/guncel/gun01.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
1964 yılı onun için çok zordu 
</HEADLINE>
<TEXT>
Beyaz meğer bir zamanlar karaymış 
Prof. Dr. Zekeriya Beyaz, "19 Mayıs’ta kız çocuklarının baldır bacak götürülmesi öğretmenlerin hayvani hislerini tamine matuf" dediği iddiasıyla tam 5.5 ay hapis yatmış 
     SEMRA KARDEŞOĞLU İstanbul 

     İlginç görüşleriyle sık sık gündeme gelen Marmara Üniversitesi İlahiyat Fakültesi Dekanı Prof. Dr. Zekeriya Beyaz’ın 1964’te "laiklik ilkesine aykırı propoganda yapmak" suçundan hapis yattığı ortaya çıktı. "19 Mayıs Bayramı’na kız çocuklarının baldır bacak götürülmelerinin sebebi öğretmenlerin hayvani hislerini tatmine matuf" dediği iddiasıyla tutuklanarak bir ay Gaziantep 4.5 ay da Ankara Ulucanlar Cezaevi’nde kaldığını doğrulayan Beyaz, "İşçi Partililer yüzünden tutuklandım" dedi. 
     İddiaya göre, dönemin Gaziantep Çamlıca Mahallesi Merkez Camii imamı olan Beyaz, 1964 Kurban Bayramı nedeniyle yaptığı konuşmada "19 Mayıs Bayramı kanuni değil, kanuni olsa idi Urfa ve Diyarbakır’da kız çocuklarının bayram sahasına götürülmesi lazım gelirdi, bu Gaziantep’le bazı illerde tatbik edildi, kız çocuklarının bayram yerine baldır bacak götürülmelerinin sebebi öğretmenlerin hayvani hislerini tatmine matuftur" dedi. Bu görüşler Ankara 8. Asliye Ceza Mahkemesi’ndeki davanın iddianamesinde de yer aldı. 7 Mayıs 1964 - 27 Ekim 1964 tarihleri arasında tutuklu kalan, daha sonra tutuksuz yargılanmak üzere salıverilen Beyaz’ın davası 9 Eylül 1965’te sonuçlandı. 
     
Yine suç işleyebilir’      TCK’nın 241. maddesi uyarınca 5 ay hapis cezasına çarptırılan Beyaz’la ilgili kararda "Sanık, cezasının ertelenmesi durumunda bir daha suç işlemekten çekineceği kanaatini vermemiştir" denildi. Davanın temyiz yolunun açık olduğu belirtiliyor, ama Beyaz kararı temyiz edip etmediğini anımsamıyor. 
     
İşte 241. madde      İmam, hatip, vaiz, rahip, haham gibi dini reislerden biri vazifesini ifa sırasında alenen hükümet idaresini ve devlet kanunlarını ve hükümet icraatını takbih çirkin görme, beğenmeme ve tezyif alay etme ederse bir aydan bir seneye kadar hapis ve yüzelli liraya kadar ağır cezayı nakdi ile cezalandırılır veya bunlardan biri hüküm olunabilir. 
     
O sözleri söylemedim’      Prof. Dr. Zekeriya Beyaz tutuklanma kararının yanlış olduğunu savunuyor. Beyaz, hakkındaki iddiaların İşçi Partililer tarafından ortaya atıldığını öne sürerek, şöyle konuşuyor "Onlarla tartışmalarımız oluyordu. Onlar yüzünden tutuklandım. Toplam 5.5 ay hapis kaldım. Sonrasında davanın sonucunun ne olduğunu bile bilmiyorum. Ancak beni bırakırlarken Yanlışlıkla tutuklamışız’ dediler. Çünkü kanuna göre memur olduğum için İl Komisyonu’nun karar vermesi lazımdı. Böyle bir konuşmam elbette olmamıştı." 
     
Nurculara dünür oldum’      Beyaz, cezaevinde ünlü isimlerle kaldığını belirterek, "Koğuşta İsmet Paşa’ya kurşun sıkan adam Mesut Suna ve 22 Şubat’çılar vardı. Kurmay Albay Talat Aydemir de o dönemde asıldı" dedi. Beyaz, koğuş arkadaşının daha sonra dünürü olduğunu da anlattı "Ali Gürbüz yazardı. Nurculuk’tan gelmişti. Orada oluşan dostluk devam etti ve henüz dünyada bile olmayan oğluma Gürbüz’ün kızını aldım. Şimdi gelinim oldu. Arkadaşımı ise kaybettik." 
     


 GÜNCEL 






















</TEXT>
</DOC>
