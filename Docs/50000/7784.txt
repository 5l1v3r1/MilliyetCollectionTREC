<DOC>
<DOCNO> 7784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/siyaset/asiy.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP para fayı 
</HEADLINE>
<TEXT>

Marmara depreminden etkilenen 62 belediyeye 5.1 trilyon lira afet yardımı yapan İller Bankası, deprem bölgesi dışındaki 18 MHP’li belediyeye de aynı parayı verdi 
     AYDIN HASAN Ankara 

     Bayındırlık Bakanı Koray Aydın, 17 Ağustos ve 12 Kasım depremlerinin ardından yapılan afet yardımında, çoğu deprem bölgesi dışında olmasına karşın MHP’li belediyeleri kayırdı’. Türkiye genelinde MHP’li belediyelere İller Bankası kanalıyla yaklaşık 11 trilyon lira afet yardımı yapıldı. Deprem bölgesi dışındaki MHP’li belediyelere yapılan yardım, deprem bölgesindeki belediyelere yapılan yardımı geçti. 
     Afet yardımında İstanbul ile Yozgat’ın kıyaslanması MHP’li belediyelerin nasıl kayırıldığını tescil ediyor. İstanbul’daki Avcılar, Küçükçekmece, Adalar ve Şişli belediyeleri toplam 580 milyar lira afet yardımı aldı. MHP’nin simgesel şehri Yozgat’taki 4 belediyeye yapılan afet yardımı ise 575 milyar lira. Antalya’daki 4 MHP’li belediye de, 1 trilyon 335 milyar lira ile Bolu, Yalova ve Düzce’deki deprem mağduru 16 belediyeden daha fazla yardım aldı. 2 Şubat 2001 tarihli Bakanlar Kurulu kararı çerçevesinde afet kapsamına alınan belediyelere yardım paralarının gönderilmeye başlanması, yerel yönetimlerde mali bir deprem etkisi yarattı. 
     ANAP’lı Ankara - Afşar Belediye Başkanı Ali Coşan, Danıştay 11. Daire Başkanlığı’na başvurarak kararın iptali ve uygulamanın durdurulmasını istedi. Coşan dilekçesinde şu ifadelere yer verdi "Bizlerden kesilerek hiç afet görmemiş belediyelere afet görmüş gibi fazla hisse verilmiştir. 6 Ağustos 1999, 8 Şubat 2000, 14 Ağustos 2000 kararnamelerinin ardından 2 Şubat 2001 tarihli afet kararnamesi bizleri ölüme terk etmiştir. Yüce Mahkemenize sunmuş olduğum dosya içinde, kimlerin ne kadar yararlandığını gösteren tablolar mevcuttur. Bu şikayetimde, Marmara Depremi’nde zarar gören belediyeler kesinlikle yoktur. Marmara bölgesi belediyelerine daha fazla yardım verilmesini istiyorum." 
     Coşan’ın sunduğu dosyada, afet yardımından yararlanan belediyeler arasında, rekor bir farkla MHP’li belediyeler ilk sırada yer aldı. Buna göre 93 MHP’li belediyeye 11 trilyon ödendi. MHP’yi şu partili belediyeler izledi DSP 1 trilyon 315 miyar ANAP 915 milyar CHP 486 milyara FP 304 milyar DYP 190 milyar lira. 
     
Kıyaslamadaki gerçekler      Dosyada, deprem bölgesinde yer alan belediyeler ile MHP’nin güçlü olduğu bölgelerdeki belediyelere yapılan yardımlar da kıyaslandı. Buna göre, deprem bölgesindeki değişik partilerden toplam 62 belediyeye 5 trilyon 130 miyar lira verildi. MHP’nin güçlü olduğu bölgelerdeki 18 MHP’li belediyeye ise toplam 5 trilyon 145 miyar lira yardım yapıldı. 
     
DEPREM BÖLGESİ      Kocaeli - 27 belediye - 2 trilyon lira 
     İstanbul - 4 belediye - 580 miyar lira 
     Sakarya - 15 belediye - 1.3 trilyon lira 
     Yalova - 6 belediye - 450 miyar lira 
     Bolu - 4 belediye - 400 milyar lira 
     Düzce - 6 belediye - 400 milyar lira 
     
MHP BÖLGESİ      Antalya - 4 belediye - 1.3 trilyon 
     Tokat - 4 belediye - 760 milyar 
     Mersin - 2 belediye - 840 miyar 
     Kırıkkale - 1 belediye - 760 miyar 
     Yozgat - 4 belediye - 575 milyar 
     Osmaniye - 3 belediye - 875 milyar 
     


 SİYASET 











</TEXT>
</DOC>
