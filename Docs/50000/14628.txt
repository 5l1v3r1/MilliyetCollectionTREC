<DOC>
<DOCNO> 14628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sontur07.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Hastaneler de zorda, doktor maaşları güçlükle ödeniyor 
</HEADLINE>
<TEXT>

     Özel Sağlık Kuruluşları Birliği Derneği Genel Sekreteri Sedat Azak, son ekonomik krizden dolayı bazı hastanelerde personel çıkarılmaya başlandığını ve hekim ücretlerinin ödenmesinde de gecikmeler olduğunu bildirdi. 
     Azak, yaptığı açıklamada, krizden ötürü özel hastanelerin de sıkıntıda olduğunu belirterek, ''Bazı hastanelerde yavaş yavaş personel çıkarılmaya başlandı. Hekim ücreti ödemelerinde de gecikmeler söz konusu'' dedi. 
     Geçtiğimiz Ocak ayından bu yana kullandıkları malzemelerin fiyatlarının yüzde 30-40 oranında arttığına işaret eden Azak, şöyle konuştu 
     ''En büyük sıkıntımız ilaç ve tıbbi malzemeler. Çünkü bunların büyük çoğunluğu dövize bağlı. Bu nedenle de piyasada, en fazla 15 gün ile 1 ay içinde bunların parası isteniyor. Biz ise gerek banka, gerek sigortalı, gerekse Emekli Sandığı'na bağlı hastalara verdiğimiz hizmetlerin karşılığı olan parayı, yapılan protokollere göre 15 gün ile 1 ay içinde değişen zamanlarda almamız gerekirken, en az 2 ayda alıyoruz. Bazen bu süre 3-3.5 aya kadar çıkabiliyor. Bu süre içinde döviz sürekli arttığı için arada büyük bir kaybımız söz konusu.'' 
     
     



</TEXT>
</DOC>
