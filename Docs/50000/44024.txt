<DOC>
<DOCNO> 44024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/guncel/agun.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Canı sıkılan gidip çiçeklere baksın 
</HEADLINE>
<TEXT>

Afgan halkına müziği yasaklayan, kadınları eve kapatan Taliban yönetimi, canı sıkılanlara eğlence olarak "çiçekleri seyretmeyi" öneriyor 
     ABD’nin terörizmle mücadelede ilk hedef olarak seçtiği Taliban yönetimindeki Afganistan halkı, her türlü eğlenceden ve zevkten yoksun yaşıyor. Taliban, sıkıntıdan bunalan halka, "Eğlence ihtiyacınızın farkındayız. Bunu gidermek için gidin, parklarda çiçekleri izleyin, sıkıntınız geçer. Hem bu yolla islamı daha iyi öğrenirsiniz" diyor. Taliban ülkede, sosyal yaşama ve kadınların konumuna ilişkin katı ve ilginç kurallar uyguluyor. 1996’da yayımlanan ve sosyal yaşamı düzenleyen "tüzükte" yer alan uygulamalar şöyle sıralanıyor 
     
     Evdeki kuşları öldürün 
     MÜZİK Müzik dinlemek yasak. Bir yerde müzik kasedi bulunursa, sahibi cezalandırılıyor. 
     TRAŞ Son traşının üzerinden 1.5 ay geçmeden sakalını kesenler, tutuklanır ve sakalı uzayana kadar serbest bırakılmaz. 
     KUŞ BESLEMEK 10 gün içinde kuş beslemeyi bırakmayanlar, kontrol altına alınır ve beslenen kuş öldürülür. 
     UÇURTMA Satan yerler kapatılmalı. 
     AMERİKAN TRAŞI Uzun saçlı kimseler tutuklanır ve saçları kestirilir. 
     Taliban rejiminde kadın birey olarak kabul edilmediğinden, "çok büyük" suçlar dışındaki suçlarda onun yerine erkek kardeşi, kocası ya da babası cezalandırılıyor. Kadına ilişkin kurallardan bazıları şöyle sıralanıyor "Hasta kadınlar kadın doktorlara gitmeli. Erkek doktorun hastaya bakması zorunluysa doktor, kadının hasta bölgesi dışında vücudunun hiç bir yerini görmemeli, dokunmamalı." Taliban, bu tüzük çerçevesinde kadınlara şöyle sesleniyor 
     
     Süslü kadın cehenneme 
     "Kadınlar, evlerinizden dışarıya adım atmayın. Dışarıya çıkınca kadın gibi görünmeyin. Kadınlar, kendilerine iyi gözle bakmayacak insanların dikkatini çekecek davranışlardan kaçınmalıdır. Süslenip sokağa çıkan kadınlar cennete alınmaz." DIŞ HABERLER SERVİSİ 
     
İBDA- C’den Ladin’e destek sinyali      ÖMER ERBİL İstanbul 

     Usame bin Ladin’in tüm dünya müslümanlarını isyana davet eden mektubunu geçtiğimiz ocak ayında kendi internet sitesinde yayınlayan İBDA - C örgütü, çağrının İBDA diyalektiğinin aynısı olduğu savundu. İBDA - C’nin sitesinde Ladin’in gönderdiği iddia edilen mektupta, dünyaya korku salacak bir plandan söz ediliyor ve bu planın herkese gönderilmesi isteniyor. Planda, şöyle deniliyor 
     
     Merhamet yok’ 
     "Bir çokları üzerine bomba bağlayıp şehit olmak için hazır olmadıklarından, yapabilecekleri anlamlı birşey olmadığını düşünüyor. Bu plan Yahudi ve işbirlikçilere karşı mücadelede yardım etmek isteyenlere güvenli, kolay, pratik bir yol sağlar. 
     Bu plan gerçekleştirilirken hiç bir merhamet gösterilmemelidir. Felç edilmiş insanlar, felç edilmiş işler, felç edilmiş devletler Filistinli insanlara karşı etkili bir düşman olamazlar." Ladin mektubunda plana yardım edecekler için bazı tavsiyelerde bulunuyor 
     
     Pullar yalanmayacak 
     E - mail önlemleri Sizi tespit edebilecekleri bilgisayar kullanmayın, İnternet cafelere gidin. Başka isimle ücretsiz mail açın. 
     Posta önlemleri Pürüzlü kağıtlar ve bert uçlu kalemler el yazınızın tanınmasını zorlaştırır. Pulları ıslatırken tükürüğünüzü kullanmayın. 
     Telefon önlemleri Telefon hattında 2 dakikadan fazla konuşmayın. Parmak izi bırakmamak için eldiven kullanın. Jetonu kullanmadan önce kumaşla silin. 
     
     Molla Ömer yine tehdit savurdu 
     Taliban yönetiminin lideri Molla Muhammed Ömer, ABD yardımını kullanarak iktidarı ele geçirmek isteyen Afganların kaderinin, ülkenin Sovyetlerle savaşı sırasındaki işbirlikçilerle aynı olacağı uyarısında bulundu. AIP’nin haberine göre, Molla Ömer, "Afganistan’a müdahale durumunda, Amerika, Rusya ve Amerikalılar tarafından desteklenen Afganlar arasında farklılık gözetmeyeceğiz" dedi. Taliban yönetimi, 5 yıl önce bugün Kabil’e girerek, dönemin Devlet Başkanı Necibullah’ı asmış ve iktidara el koymuştu. 
     
     Uçaktaki polise öldürme yetkisi 
     ABD’deki terörist saldırıların ardından tüm uçuşlarda güvenliği artıran ABD Havacılık Dairesi, artık uçaklara sivil giyinimli ancak çok sıkı bir eğitimden geçirilen özel görevliler atayacak. Federal Havacılık Dairesi bu konudaki eğitimlerine başladı bile. New Jersey’daki Atlantic City Havaalanı’ndaki bir Lockheed I - 1011 Tristar uçağının içinde eğitilen 50 özel tim mensubuna korsanların nasıl etkisiz hale getirilecekleri öğretiliyor. Özel timciler, ağırlıklı olarak korsanı tek atışta başından vurma konusunda çalıştırılıyor. 
     



 GÜNCEL 
























</TEXT>
</DOC>
