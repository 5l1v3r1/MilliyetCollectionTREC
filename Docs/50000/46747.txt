<DOC>
<DOCNO> 46747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/guncel/gun04.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mektup paranoyası başladı 
</HEADLINE>
<TEXT>

     DIŞ HABERLER SERVİSİ 

     11 Eylül saldırıları ve Afganistan operasyonundan sonra kendini iyice terör paranoyasına kaptıran Amerika, neredeyse gelen her "adressiz" veya "pudralı" mektubu "şarbon saldırısı" sanmaya başladı. 
     Malezya’dan ABD’nin yazılım devi Microsoft firmasıyla New York Times gazetesine gönderilen mektup zarflarında şarbon bakterisi çıktığı yolundaki haberler, kısa bir araştırmadan sonra "fos" çıktı. Ama her iki olayda da Microsoft’la New York Times’ın bulunduğu binalar panik içinde boşaltıldı. 
     
     Terörle ilgisi çıkmadı 
     Benzer şekilde, bir NBC televizyonu çalışanında görülen şarbon hastalığının da "terörle" ilgisi olmadığı anlaşıldı. ABD Sağlık Bakanı Tommy Thompson, virüsün, solunum yoluyla değil deriden geçtiğini söyledi. Federal Soruşturma Bürosu FBI da, şarbon hastalığı ile 11 Eylül’deki terörist saldırılar arasında bağlantı görmediğini bildirdi. 
     Ancak bu vakaların ardından, Dışişleri Bakanlığı da şarbon paniğine girdi. 
     
     Panik başladı bir kere 
     Dışişleri Bakanlığı’nın iki çalışanına, tıpkı New York ve Florida’daki gibi, kimden geldiği belli olmayan zarflarda pudra benzeri bir madde gönderildiği ortaya çıkınca, şüpheler biyolojik terör olasılığı üzerinde yoğunlaştı. Dışişleri Sözcüsü Richard Boucher, zarflardaki maddede şarbon olup olmadığının halen araştırıldığını belirtti. 
     
Şarbonlu saldırı 98’de roman olmuş      ALİ ÖZKAYA İzmir DHA 

     Şarbon mikrobundan bir kişinin hayatını kaybettiği ABD’deki biyolojik savaş korkusu, Amerikalı yazar Robin Cook’un 1998’de yazdığı "Vektör" adlı romanını akla getirdi. ABD’de bir klinikte çalışan Dr. Cook’un romanında, şarbon mikrobuyla botulin toksinli mektuplar ve büyük binaların havalandırma sistemleri kullanılarak yapılan saldırı planı anlatılıyor. Kitabın sonuna "Artık biyolojik saldırı olabilir mi değil, ne zaman olacak demek en doğrusu" notunu düşen Cook, tüm ülkeleri biyoterörizme karşı önlem almaya çağırıyor. 
     
Şarbonla vurabilirler      EZELHAN ÜSTÜNKAYA Ankara 

     ABD’deki şarbon korkusuyla başlayan biyolojik terör tehdidi özellikle sinema, alışveriş merkezleri, restoran gibi kalabalık ortamlarla askeri birlikleri hedef alıyor. 
     Acil Tıp Derneği Başkanı Dr. Ülkümen Rodoplu, biyolojik silahın laboratuvar ortamında çok kolay üretilen ve dış ortama son derece dayanıklı virüsler olduğunu belirterek şunları söyledi "Şarbon aslında hayvanlarda görülüyor ancak hayvancılıkla uğraşan kişilere de geçiyor. Havayla taşınabiliyor. Havayla temas ettiğinde ölmüyor. Deri şarbonu en sık görülen türü. Deride kızarıklık ve lekelere neden oluyor. Öldürücü olan ise aslında akciğer şarbonu. Solunum sıkıntısı ve morarmaya neden oluyor." 
     
     Kalabalık ortama dikkat 
     ABD’de acil servislere grip ve nezle şik yetiyle gelen hastalardan boğaz kültürü alınması talimatı verildiğini kaydeden Rodoplu, şöyle konuştu "Başka virüsler de kolayca üretilip insanların toplu olarak bulundukları yerlere ya da askeri birlikler içine sızdırılabilir. Askeri birlikler nezle ya da grip salgını ile şarbona yakalanabilir." 
     Rodoplu, sözlerini şöyle noktaladı 
     "Kimyasal ya da biyolojik saldırı ile karşılaşan kişi acil servise alınmadan girişte 15 dakika süreyle basınçlı suyla yıkanmalı ama bizim acil servislerde böyle bir yapı yok." 
     



 GÜNCEL 



















</TEXT>
</DOC>
