<DOC>
<DOCNO> 19025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sontur05.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 2 adet antitank elektronik güdüm sistemli füze ele geçti 
</HEADLINE>
<TEXT>

     İstanbul Emniyet Müdürü Kazım Abanoz, yasadışı örgüt üyesi 5 kişinin, 2 adet antitank elektronik güdüm sistemli füze, 2 adet lav silahının da aralarında bulunduğu çok sayıda silahla ele geçirildiğini bildirdi. 
     Abanoz, İstanbul Emniyet Müdürlüğü'nün Vatan Caddesi'ndeki yerleşkesinde yaptığı açıklamada, yakalanan bu kişilerin örgütün İstanbul il komitesini oluşturduklarını ve eylem hazırlığı içinde bulunduklarını söyledi. 
     İstanbul Emniyet Müdürü Kazım Abanoz, yasadışı bir örgüte yönelik operasyonda ele geçirilen ''9k111Fagot'' olarak adlandırılan 2 adet antitank elektronik güdüm sistemli füzenin askeri bir silah olduğunu belirterek, ''Biz de bunu ilk defa gördük. Hatta isimlendirmekte zorlandık. Daha sonra demirperde ülkelerinde yapılan bir silah olduğu belirlendi. Bunun haricinde 2 tane lav silahı, 1 adet RPG-7, 1 adet Biksi tabir edilen makinalı tüfek, 1 el yapımı tabanca, kuru sıkı silahlar, 2 adet el bombası ve çok miktarda Kalaşnikof marka otomatik tüfeğe ait şarjör ile mermiler var.'' 
     Bu silahlardan ''9k111Fagot'' olarak adlandırılan antitank elektronik güdüm sistemli füzenin ''Sibigod'' olarak da bilindiğini anlatan Kazım Abanoz, bu silahın teknik özelliklerini şöyle anlattı 
     "1975 yılında üretilmiş. 35 kilo ağırlığında. Uzunluğu 91 santimetre. Çapı 12 santimetre. Füze ağırlığı 11.5 kilogram. 46 santim zırh delici özelliği var ve 2 bin 500 metre civarında da etkili olduğu alan var. Dolayısıyla güdümlü olması ve etki alanının 2 bin 500 metre olması, özellikle yerden havaya ama tanklara da kullanılabilen etkili bir silah.'' 
     Açıklama sonrasında, yakalanan kişilerin yasadışı TKP ML-TİKKO örgütünün ''Konferans Grubu'' üyesi ve kimliklerinin de Cengiz Kahraman, Erol Volkan İlden, Selvi Oğuz Arslan, Eylem Duymaz ve Mehmet Yıldırım olduğu öğrenildi. 
     
     






</TEXT>
</DOC>
