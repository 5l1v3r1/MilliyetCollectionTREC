<DOC>
<DOCNO> 38835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sontur21.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hükümet AK Parti başvurusu için Başsavcıya talimat vermedi" 
</HEADLINE>
<TEXT>

     Adalet Bakanı Hikmet Sami Türk, Yargıtay Cumhuriyet Başsavcısı'nın, Adalet ve Kalkınma Partisi için Anayasa Mahkemesi'ne yaptığı başvuruyla ilgili olarak, başsavcının Siyasi Partiler Kanunu'nda öngörülen yetkileri bulunduğunu hatırlatarak, ''Hükümetin bu konuda herhangi bir talimatı olmamıştır''dedi. 
     Türk, İnternet Endüstri Portalı ''internet.com''un, Maslak'taki Polaris Plaza'da düzenlediği ''3. İnternet ve Hukuk Forumu'' çıkışında gazetecilerin sorularını yanıtladı. 
     ''Yargıtay Cumhuriyet Başsavcısı Sabih Kanadoğlu'nun, AK Parti ile ilgili tahkikatına'' ilişkin bir soru üzerine Türk, şöyle dedi 
     ''Yargıtay Cumhuriyet Başsavcısı'nın siyasi partilerle ilgili doğrudan doğruya Siyasi Partiler Kanunu'nda öngörülen yetkileri var. Hükümetin bu konuda herhangi bir talimatı olmamıştır. Başsavcımız kendi takdiri ile Anayasa Mahkemesi'ne başvurmuştur. Adalet Bakanlığı'nın bu konuda herhangi bir talimatı olmamıştır.'' 
     ''AK Parti Genel Başkanı Recep Tayyip Erdoğan'ın, bazı televizyon kanallarında yayınlanan konuşmalarına'' ilişkin bir soru üzerine de Türk, bu konuda bir savcılığın soruşturma başlattığını hatırlattı. Türk, ''Henüz, Adalet Bakanlığı'ndan TCK'nın 159. maddesi çerçevesinde kovuşturma yapılabilmesi için izin isteminde bulunulmuş değildir'' dedi. 
     1999 yılında çıkartılan basın ve yayın yoluyla işlenmiş suçlara ilişkin dava ve cezaların ertelenmesine dair kanuna değinen Türk, bu kanunla ayrıca ifade özgürlüğünün sadece basın-yayın yoluyla işlenmiş suçlar bakımından değil, toplantı seminer, sempozyum, panel gibi yerlerde yapılmış olanlarında dikkate alındığını söyledi. 
     Türk, ''Erdoğan partiden ayrılmalı mı '' şeklindeki bir soru üzerine de, bu konunun yargıya intikal ettiğini kaydetti. 
     ''Adalet Bakanlığı'nın bu konuda tavrı nedir '' şeklindeki bir soru üzerine de Türk, ''Bakanlığın bu konuda bir tavrı yok. Bakanlığın kurulmuş olan bir siyasi parti hakkında veya onun genel başkanı hakkında herhangi bir tavrı yok. Yetkili merciler kendi görevlerinin gereğini yapmaktadırlar. Anayasa Mahkemesi o konuda karar verecek. Ancak, eski konuşma basın ve yayın yoluyla işlenmiş suçlara ilişkin dava ve cezaların ertelenmesi kapsamında değerlendirilebilir'' diye konuştu. 
     Ölüm oruçları 
     Türk, ''cezaevlerinde devam eden ölüm oruçlarına'' ilişkin bir soru üzerine de, ölüm oruçlarının devam ettiğini ancak açlık grevlerinde dikkati çeken bir azalma görüldüğünü kaydederek, ''Bugün itibariyle 91'i açlık grevi, 173'ü de ölüm orucu olmak üzere toplam 264 kişi cezaevlerinde eylemlerini sürdürmektedir'' dedi. 
     Ölüm oruçlarını sürdürmenin hiç kimseye yararı olmadığını yineleyen Türk, bazı kuruluşların ölüm oruçlarına destek veren tutumlarından vazgeçmeleri gerektiğini söyledi. Türk, ''Ölüm oruçlarında hayatını kaybeden insanlar da bu ülkenin evlatlarıdır. Biz hiçbir insanımızın hangi amaçla olursa olsun hayatını kaybetmesini istemiyoruz'' diye konuştu. 
     Ayrıca, ölüm oruçları için gerekçe gösterilen ''F Tipi'' cezaevlerinde ''izolasyon'' uygulandığı iddialarının da doğru olmadığını belirten Türk, bu kişilerin eylemlerini sürdürmek için ''F Tipi'' cezaevlerinde gerçekleştirilen spor ve kültürel etkinliklere katılmadıklarını bildirdi. 
     Türk, bu kişilerin kendi kendilerini tecrit ettiklerini de ifade ederek, bu cezaevlerinde hükümlü ve tutukluların biraraya gelme olanağının sağlandığını anlattı. 
     Türk, önümüzdeki aydan itibaren Cezaevleri İzleme Kurulları'nın oluşacağını vurgulayarak, böylece cezaevlerinin sivil toplum denetimine açılacağını söyledi. 
     Adalet Bakanı Hikmet Sami Türk, ''Hiçkimsenin yanlış bir dava uğruna hayatını ortaya koymaması gerekir. Bu çağrımın bütün anne babalar ve çocukları tarafından değerlendirileceğini umuyorum ve bu anlamsız eylemden vazgeçmelerini bekliyorum'' dedi. 
     
     






</TEXT>
</DOC>
