<DOC>
<DOCNO> 1099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/ekonomi/aeko.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayalicilere kaçakçılık soruşturması 
</HEADLINE>
<TEXT>

Gümrük Müsteşarlığı, Orhan Aslıtürk ve Muhammet Ciğer'in organize ettiği hayali ihracattan yararlananlara kaçakçılık soruşturması başlattı 
     NEDİM ŞENER 

     Gümrük Müsteşarlığı, Orhan Aslıtürk ve Muhammet Ciğer'in 1994 ve 1998 yılları arasında gerçekleştirdiği 1.7 milyar dolarlık hayali ihracat işlemleri hakkında bir kaçakçılık soruşturması başlattı. 
     Gümrük müfettişleri, Aslıtürk ve Ciğer yanında hayali ihracattan yararlanan şirketler ile yöneticileri hakkında da kasım ayından bu yana soruşturma yapıyor. 
     Maliye Bakanlığı Hesap Uzmanları Kurulu'nun hazırladığı raporu da alan ve üç kişiden oluşan müfettiş ekibi, adlarına ihracat gerçekleştirilen şirketlerin beyannamelerini tek tek çıkartarak inceleme yapıyor. 
     
     Hesaplara sıkı inceleme 
     Soruşturma kapsamında, gümrük çıkış beyannameleri ile faturalar ve malın alıcısı olan ülkeye verilen fiyat bildirimleri tek tek incelenirken, fiyat ve miktar yükseltme yoluyla elde edilen "haksız kazanç" miktarları belirlenecek. 
     Hiçbir para ve mal hareketi olmadan yapılan ihracat işlemlerinde beyannamelerin sahte olup olmadığı, evrakların gerçek olması halinde miktar ve fiyatların gerçeğe uygun olup olmadığı araştırılıyor. İnceleme sonucunda hayali işlemlere imza atan gümrük görevlileri hakkında da soruşturma yapılacak. Haklarında kaçakçılık suçundan dava açılacak isimlerin başında Aslıtürk ve Ciğer ile organize ettikleri hayali ihracatlardan en fazla yararlanan ve Interbank'ın içini boşaltan Cavit Çağlar geliyor. 
     
     Çağlar, Süren ve diğerleri... 
     Öte yandan Egebank'ı batıran Murat Demirel, Sümerbank'ı zarar uğratan Hayyam Garipoğlu, Susurluk raporunda adı geçen Emin Cankurtaran, hayali ihracat yanında hacizlerle uğrayan Faruk Süren, Nasim Malki'nin öldürülmesinde azmettirici olan Erol Evcil gibi kişilerin şirketleri hakkında kaçakçılık davası açılacak. 
     1.7 milyar dolarlık hayali ihracat işlemine imza atan Aslıtürk ve Ciğer'in adlarına 1.3 milyar dolarlık işlem gerçekleştirdiği ünlü isimler yanında, Hesap Uzmanları Kurulu'nun raporunda adları geçen ve yaklaşık 400 milyon dolarlık hayali ihracata adı karışan şirketler hakkında da kaçakçılık davası açılacak. 
     
     15 yıl hapisleri istenecek 
     Gümrük Teftiş Kurulu Başkanlığı, inceleme sonucunda 1918 sayılı Kaçakçılığın Men ve Takibine Dair Kanunu çerçevesinde teşekkül halinde toplu kaçakçılık suçundan dava açacak. Açılacak davada "teşekkül halinde kaçakçılık" suçu için 15 yıla kadar hapis cezası ile beyannamede yazılı tutarın 5 katı kadar da para cezası istenecek. 
     


 EKONOMİ 



















</TEXT>
</DOC>
