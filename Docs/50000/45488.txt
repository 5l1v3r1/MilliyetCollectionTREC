<DOC>
<DOCNO> 45488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/guncel/agun.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
MİLLİYET VE DHA MUHABİRLERİ ATEŞ HATTINDA... 
</HEADLINE>
<TEXT>
Kuzey İttifakı zırhlı birlikleri saldırıya hazır 10 bin asker Kabil’e dayandı 
ABD ve müttefiklerinin hava saldırısının ardından Taliban'a saldıracak olan güçler Penşir’e konuşlandı 
     İRFAN SAPMAZ 

     Afganistan'da her an başlaması beklenen savaşta, hava bombardımanının ardından Kabil'e yürüyecek olan Kuzey İttifakı güçleri, 10 bin asker ve zırhlı birliklerle savunma mevzilerinden çıkarak, saldırı noktalarına ulaştı. ABD'nin, 11 Eylül günü New York ve Washington'u hedef alan terörist saldırılardan sorumlu tuttuğu Suudi terörist Usame Bin Ladin'i "ölü ya da diri" ele geçirmek için Afganistan'a gerçekleştireceği operasyonla ilgili tüm hazırlıklar tamamlandı. 
     
     Cebuli Saraç 
     Taliban yönetimine karşı savaşan Kuzey İttifakı güçleri, Penşir Vadisi'ndeki Cebuli Saraç bölgesinde konuşlandı. Operasyona katılacak ABD ve müttefik uçaklarının Kabil'i bombalamasının ardından kara harekatını başlatacak Kuzey İttifak güçleri, sivil yerleşim merkezlerinin boşaltıldığı bölgede başkent Kabil'e iyice yaklaştı. ABD ve müttefiklerin desteğiyle Kuzey İttifakı mücahitlerinin en az kayıpla Kabil'i ele geçirebilmeleri için savaş planları tekrar tekrar gözden geçirildi. 
     
     Ayrıntılı savaş planları 
     Çatışma noktalarından daha güvenli bölgelere gönderilen binlerce Afgan, yerleştirildikleri çadır köylerde açlık ve sefalet içinde yaşıyor. Şimdi herkes nefesini tutmuş, "büyük savaş"ın başlamasını bekliyor. 
     
     Taliban’ın silahı geri tepecek 
     Kuzey İttifakı güçlerinin elinde bulunun tanklar ve diğer zırhlı araçlar Taliban’la yapılan savaşlarda ele geçirilmiş. Şimdi İttifak güçleri bu araçların sürekli bakımını yaparak saldırıya hazır bir biçimde tutuyor. Arkadaşımız İrfan Sapmaz da bu tanklardan birinin üzerine çıktı. 
     
Kerimov bizi bombadan korur’      "Sizin Atatürk'ünüz varsa, bizde de Kerimov var" diyen Özbek halkı savaşı hiç umursamıyor...öTaliban bize bir şey yapamaz" 
     FARUK ZABÇI 

     Özbekistan Hava Yolları ile Taşkent üzeri "Fight Class" Çatışma Sınıfı yazılı uçuş kartıyla ulaştığımız Afganistan ile sınır kenti Termiz'de Özbek halkı savaşı umursamıyor. Asker izinlerinin kaldırılmış olmasına rağmen, halkın paniğe kapılmaması için hiçbir şey belli edilmiyor. Ruslar'ın 1979'da Afganistan'ı istila ederken kullandıkları meşhur "Dostluk Köprüsü"nde ise aksine büyük hareketlilik görülüyor. 
     Sivil halkın 11 yıldan bu yana işbaşında bulunan Özbekistan Cumhurbaşkanı İslam Kerimov'a güveni sonsuz. Türkçe anlaşabildiğim Özbek lokanta yöneticisi, "Sınırdan 5 kilometre uzaklıktasınız. Savaş çıkarsa, Taliban bombalarından korkmuyor musunuz " sorusuna gülerek "Sizin nasıl Atatürk'ünüz varsa, bizim de Kerimov'umuz var. O bizi bombalardan korur. Taliban bize bir şey yapamaz" karşılığını veriyor. 
     Bir Türk'ün burada yabancılık çekmesi zor. "Bizning Olıy Maqsadımız Vatan Mustakillgi" Bizim asıl amacımız Vatanın bağımsızlığı sloganlarına adım başı rastlanan şehirde, halkın çoğunluğu Atatürk'ü tanıyor. 
     
Taliban’dan umut kesildi      AHMET DUMANLI 

     Pakistan yönetimi, Usame bin Ladin'i teslim etmeye ikna çabaları için Taliban yönetimine yeniden bir heyet göndermeyi düşünmediğini açıkladı. 
     Pakistan Dışişleri Bakanlığı Sözcüsü Riaz Muhammed Han, basın toplantısında, "Yeni heyet gönderme planı yok... Taliban, uluslararası topluluğun onlardan ne beklediğini biliyor" dedi. Sözcü Han, Taliban rejiminin uluslararası topluluğun taleplerini yanıtlamayı kabul etmesi halinde, bunun onların yararına olacağını kaydetti. 
     
ECEVİT’TEN MÜŞERREF’E Pakistan’ın yanındayız      BARÇIN YİNANÇ 

     Türkiye, Pakistan'a özel heyetle "destek" mesajı gönderdi. 
     Devlet Bakanı Şükrü Sina Gürel, Türkiye'nin tarihinin en zor dönemlerinden birini yaşayan Pakistan'ın yanında olduğu mesajını vermek amacıyla dün İslamabad'da görüşmeler yaptı. MGK tarafından yapılması kararlaştırılan ziyarette Gürel, Başbakan Bülent Ecevit'in yazılı mesajını Pakistan Cumhurbaşkanı Pervez Müşerref'e iletti. 
     Gürel ve beraberindekileri askeri kıyafetle karşılayan Müşerref, heyet üyelerinin tek tek elini sıkıp Türkçe "Hoşgeldiniz" diye hitap etti. Gürel, görüşmenin başlangıcında Müşerref'e Ecevit'in mektubunu verdi. Türkçe olarak "Mektubu okuyayım mı " diye soran Pakistan Lideri, metnin İngilizce olduğunu öğrendikten sonra "Türkçe de okuyabilirdim ama yavaş yavaş" dedi. 
     
Binlerce kişi izşedi Kabil'de ilk uçaksavar ateş      DIŞ HABERLER SERVİSİ 

     Taliban yönetimi, dün Kabil üzerinde iki uçağa uçaksavarlarla ateş açtı. Taliban'ın Savunma Bakanlığı'ndan bir yetkili, Kabil üzerinde görülen ve kimliği belirsiz uçakları düşürmek amacıyla ateş açtıklarını söyledi. 
     Havada iki cisim gördüklerini öne süren görgü tanıkları, Kabil üzerinde yüksek irtifadaki uçağa uçaksavar bataryalarının ateşlenmesi üzerine, binlerce kişinin sokaklara fırladığını ve uçağı izlediğini açıkladı. 
     Uçaksavar ateşi açılması sırasında, uçaklardan birinin kent üzerinde uçtuğu belirtildi. Görgü tanıkları, havadaki iki cisimden birinin yüksek hızla gözden kaybolduğunu, diğerinin ise kent üzerinde hareket ettiğini söyledi. Diğer bazı tanıklar ise havada bir cisim gördüklerini belirtti. 
     Tanıklar, başkent üzerinde tur atan kimliği belirsiz uçağın Taliban'ın elindeki uçaklardan olmadığını, dolayısıyla Kuzey İttifakı'na ya da ABD'ye ait olabileceğini belirttiler. Kuzey İttifakı'nın elinde, sadece helikopter bulunuyor. 
     



 GÜNCEL 




















</TEXT>
</DOC>
