<DOC>
<DOCNO> 18571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/sontur19.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Cumhur Ersümer'in istifa gerektirecek hatası yok" 
</HEADLINE>
<TEXT>

     Devlet Bakanıve Başbakan Yardımcısı Mesut Yılmaz, Cumhur Ersümer'in istifasıyla ilgili gelişmeleri, pazartesi günü ANAP İstanbul İl Başkanlığı'nda düzenleyeceği basın toplantısında değerlendireceğini belirterek, ''Aslında Sayın Ersümer'in istifasını gerektirecek herhangi bir hatasının olmadığına dair bir mutabakat içindeyiz'' dedi. 
     Başbakan Yardımcısı Mesut Yılmaz, Yalova'nın Altınova İlçesi'ne bağlı Subaşı Beldesi'nde, gazetecilerin sorularını yanıtladı. Yılmaz, gazetecilerin, ''gazetelerde kabinede revizyon yapılacağı şeklinde haberler yazılıyor doğru mu'' şeklindeki soruları üzerine şunları söyledi 
     ''Gazetelerde yer alan bazı haberlerin, özellikle dün yapılan lider toplantısıyla ilgili haberlerin tamamına yakını gerçek dışıdır. Gerek kabinede revizyon yapılması konusunda mutabakata varıldığı, gerekse Sayın Başbakanın,. Sayın Ersümer'in istifasıyla ilgili yaptığı açıklamada son anda bazı bölümlerin çıkarıldığına dair haberler, tamamen hayalidir. Ne böyle bir görüşme olmuştur ne de böyle bir mutabakat olmuştur. Sayın Ersümer'in istifasıyla ilgili gelişmeleri pazartesi günü ANAP İstanbul İl Başkanlığı'nda yapacağım basın toplantısında sizlerle paylaşacağım.'' 
     Yılmaz, bir gazetecinin, ''Sayın Ersümer'in istifasını açıkladığı dakikalarda Sayın Tantan'ın oralarda olmamasını nasıl değerlendiriyorsunuz '' sorusunu, ''Arkadaşlarımız diğer uğraşları nedeniyle katılamadılar. Tabii ki, hepsinin ortak arzusu böyle bir şeyde Sayın Bakanın yanında yer almak idi. Çok ani bir basın toplantısı olduğu için ve daha önceden angajmanları olduğu için, bazıları buna imkan bulamadılar. Ama ANAP'ın tüm grubu ve parti teşkilatı, Sayın Ersümer'in arkacısındadır'' diye yanıtladı. 







</TEXT>
</DOC>
