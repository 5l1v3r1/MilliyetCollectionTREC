<DOC>
<DOCNO> 16773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/magazin/mag01.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şey Afrodisias için 
</HEADLINE>
<TEXT>

Geyre’deki antik kazılar için Sevgi Gönül 600 bin dolar bağışladı, Vural Gökçaylı defile düzenliyor. Ama Geyre’deki tarih h l yardım bekliyor.. 
     SERDAR BENLİ 

     İŞ ve moda dünyası, Geyre’de süren Afrodisias antik şehri kazıları kapsamında yeni bir müze kurmak için elele verdi. Geyre Vakfı Yönetim Kurulu Başkanı Sevgi Gönül’ün öncülüğünde başlatılan yardım kampanyasına ünlü modacı Vural Gökçaylı’dan da destek geldi. Gökçaylı, 25 Nisan’da Çırağan Oteli’nde düzenlyeceği defilenin gelirini Geyre Vakfı’na bağışlayacak. 
     
     Şikel ve Ak tanıttı 
     GÖKÇAYLI, bu defilede sergileyeceği kreasyonun örneklerini de dün tanıttı. Divan Otel’de Sevgi Gönül’ün de katıldığı mini tanıtımda, Türkiye güzelleri Çağla Şikel ile Yüksel Ak görev aldı. Tanıtımda bir konuşma yapan Gönül, adını tanrıça Afrodit’ten alan Afrodisias’ın, dünyanın en görkemli arkeolojik kalıntılardan biri olduğunu söyledi. 
     
     10 milyon dolar gerek 
     ANCAK Geyre’de 1979’da açılan müzenin yetersiz kaldığını söyleyen Gönül, Afrodisias hazinesinin yeni bir müzeye kavuşması amacıyla vakfa tam 600 bin dolar yaklaşık 600 milyar lira bağışladı. Diğer yardımların da 250 bin doları bulduğu, ancak projenin tamamı için 10 milyon dolara yaklaşık 10 trilyon lira ihtiyaç duyulduğu dile getirildi. 
     


 MAGAZİN 













</TEXT>
</DOC>
