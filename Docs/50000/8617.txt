<DOC>
<DOCNO> 8617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/ekonomi/eko02.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartları yakacak 
</HEADLINE>
<TEXT>

Kriz, bankaların tüketici kredilerini ve kredi kartından nakit çekimini durdurmalarına yol açtı. Kredi kartı faizleri yükselirken yüzde 130 faiz açıklayan banka oldu 
     KADİFE ŞAHİN 

     Pazartesi günü başlayan ekonomik kriz, bankaların tüketici kredileri, kredi kartı, nakit çekme ve mevduat faizlerinin yükselmesine neden oldu. 
     Siyasi kriz ve güven ortamının bozulması nedeniyle kilitlenen piyasalarda bankaların hemen hepsi tüketicilere kredi vermeyi durdurdu. 
     Tüketici kredisi veren bankalardan Dışbank, tüketici kredilerinin resmen durdurulmadığını, ancak yüksek faiz oranları nedeniyle bu kredilere pek de talep gelmediğini belirtti. 
     Bankaların büyük kısmı kredi kartlarından ve müşteriye açılan kredi mevduat hesaplarından nakit çekimlerini de durdurdu. 
     Yapı Kredi Bankası, Türkbank, Pamukbank ve Osmanlı Bankası dün müşterilerine kredi kartı ve kredili mevduat kullandıran bankalar oldu. Yapı Kredi Bankası, kredi kartlarından nakit çekme tutarını 400 milyon lira ile sınırlandırdı. 
     
Kredi kartı faizi yüzde 130      Yapı Kredi Bankası, kartlarında yüzde 7.9, kredili mevduatta da yüzde 12 faiz uyguluyor. Fon yönetiminde olan Türkbank da kredi kartlarından nakit çekişini devam ettiren bankalardan biri oldu. Banka kredi kartına yüzde 8 aylık faiz uyguluyor. 
     Kredi kartından nakit çekimlerini durduran bankalardan biri olan Toprakbank, aylık kredi kartı faizini yüzde 130’a çıkararak rekor faiz açıkladı. 
     Kredi kartı müşterilerinin limitlerinin yüzde 50’sine kadar kredi kullanılmasına izin veren Pamukbank, yüzde 12 faiz uyguluyor. Banka kredili mevduat hesaplarındaki aylık faiz oranını ise yüzde 25’e çıkardı. 
     Osmanlı Bankası ise kredi kartı müşterilerine yüzde 9.95 faiz ile limitlerinin yüzde 30’u kadar nakit kullandırıyor. Osmanlı Bankası, kredili mevduat hesaplarında uyguladığı faizi yüzde 15 olarak açıkladı. 
     Bu arada Citibank, Türk Lirası mevduatlara uyguladığı faiz oranlarını yeniden belirlediğini açıkladı. Banka, vadesiz mevduata yüzde 15 faiz verirken, yüzde 55 olan 1 ay vadeli TL mevduat faizini 35 puan birden artırarak yüzde 90’a çıkardığını açıkladı. 
     Citibank, 3 ve 6 ay vadeli mevduata yüzde 45, 1 yıl vadeli mevduata ise yüzde 43 oranında faiz uygulayacak. 
     
13 milyon kredi kartı var      Bankalararası Kart Merkezi’nin Aralık 2000 tarihli verilerine göre Türkiye’de 13 milyon 408 bin 477 adet kredi kartı kullanılıyor. 
     Visa, MasterCard ve diğer kartlarını kullanan 13 milyon kredi kartı kullanıcısı, bu kartların 1 milyon 912 bin 837’ni yurtiçi kullanımda, 11 milyon 495 bin 640’ı ise hem uluslararası hem de yurtiçi tüketimde kullanılıyor. 
     


 EKONOMİ 


















</TEXT>
</DOC>
