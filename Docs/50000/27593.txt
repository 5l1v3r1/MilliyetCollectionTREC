<DOC>
<DOCNO> 27593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/guncel/gun03.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet Vardar Ovası’nda 
</HEADLINE>
<TEXT>
Uzlaşma umudu hızla azalıyor 
Makedonya’daki uzlaşma görüşmeleri, çatışmaların gölgesinde devam ediyor. Ancak her iki taraf da birbirlerinin talebini kabul etmemeye kararlı görünüyor 
     MUSTAFA BAKACAK 

     Makedonya’daki çatışmalara çözüm arayışları sürerken, ordu UÇK’nın elindeki köylere bomba yağdırmaya devam ediyor. Kumanova ve Lipkova’ya 45 gün aradan sonra ulaşan 80 ton insani yardımın yarattığı sevinç, Makedon güçlerin bölgeyi top ateşine tutmasıyla yerini korkuya bıraktı. 4 bin nüfuslu Sulupcan köyünde, hasar görmeyen bina kalmadı. Lipkova’daki su sıkıntısı ise yardım konvoylarıyla bölgeye giren teknisyenlerin arızayı gidermesiyle sona erdi. 
     
     Koalisyonda tartışma 
     Cumhurbaşkanı Boris Traykovski’nin başkanlığında yürütülen görüşmelere, koalisyon hükümetinin dört ortağıyla uzmanlar katılıyor. Azınlıktaki Arnavut Demokrat Parti ADP ise, ülkede Traykovski’nin yardımcısının mutlaka Arnavut olmasını ve mutlak veto hakkı edinmesini istedi. Sertlik yanlısı hükümet ortağı VMRO - DPMNE partisiyse, bu teklife sert tepki gösterdi. 
     
     Biz ölmeye hazırız’ 
     Görüşmelerden sızan bilgilere göre, taraflar "Makedonya’nın resmi dini Ortodoksluktur" maddesinin Anayasa’dan çıkarılması konusunda uzlaştı. Ancak bu gelişme de, Ortodoks Kilisesi’den büyük tepki gördü. UÇK’lılar, kararlı olduklarını belirterek, "Arnavut halkının geleceği için, gerekirse ölmeye bile hazırız" diyor. 
     
     Türkler yardım bekliyor 
     Meclis’te temsilcisi bulunmayan ve görüşmelerde yer almayan Türkler, ülkedeki gelişmeleri kaygıyla izliyor. Türkler, iki tarafın anlaşması halinde kendilerini zor günlerin bekleyeceğini savunarak, Türk Hükümeti’nin de konuyla ilgili ciddi adımlar atmasını bekliyor. 
     
Sırplar yine saldırdı      Bosna Sırp Cumhuriyeti'nde, Banya Luka'daki Ferhadiye Camii'nin restorasyon törenini ikinci defa engellemek isteyen Sırp milliyetçilerle polis arasında çıkan çatışmalarda, 3'ü ağır 15 polisin yaralandığı, 5 göstericinin de gözaltına alındığı bildirildi. Görgü tanıkları, yüzlerce Bosnalı Sırp'ın, taş ve şişelerle polise saldırdığını ve bazı görevlilerin yaralandığını söyledi. Polisin kalabalığı dağıtmak için göz yaşartıcı bomba ve tazyikli su kullandığı kaydedildi. Osmanlı döneminde inşa edilen ve 1992 - 1995 yıllarındaki savaşta yıkılan caminin yeniden inşası için 7 Mayıs'ta yapılması öngörülen temel atma töreni de, yaklaşık 4 bin Sırp tarafından engellenmişti. 
     



 GÜNCEL 



















</TEXT>
</DOC>
