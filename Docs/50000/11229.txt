<DOC>
<DOCNO> 11229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sontur24.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İSKİ'de onarım çalışmasında gaz faciası... 3 kişi öldü... 
</HEADLINE>
<TEXT>

     İSKİ'nin Tuzla Atıksu Arıtma Tesisleri'ndeki onarım sırasında, 1 mühendis ve 2 işçi, gaz zehirlenmesi sonucu öldü. 
     Alınan bilgiye göre, saat 15.00 sıralarında meydana gelen olayda, tesislerin çamur yoğunlaştırma ünitesinde, pompalardaki akıntıyı engellemek için Makine Mühendisi Ali Murat Aköz ile işçiler Yüksel Yağlı ve Ali Sevilmiş, onarım çalışmasına başladılar. Aköz, Yağlı ve Sevilmiş, onarım sırasında pompalardan sızan hidrojen sülfür gazından zehirlendiler. 
     Gaz zehirlenmesinin olduğunu fark eden ve pompaların bulunduğu yere giren 4 işçinin tüm çabalarına rağmen Aköz, Yağlı ve Sevilmiş hayatlarını kaybettiler. Ölenler ile onları kurtarmaya çalışan 4 kişi, bu sırada pompalardan akan çamurla dolan yaklaşık 1.5 metrelik çukurun içinde kaldı. 
     Ölen 3 kişinin cesedi ve gazdan etkilenen Güngör Öztürk, İbrahim Günaydın, Kadir Demirel ve Sinan Cavat, olay yerine gelen Pendik ve Tuzla itfaiye ekipleri tarafından çıkarıldı. Gazdan etkilenen 4 işçi, Kartal Dr. Lütfi Kırdar Eğitim ve Araştırma Hastanesi'ne kaldırıldı. İşçilerin sağlık durumlarının iyi olduğu bildirildi. 




</TEXT>
</DOC>
