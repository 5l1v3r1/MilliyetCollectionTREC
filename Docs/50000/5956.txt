<DOC>
<DOCNO> 5956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sontur01.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İş merkezinde çıkan yangında 6 kişi az kaldı diri diri yanıyordu 
</HEADLINE>
<TEXT>

     Bayrampaşa'da bir iş merkezinde çıkan yangında, yoğun duman nedeniyle binada mahsur kalan 6 kişi, itfaiye ekipleri tarafından kurtarıldı. 
     Topçular Kışla Caddesi'ndeki Gündoğan İş Hanı'nın 4. katında bulunan bir plastik atölyesinde, LPG tüpünden sızan gazın alev alması sonucu saat 00.15 sıralarında yangın çıktı. 
     Alevler kısa sürede büyürken, atölyede çalışan 6 işçi, yoğun duman nedeniyle binada mahsur kaldı. Bayrampaşa İtfaiye ekiplerinin merdiven aracılığıyla tahliye ettiği işçilerden dumandan etkilenen Kemal Demir ve Erdoğan Dalçın olay yerine gelen ambulansta ayakta tedavi edildi. 
     Gaziosmanpaşa ve Fatih itfaiye ekiplerinin da olay yerine gelmesiyle diğer katlara sıçramadan söndürülen yangında, işyeri kullanılamaz hale geldi. 




</TEXT>
</DOC>
