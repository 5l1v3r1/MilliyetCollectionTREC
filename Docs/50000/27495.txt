<DOC>
<DOCNO> 27495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/soneko19.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkbank'ın kapatılma kararına karşı protesto... 
</HEADLINE>
<TEXT>

     Türkbank çalışanları ve emeklileri, bankanın kapatılması kararını protesto ederek, kararın geri çekilmesini istediler. 
     Türkbank İzmir Merkez Şubesi önünde toplanan Türkbank çalışanları ve emeklileri adına bir açıklama yapan Türkbank Emekli Sandığı Yönetim Kurulu Üyesi Ahmet Erzurumlu, Türkbank'ın uzun zamandır fon yönetiminde olduğunu, bankanın ''hortumlanması'' gibi bir durum yaşanmadığını söyledi. 
     Bankanın satılması yerine kapatılması kararının, gerek çalışanlar gerekse ekonomi için büyük kayıp olacağını savunan Erzurumlu, ''Bankayı kapatarak, özelleştirme ihalelerinde yaşanan usulsüzlükleri, haksız kredileri örtbas etmeye kalkıyorlar. Bu karar siyasidir'' dedi. 
     Başbakan Ecevit'in konuya gereken önemi vermesini isteyen Erzurumlu, 3 bin 500 çalışanı, 7 bin emeklisi ile Türkbank ailesinin mağdur edileceğini ve 1913 yılından bu yana banka ile iş yapanların zarar uğratılacağını öne sürdü. 
     Türkbank emeklileri ve çalışanları daha sonra, ellerinde taşıdıkları ve üzerinde çeşitli sloganların yazılı olduğu dövizlerle, alkışlı protestoda bulundular. 
     
     İstanbul'da da tepki... 
     Emlakbank ve Türkbank hakkındaki kapatma kararları, İstanbul'da da banka çalışanlarınca protesto edildi. 
     Türkiye Emlak Bankası'nın İstanbul'daki bazı şubelerinde saat 11.00'de bilgisayar ekranları kapatıldı. Bazı şubelerde ise emeklilerin maaşlarının ödenmesi ve müşterilerin acil ihtiyaçlarının karşılanması amacıyla işlemlere devam edildi. Banka müfettişlerinin de, kapatılma kararını protesto amacıyla mühürlerini bırakma kararı aldıkları bildirildi. 
     Türk Ticaret Bankası şubelerinin bazılarında da birçok işlemin yapılmadığı öğrenildi. Türkbank çalışanları, bilgisayarları ile banka zırhlı araçlarına ''Türkbank kapatılamaz'' yazıları astılar. 
     
     Ankara'da protesto 
     Türk Ticaret Bankası Türkbank çalışanları ve emeklileri, bankanın kapatılma kararını protesto ederek, kararın geri alınmasını istediler. 
     Ulus Anafartalar Caddesi üzerindeki Türkbank Orta Anadolu Bölge Müdürlüğü'nün önünde öğle saatlerinde toplanan banka çalışanları ve emeklileri, ''Türkbank kapatılamaz'' yazılı dövizler taşıdılar ve hükümet aleyhine sloganlar attılar. Banka çalışanları, alkış ve ıslıklarla Anafartalar Caddesi'ni bir süre trafiğe kapatırken, polisin yolun açılması ve yapılan eylemin toplu gösteri kanununa aykırı olduğu anonsu ile karşılaştılar. 
     Caddeyi açmamakta bir süre direnen eylemciler, daha sonra toplu halde İstiklal Marşı'nı okuyarak kaldırıma çıktılar. Eylemciler adına burada bir açıklama yapan Türkbank emeklisi Zekai Dağlıyar, Türkbank'ın Bankacılık işlemleri yapma ve mevduat kabul etme izninin 1 Temmuz tarihi itibariyle kaldırılacağını hatırlattı. Dağlıyar, ''Fon bünyesinde bulunan 8 banka içerisinde tek kar eden banka Türkbank'tır. 1997 yılında iyileştirilmek için fona gönderilen banka, hükümet tarafından atanan Genel Müdürler tarafından bu hale getirilmiştir'' dedi. Türkbank'ın Fon bünyesindeki diğer 7 banka ile birleştirileceği, şube kapatılacağı ve yaklaşık 10 bin çalışanın işten çıkarılacağını yönünde söylentiler yayıldığını anlatan Dağlıyar, 1913 yılında ilk milli özel teşebbüs bankası olarak kurulan Türkbank'ın kapatılmasına karşı olduklarını söyledi. Açıklamanın ardından bir süre daha slogan atan banka çalışanları, daha sonra olaysız şekilde dağıldılar. 
     






</TEXT>
</DOC>
