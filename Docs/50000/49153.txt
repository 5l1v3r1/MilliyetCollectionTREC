<DOC>
<DOCNO> 49153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sontur14.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Türkiye'nin sıkıntıdan 2 ayda kurtulması mümkün değil" 
</HEADLINE>
<TEXT>

     SP Genel Başkanı Recai Kutan, Türkiye'nin içinde bulunduğu ekonomik sıkıntılardan 2 ayda kurtulmasının mümkün olmadığını söyledi. 
     Kutan, İzmir Ayakkabıcılar Odası ziyaretinde, gazetecilerin sorularını yanıtladı. Bir gazetecinin, 9. Cumhurbaşkanı Süleyman Demirel'in ''Türkiye'nin ekonomik sorunlarını 2 ayda çözerim'' sözlerini hatırlatması üzerine, şu karşılığı verdi 
     ''Realist olmak lazım. Türkiye'nin içinde bulunduğu ekonomik sıkıntılardan 2 ayda, 6 ayda kurtulması mümkün değildir. 2 ayda olsa olsa düze çıkmayı sonuçlandıracak olan doğru bir ekonomik politikanın uygulanmasına başlanabilir. Dolayısıyla biz muhalefet partisi olarak ülkenin ekonomik meselelerini 2 ayda hallederiz demiyoruz.'' Bir başka gazetecinin ''Milletvekillerinin maaş zamlarının geri çekilmesi için verilen önergede SP'nin imzası bulunmuyor. Bu Erbakan'ın siyasete geri döndürülmesi olarak yorumlandı'' demesi üzerine, Kutan, şöyle konuştu 
     ''Meseleyi Erbakan'ın şahsı ile irtibatlandırmak yanlıştır. 
     Vaktiyle uyum komisyonunda üzerinde mutabık kalınan bazı maddeler vardı. Ancak, meclis çalışmalarında bazı maddeler delindi. Biz diyoruz ki, hazır bu madde gelmişken, delinmiş maddeler ve bu arada AB'nin özellikle istediği demokratikleşme ve insan hakları konularındaki talepleri içine alan bir paket haline getirelim. Ancak, buna kimse yanaşmıyor. Bu itibarla imza koymadık.'' Türkiye'nin içinde bulunduğu şartların, ''referanduma uygun olmadığını'' savunan Kutan, milletvekili maaşları konusunun mecliste çözülmesi gerektiğini kaydetti. Kutan, bu anlayışla milletvekili maaşları maddesinin tek başına gelmesi halinde, bunu parti grubunda değerlendireceklerini söyledi. 
     Recai Kutan, ayakkabıcı esnafına hitaben yaptığı konuşmada ise Türkiye'nin en önemli meselesinin ekonomik sıkıntılar olduğunu belirtti. 
     İzmir Ayakkabıcılar Odası Başkanı Tahsin Güzel de, ayakkabıcı sektörünün tekstilden sonra en çok ihracat yapan sektör olduğunu belirterek, ''Ancak esnafımız bugün çok zor durumda'' dedi. 
     






</TEXT>
</DOC>
