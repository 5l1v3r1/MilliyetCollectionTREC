<DOC>
<DOCNO> 28079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/soneko28.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün böyle geçti... 
</HEADLINE>
<TEXT>

     Para piyasaları, bugün de Fazilet Partisi'nin kapatılma davasının sonucuna endeksli bir gün geçirdi. 
     Karar bugün de açıklanmazken, Borsa yükseldi, döviz fiyatları ve bono faizleri arttı. 
     Kapalıçarşı'da güne 1 milyon 272 bin lira satış fiyatıyla başlayan dolar, gün içinde 1 milyon 300 bin lirayı gördü. Dolar, günü 14 bin lira artışla 1 milyon 286 bin liradan, 557 bin liradan başlayan mark ise 6 bin lira artışla 563 bin liradan tamamladı. Dünkü kapanışa göre,dolar 21 bin lira, mark da 10 bin lira arttı. 
     Merkez Bankası, bugün yine dövize müdahale etmek zorunda kaldı. Merkez Bankası, döviz satış ihalesinde ortalama 1 milyon 282 bin 882 liradan 252 milyon dolar sattı. Merkez Bankası, son üç gün içinde düzenlediği döviz satış ihalesi ile toplam 757 milyon dolar satış gerçekleştirdi. 
     Merkez Bankası, doların bugünkü kapanış kurunu ise alışta 1 milyon 273 bin 902 lira, satışta ise 1 milyon 280 bin 46 lira olarak belirledi. Önceki kapanışa göre alışta 25 bin 3, satışta 25 bin 123 liralık artış kaydedildi. 
     Merkez Bankası, dünkü kapanış kurunu alışta 1 milyon 248 bin 899 lira, satışta ise 1 milyon 254 bin 923 lira olarak tespit etmişti. 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz oranı, ortalama yüzde 62.96'dan kapandı. 
     İMKB Tahvil ve Bono Piyasası verilerine göre, Repo Pazarı'nda en düşük oran yüzde 58.00'den, en yüksek oran yüzde 63.10'dan gerçekleşti. 
     Bankalararası TL interbankında da gecelik faiz oranı yüzde 63 oldu. Tahvil ve Bono Piyasası Kesin Alım Satım Pazarı'nda ise bono faizleri yükseldi. 
     En çok işlem gören 6 Mart 2002 tarihli, bugün valörlü bononun bileşik getirisi yüzde 81.44'e çıktı. 
     Borsa ise 2. seanstaki sektör bazında alımlarla günü yükselişle kapattı. Fazilet Partisi'nin kapatılma davasından haber bekleyen piyasa, günün ilk yarısında döviz fiyatlarındaki hızlı hareketlenmenin de etkisinde kalarak 1. seansı 47 puan kayıpla tamamladı. 
     Ancak günün ikinci seansında holding ve banka hisseleriyle toparlanma oldu. Ulusal-100 Endeks, günü 160.58 puan artışla 10,982.98 puandan tamamladı. Hisse senetleri de ortalama yüzde 1.48 oranında değer kazandı. 
     Günlük toplam işlem hacmi 265 trilyon 44 milyar lira oldu. 
     







</TEXT>
</DOC>
