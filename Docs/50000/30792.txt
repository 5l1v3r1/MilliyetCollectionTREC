<DOC>
<DOCNO> 30792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/siyaset/siy03.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DOĞAN MEDYA GRUBU YAYIN KONSEYİ ÇAĞRI YAPTI 
</HEADLINE>
<TEXT>
Ya gazetecilik, ya siyaset’ 
Bağımsız yayıncılığın siyasi görevle uzlaşmadığını açıklayan Doğan Medya Konseyi, yayıncıların birini tercih etmelerini istedi 
     HABER MERKEZİ 

     Doğan Medya Grubu DMG Yayın Konseyi, bağımsız yayıncılık görevinin siyasi parti göreviyle uzlaşmadığını bildirdi. Konsey, DMG’ye mensup olduğu halde siyasi partilerde görev alanların parti ya da yayıncılık görevleri arasında tercih yapmalarını istedi. 
     DMG Yayın Konseyi’nin perşembe günü yaptığı olağanüstü toplantıda, gruba mensup yayıncıların siyasi partilerle ilişkileri ele alındı. Toplantıya ilişkin şu açıklama yapıldı "DMG Yayın Konseyi, grubumuzda eskiden beri var olan zihniyet doğrultusunda, 29 Eylül 1999 tarihinde yaptığı toplantıda, DMG Temel ve Meslek İlkeleri 2’nci Maddesi’ne Gazeteci herhangi bir siyasi partide aktif olarak görev alamaz’ şeklinde bir ilave yapılmasını kararlaştırmıştı. Son günlerde yeni siyasi partilerin kurulması, mevcut siyasi partilerde yeni görevlendirmeler yapılması nedeniyle, yayıncıların siyasi kuruluşlarla ilişkilerinin yeniden hatırlatılması ihtiyacı doğmuştur. 
     Konseyimiz, bağımsız yayıncılık görevinin, siyasi parti görevleriyle uzlaşmaz bir özellik taşıdığı görüşündedir. Bu nedenle, 29 Eylül 1999 tarihinde alınan kararla, DMG Temel ve Meslek İlkeleri’ne eklenen cümlenin, biraz daha açılarak, yeniden hatırlatılması kararlaştırılmıştır. 
     Doğan Medya Grubu’na bağlı yayın organlarında görev yapan yayıncılar, yöneticiler, yazarlar herhangi bir siyasi partinin kurucusu, aktif yöneticisi, yetkili kurumlarının üyesi ve milletvekili olarak görev yapamazlar. Bu tür siyasi görevleri kabul eden ve ülkeye bu yolla hizmet etmeyi arzu eden arkadaşlarımızın siyasi görevle, yayın görevi arasında bir tercih yapmaları, hem siyaset, hem mesleğimiz açısından, daha yararlı sonuçlar alınmasını sağlayacaktır. Tercihini ülkeye siyasi platformda katkıda bulunma yolunda kullanacak olan arkadaşlarımıza başarılarının bu alanda da devamını diliyoruz." 
     
     Tercihler 
     DMG Yayın Konseyi’nin bu hatırlatması üzerine, Hürriyet Gazetesi Yazı İşleri Müdürü ve yazarı Tufan Türenç ile Finansal Forum Gazetesi Genel Yayın Yönetmeni Gökhan Çırnaz, kurultayda seçildikleri CHP Parti Meclisi üyeliğinden istifa ettiler. Gazetemizde yazan Emekli Büyükelçi Şükrü Elekdağ ile Radikal yazarı Erol Tuncer ise siyaset yönünde tercihte bulunarak, yazılarına son verecekler. 
     



 SİYASET 















</TEXT>
</DOC>
