<DOC>
<DOCNO> 22685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/guncel/gun02.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
7.5 yıl hapsi istendi 
</HEADLINE>
<TEXT>
Mahir Kaynak’a MİT DAVASI 
MİT, eski mensubu Mahir Kaynak ve yayıncı Rahim Er hakkında, MİT’e ait bilgileri ifşa ettikleri iddiasıyla dava açtı 
     İSTANBUL Milliyet 

     Milli İstihbarat Teşkilatı MİT , eski mensubu Mustafa Mahir Kaynak ve yayıncı Rahim Er hakkında, "Yel Üfürdü, Su Götürdü" adlı kitapta, "MİT’in görev ve faaliyetlerine ilişkin gizli kalması gereken bilgileri ifşa ettikleri" iddiasıyla dava açtı. Savcılık, Kaynak ve Er’in 7.5 yıla kadar hapsini istedi. 
     İstanbul Cumhuriyet Başsavcılığı’nca hazırlanan iddianamede, Kaynak’ın kaleme aldığı ve Yönetim Kurulu Başkanlığı ve Genel Müdürlüğü’nü Er’in yaptığı Babıali Kültür Yayıncılığı tarafından ilk baskısı gerçekleştirilen 142 sayfalık kitabın, "MİT’çi kimliğim" ve "Teşkilattaki günlerim" başlıklı bölümlerinde yer alan bilgilerin, MİT’in görev ve faaliyetlerine ilişkin olduğu kaydedildi. İddianamede, MİT’in suç duyurusuyla birlikte Kaynak’ın 16 Aralık 1971’de imzaladığı, "Ant İçme Belgesi" ve 2 Aralık 1980 tarihli "Ayrılış Andı"nın da savcılığa gönderildiği belirtildi. 
     İddianamede, bu belgelerde gizliliğe riayet edilmesi, yazılı hususlara titizlikle uyulması gerektiği belirtilmesine rağmen, bunlara uyulmayarak MİT’e ait gizli bilgilerin ifşa edildiğinin öne sürüldüğü kaydedildi. 
     



 GÜNCEL 

















</TEXT>
</DOC>
