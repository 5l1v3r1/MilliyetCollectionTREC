<DOC>
<DOCNO> 23891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/soneko20.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa uzmanlarının Mayıs ayı enflasyon tahminleri için tıklayın 
</HEADLINE>
<TEXT>

     Borsa'da Mayıs ayı fiyat artışlarının yüzde 4.7-8.5 aralığında gerçekleşmesi bekleniyor. 
     Borsa'daki aracı kurum yetkilileri, Mayıs ayı enflasyon rakamlarının önceki iki ayın altında gerçekleşeceği yönünde görüş belirtirken, tüketici fiyat artışları endeksi TÜFE ve toptan eşya fiyatları endeksinde TEFE yüzde 7'nin üzerindeki rakamların olumsuz karşılanacağını kaydettiler. 
     Aracı kurumların tahminleri, tüketici fiyat endeksinde en düşük yüzde 4.7 ile en yüksek 7.5 arasında değişirken, toptan eşya fiyat endeksinde ise bu oranlar yüzde 4.8 ile yüzde 8.5 arasında bulunuyor. 
     Borsa uzmanları genelde yüzde 5-7 arasındaki rakamların kabul edilebilir olduğunu, yüzde 7'nin üzerinde gerçekleşecek fiyat artışlarının piyasayı olumsuz etkileyeceğini belirtiyorlar. 
     Bu arada, beklentilerin çok üzerinde tahminde bulunan uzmanlar da var. Kent Yatırım Araştırma Müdürü Özgecan Fırıldak, Mayıs ayı fiyat artışlarını da önceki ay gibi yüksek beklediğini belirterek, TEFE'de yüzde 14.1 TÜFE'de ise yüzde 10.5 oranında artış beklediğini kaydetti. 
     Gedik Yatırım Ortaklığı Genel Müdürü Uğur Yılmaz da, yüzde 5-7 arasındaki rakamların normal karşılanacağını, bunun üzerindeki sonuçların Borsa'da tedirginlik yaratabileceğini söyledi. 






</TEXT>
</DOC>
