<DOC>
<DOCNO> 29429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/spor/ysen.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Krize dikkat 
</HEADLINE>
<TEXT>

     ERDOĞAN ŞENAY 

     TÜRKİYE’nin şu anlarda içinde yaşadığı ekonomik kaos öyle kolayca çözülüp, akıp gidecek buz dağlarına hiç benzemiyor... Varlıkları bir gecede yarı yarıya eriyen zenginlerimizin yanında küçük esnaf KOBİ’ler ve orta boy sanayiciler daha da müşkül durumda... Bir daha açılmamak üzere kapanan kepenkler ve küçülmekten medet uman işadamları tam bir şaşkınlık içindeler... Sistemin yenilenmesi kaçınılmazken, yeni vergiler salmak, kayıt dışı ekonomiye neşter vurma gerçeğine bakmadan çareyi akıl almaz yöntemlerde aramak, aslında iflas etmiş bir hükümetin çaresizlik çığlıkları gidip geliyor insanlara... 
     İyi ki, futbol denen bir olay Dünya çarkı içindeki saygın görevi olan heyecan dalgalarını yaşatıyor da, insanlar türlü çeşitli görsel sanatların yanında futbolda da bulabiliyor aradığı stresten arınma çarelerini... Bu yılki transfer dünyamızda çok dedikodu var. Ancak nakit para ve ödenemeyen borçlar konusu, gazetelerin her günkü manşetlerinden inmiyor... Öyle ya, bir gecede ikiye bölünüvermiş Türk Lirası yanında hala dolar rüyalarıyla yatıp kalkan yerli futbolcularımız ve özellikle İstanbul kulüplerine oyuncu satmakla mahir taşralı kulüp patronlarımız burunlarından kıl aldırmıyorlar maaşallah Birkaç yüz bin marka aldıkları futbolcuları yıllarca kullanıyorlar, sonra da hiç sıkılmadan bu oyuncuları 6 - 8 milyon dolarlara varan inanılmaz rakamlara satmak istiyorlar. İnsaf doğrusu... 
     Bana sorarsanız bu yıl Şampiyonlar Ligi’nde yarışacak Galatasaray ve Fenerbahçe’miz çok dikkatli olmak zorundadır. Pahalı ve kulübün geleceğine darbe vurabilecek astronomik transferlere asla yüz vermemeli, varolan kadroları birkaç uygun isimle takviye ederek çıkmalıdırlar Avrupa podyumlarına... Çünkü iyi hazırlanmış bir komple ekip daima en ünlü rakibi bozar ve büyük maçları kazanabilir. Ayrıca bütün Avrupa takımları mükemmel golcü, olağanüstü bir orta alan virtüözü, kaleci veya savunma kahramanı arayıp durmaktalar. Yani artık Avrupa’nın kendi evinden iyi futbolcu yetişmiyor. Nerede yeni Beckenbauer, Platini, Cruyff, Rossi, Müller, Rummennige, Van Basten ve daha onlarca yirmilerce sayabileceğimiz eski futbol fenomenleri Avrupa aristokrasininin çocukları, futbolun 8 - 10 sene sürecek eğitim ameleliğine hiç soyunmuyorlar artık. 30 bin dolarlara dayanmış kişi başına milli gelir hasılasına ulaşmış bir toplumun çocukları zaten kısacık olan hayatın 10 yılını futbolcu olmanın deneme tahtasında heba etmiyorlar haklı olarak... İşte bu nedenle, Dünya takımlarının maç kadrolarına zenciler veya Balkanlar’ın ekonomisi altüst ülke çocukları hakim olmaktalar son yıllarda... Bizlerin de Avrupa zaferlerini yakalama sebeplerimiz yukarıdaki nedenlerden kaynaklanır... 
     Onun için Fenerbahçe ve Galatasaray ayağını yorganına göre uzatıp, Avrupa’da dikkatli adımlarla yürümelidirler...Cim - Bom zaten Avrupa oyunları konusunda oldukça tecrübelidir ve sokağa atacak parası da yoktur... Ama Fenerbahçe’nin ön elemeyi oturmuş kadrosuyla geçmeden faturası ağır transferlere kalkışması hem yanlış, hem de kurumlaşmaya doğru yönelen kulübün ana maksatlarına darbeler getirir. 
     



 SPOR 






















</TEXT>
</DOC>
