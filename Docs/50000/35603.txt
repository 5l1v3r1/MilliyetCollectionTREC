<DOC>
<DOCNO> 35603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/sontur12.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Türk milliyetçileri ders almak isteyenleri bekletmez" 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, bütün Türk milliyetçilerinin, bütün Türkiye sevdalılarının partilerine, partilerinin de onlara sonuna kadar inanıp güvendiğini belirterek, ''Türk milliyetçileri ders almak isteyenleri azla bekletmezler. Gerekli yerde ve zamanda, gerekli dersi vermekte gecikmezler'' dedi. 
     Bahçeli, 2200 metre yükseklikteki Tekir Yaylası'nda düzenlenen 12. Erciyes Zafer Kurultayı'nda, son zamanlarda milli davalar söz konusu olduğunda, ciddi dış politika sorunları tartışıldığında, çarpık zihniyet yapısının kendisini iyice ele verdiğini kaydetti. 
     Türkiye'de bir süreden beri milli onur ve vatansevelik gibi yüksek erdemleri sahiplenip savunmanın, bazı çevreler tarafından sıkça eleştirildiğini, hatta alaya alındığını belirten Bahçeli, şunları söyledi 
     ''Türk milletinin onuru ve çıkarı sözünden rahatsız olanlar, aslında bilerek veya bilmeyerek başkalarının çıkarları adına konuşanlardır. Ülkemiz, içeride ve dışarıda zorlu dönemeçlerden geçerken, milli hassasiyetlerimize vurgu yapmayı pervasızca yargılayanların varlığı, çok düşündürücü ve üzücüdür. Bu çarpık kafalara göre Türkiye, Kıbrıs'ta Rum tarafının tezlerini kabul etmeli,soykırım yalanını tanımalı ve ayrılıkçı görüşleri dikkate alınmalıdır.Malesef bu tür görüş ve önerileri dile getirenler, değişik kesimlerde yer etmiş bulunmaktadır.'' 
     Bahçeli, Türk milliyetçilerinin ülke ve millet sevgisini sürekli ön planda tutan samimi yaklaşımlarının öneminin, bir kat daha arttığını vurgulayarak şöyle devam etti 
     ''Bilinmelidir ki milliyetçi hareket ülkemizin birliği ve çıkarlarını hiçe sayanlarla mücadelesini sürdürecektir. Bu çeçevede bir çift sözümüz de siyasette gelişigüzel konuşmayı marifet zannedip, MHP'yi sürekli dillerine dolayanlardır. Yine hükümet ortağı olduğumuz dönemde uluslararası kuruluşlarla yapılan anlaşmaları bahane ederek ükeye ihanet edildiğini söyleme cüretini gösterenlerdir. Eğer bir ihanet ya da teslimiyetten söz edilecekse, bunu 6 yıl önce ülkemizi tek taraflı olarak ağır yükümlülükler altına sokan anlaşmaları imzalayanlarda aramak gerekir. Hiçbir Türk milliyetçisi bu tür tuzaklara düşmemeli, ne olursa olsun siyasi söylem ve eylemlerinde özenli olmaya devam etmelidir.'' 
     Milliyetçi hareketin dün söyledikleri bugün gerçek olan, bugün söyledikleri yarın gerçekleşecek olan bir inanç, gönül ve ülkü hareketinin adı olduğunu belirten Bahçeli, ''Milliyetçi hareketin 'türedi milliyetçilikleri ile' zor durumda bırakabileceklerini zannedenler, yine hayal kırıklığı yaşayacaklardır. Kim hangi oyunu oynarsa oynasın, kim hangi yalanı uydurursa uydursun milliyetçi hareket, 21. yüzyıla yelken açmıştır. Fırtınalardan batmayacak kadar dayanıklı, yolunu şaşırmayacak kadar rotası belli, hedefine ulaşacak kadar azimlidir'' dedi. 
     Konuşması sık sık ''Başbakan Devlet'' sloganıyla kesilen ve kurultay alanında bulunanlara ''Muhterem dava arkadaşlarım'', ''genç ülküdaşlarım'' diye seslenen Bahçeli, milliyetçi hareket üzerinde son birkaç yıldır eleştiri ve karalama kampanyaları açanlar, Türk milliyetçileri üzerinde çeşitli hesaplar yapanlar bulunduğunu söyledi. 
     Bahçeli, ''Ama bu muhteşem topluluk, bu muhteşem coşku bir kez daha göstermiştir ki, Türk milliyetçileri ders almak isteyenleri fazla bekletmezler. Gerekli yerde ve zamanda, gerekli dersi vermekte gecikmezler. Çünkü ,bütün Türk milliyetçileri, bütün Türkiye sevdalıları partilerine, partileri de onlara sonuna kadar inanır ve güvenir. Gerektiğinde bu güven ve inancı haykırmasını da çok iyi bilir'' diye konuştu. 
     
     







</TEXT>
</DOC>
