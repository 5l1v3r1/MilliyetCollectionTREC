<DOC>
<DOCNO> 38496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sontur20.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti Grup Başkanı "Yasak gelirse başka biri ile devam ederiz" 
</HEADLINE>
<TEXT>

     Adalet ve Kalkınma Partisi AK Partisi Grup Başkanı Bülent Arınç, ''Gündemdeki kasetin 3 kez ısıtılıp piyasaya sürülmesinin herhalde bir anlamı olmalı'' dedi. 
     Arınç, Manisa Gazeteciler Cemiyeti'nde düzenlediği basın toplantısında, bir TV kanalında Genel Başkan Tayyip Erdoğan ile ilgili kasetin üçüncü kez gündeme getirildiğini belirterek, ''Söz konusu kasete baktığınızda Erdoğan'ın bu konuşmayı en az 10 yıl önce yaptığı anlaşılıyor'' diye konuştu. 
     Erdoğan'ın siyasete gireceğinin bir yıl önceden belli olduğunu ifade eden Arınç, şunları kaydetti 
     ''Ümraniye'de yapılan bu konuşmanın üzerinden 10 yıl geçmiş, kaset daha sonra DGM'ye intikal ettirilip, takipsizlik kararı verilmiş, 4 yıl sonra kaset yeniden bulunmuş gibi bir TV kanalında yayınlanıyor. Buna ilişkin Şişli Cumhuriyet Savcılığı devlete karşı TBMM'ye karşı hakaret iddiası ile soruşturma açıyor. AK Parti'nin kuruluşu bir hafta önceydi, daha önce akılları neredeydi Isıtıp ısıtıp piyasaya sürmenin, özellikle bugünlerde sürmenin her halde bir anlamı olsa gerek.'' 
     Kasetin bugün yayınlanmasından dolayı Erdoğan hakkında yapılacak hiçbir hukuki ve cezai işlem olamayacağını öne süren Arınç, şöyle konuştu 
     ''Bu konuşmayı 10 yıl önce Erdoğan yapmış olabilir. Bunu kendisi söyleyecek. Peki bu Erdoğan için suç teşkil eder mi Hayır, çünkü Erdoğan, bugün bu toplumun karşısında düşünceleri ile olandır. Bugün bu konuşmayı yapıyor olsa idi, o takdirde hem siyaseten hem de hukuken suçlamak mümkün olurdu.'' 
     Yasağa ihtimal vermiyoruz 
     Erdoğan hakkında Anayasa Mahkemesi'nin ikinci kez karar vermek durumunda kalabileceğini belirten Arınç, bunun da lehte olacağına inandığını bildirdi. 
     Arınç, bir soru üzerine Erdoğan'ın genel başkanlık görevini yürütmesi ile ilgili bir engel çıkması halinde bile yollarına devam edeceklerini duyurdu. 
     Bülent Arınç, şöyle dedi 
     ''Böyle bir engel gelir, Erdoğan'ın kurucu üye olamayacağı, genel başkan seçilemeyeceği tartışılmaz kararla ortaya çıkarsa, Kurucular Kurulu oturup yarım saat içinde genel başkanlığa kimi seçeceğine karar verir. Bu Ahmet de olur Mehmet de, Ali, Hasan ya da Bülent de... Ancak yasak olmasına ihtimal vermiyoruz.'' 
     
     






</TEXT>
</DOC>
