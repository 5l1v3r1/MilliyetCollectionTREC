<DOC>
<DOCNO> 31008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/son/sondun12.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail askerleri Hamas militanını kaçırdı 
</HEADLINE>
<TEXT>

     İsrail askerlerinin Batı Şeria'daki El Halil kentinde bir aşırı dinci Hamas örgütü militanını kaçırdıkları bildirildi. 
     Filistin polis yetkilileri, 35 yaşındaki Hamas militanı Eyub Fuad Şaravi'nin Filistin Yönetimi altında bulunan bir bölgede kaçırıldığını belirttiler. Aynı kaynaklar, kaçırılma olayıyla ilgili ayrıntılı açıklama yapmadılar. 
     Bu arada, İsrail ile işbirliği yapan bir Filistinli, ömür boyu hapse mahkum edildi. Batı Şeria'daki Nablus kentinde görülen davada, Tahir Velid Cabir'e, İsrail helikopteri tarafından vurulan Filistin istihbarat görevlisine ait aracın yerinin saptanmasına yardımcı olduğu gerekçesiyle ömür boyu hapis cezası verildi. İsrail helikopterinin 12 Mayıs'ta araca düzenlediği saldırıda istihbarat görevlisi hafif yaralanmış, iki kişi öldürülmüştü. Geçen yıl Eylül ayında Filistin İntifada'sının başlamasından sonra 2 Filistinli İsrail ile işbirliği yaptığı gerekçesiyle kurşuna dizilerek öldürülmüştü. İşbirlikçilikle suçlanan bazı Filistinliler de maskeli kişiler ve militanlar tarafından öldürülmüştü. 







</TEXT>
</DOC>
