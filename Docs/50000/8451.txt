<DOC>
<DOCNO> 8451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/ekonomi/eko05.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimse fiyat vermiyor 
</HEADLINE>
<TEXT>

Dalgalı döviz kuruna geçişle yaşanan belirsizlik yüzünden firmalar fiyat veremedi, toptan satışlar durdu. Firmalar yeni fiyatlar belirlemeye çalışıyor 
     EYLEM TÜRK 

     Dalgalı kur politikasının şokuyla tekstil ve konfeksiyon, ayakkabı, deri, toptan gıda sektörlerinde firmalararası alım - satımlar durdu. 
     
     Tekstilde satışlar durdu 
     Firmalar müşterilerine fiyat veremedi. Perakende satışlarda durgunluk yaşanıyor. İplik üreticileri hammedelerini Çin’den ithal ettikleri için toptancılarına satış durdurma talimatı verdi. Adet bazında yapılan satışlara fiyat verilmediği gibi, kayıtlara "ödeme tarihindeki kur baz alınacak" şeklinde not düşüldü. Çek işlemleri de durduruldu. Türkiye Giyim Sanayicileri Derneği Başkanı Güngör Keşçi, çoğu firmanın döviz borcu bulunduğunu belirterek, büyük sıkıntıya girdiklerini söyledi. 
     
     Bayram turları iptal ediliyor 
     Turizmciler, özellikle yurtdışı turların büyük darbe alacağı görüşünde. Krediyle çalışan turizm firmaları, bankalar kredileri dondurduğu için Kurban Bayramı turlarını iptal etmeye başladı. Yetkililer iç turizmin de olumsuz yönde etkileneceğini düşünüyor. Yabancı turist girişinin ise artacağını belirten turizimciler Türkiye’nin yüzde 15 daha ucuz hale geleceği vurguladı. Turistik tesislerin anlaşmaları dövizle olduğu için gelirler de artacak. 
     
     THY, TL almadı 
     Dövizdeki artıştan en fazla etkilenecek sektörlerin başında havayolları geliyor. Firmaların, yer hizmetleri, konaklama, konma, yakıt ücretleri gibi ödemeleri peşin ve dolar üzerinden olduğu için ödeme zorluğu çekecekleri belirtiliyor. Turizmciler, "Turist talebi artacak ama taşıyacak uçak bulanamayacak" diyor. 
     Havayolu şirketleri dün sabah saatlerinde yurtdışı bilet satışlarında TL ödemeleri kabul etmedi. THY’de yurtdışı bilet satışlarında TL, nakit ve kredi kartı ödemeleri geri çevirdi. Sabena, British Airways, Lufthansa, KLM, İberia, ve Swissair’in de aralarında bulunduğu birçok havayolu merkez ofisleri de TL üzerinden bilet satışı yapmadıklarını söyledi. THY saat 15.00’den itibaren TL ve kredi kartı kabul etmeye başladı. THY bilet fiyat satışlarında dün 1 ABD Doları’nı 950 bin lira baz aldı ve bundan sonra hergün saat 16.00 açıklanacak bankalararası döviz kurunun baz alınacağını bildirdi. 
     


 EKONOMİ 


















</TEXT>
</DOC>
