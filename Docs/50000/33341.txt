<DOC>
<DOCNO> 33341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/sondun16.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi "Kamu güvenliği için daha fazlası yapılamazdı" 
</HEADLINE>
<TEXT>

     Cenova kentinde yapılan G-8 zirvesine ev sahipliği yapan İtalya Başbakanı Silvio Berlusconi, demokratik sosyal toplumun sadece serbest piyasayla geliştirilebileceğini söyledi. 
     G-8 zirvesini basına değerlendiren Berlusconi, ''Demokratik sosyal toplumun gelişmesi için tek sistem serbest piyasadır. Sovyetler Birliği'nin dağılmasıyla herkes anladı ki, onun sistemi zenginlik getirmiyor, sadece kaynakları yok ediyordu. Bu açık bir mesaj olmalı''dedi. 
     Zirveden tüm liderlerin memnuniyetle ayrıldıklarını ifade eden İtalya Başbakanı, zirvenin daha yararlı hale getirilmesi için önümüzdeki yıl Kanada'da yapılacak toplantıya gelişmekte olan ülkelerden 30-35 temsilciyle katılımın artıralacağını belirtti. G-8 zirvelerinin dünyada barışın ve kalkınmanın sağlanması için devam etmesi gerektiğini söyleyen Berlusconi, Ortadoğu, Makedonya ve Kuzey Kore'deki sorunların dialogla çözülebileceğini savundu. Berlusconi, toplantılar sırasında Kyoto anlaşması hakkında uzlaşma için kesinlikle çaba gösterildiğini ve Amerikan Başkanı George Bush'un bu konuda ''dikkatli ve açık'' olduğunu ifade etti. 
     Dünyadaki ekonomik durumu da değerlendiren Berlusconi, ''Arjantin ve Türkiye gibi zor durumlar dışında gerçek kötümser bir durum mevcut değil. ABD ve euro ülkelerinde bir yavaşlama var, heyecan uyandıran bir gelişmeye sahip değiller. Fransa ve Almanya biraz gerideler ve İtalya'nın durumu bildiğimiz gibi, ama gerçek bir kötümserlik yok'' diye konuştu. 
     Berlusconi, küreselleşme karşıtları ile güvenlik görevlileri arasında çıkan olaylarla ilgili olarak da, şunları söyledi 
     ''Kamu güvenliği için daha fazlası yapılamazdı. Umarım ki, İtalyanlar gerçekleştirilen çalışmaları değerlendirirler. Pazartesi günü Liguria bölgesinde yaşanan olaylar parlamentoda tartışılacak. 
     İçişleri Bakanı bir açıklama yapacak. Biliyorsunuz, Cenova, bizden önceki hükümet zamanında kararlaştırıldı. Yeniden düzenleme için az zamanımız vardı. Cenova kentindeki zarar saptanarak, bu zararın giderilmesine yönelik gerekli bütçeyi vereceğiz.'' Bu arada, güvenlik ekipleri tarafından dün akşam geç saatlerde küreselleşme karşıtı Cenova Sosyal Forum'un merkezine yapılan baskınla ilgili soruları da yanıtlayan Berlusconi, ''İçişleri Bakanı Claudio Scajola, dün akşamki olayla ilgili haberi bana bu sabah telefonla bildirdi. Bana verilen habere göre, içeride silah buldukları ve Cenova Sosyal Forum'un kendi içlerindeki şiddet yanlılarını gizlediği yönünde oldu'' dedi. 







</TEXT>
</DOC>
