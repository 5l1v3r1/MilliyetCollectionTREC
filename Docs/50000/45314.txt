<DOC>
<DOCNO> 45314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sontur19.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın açıkladı, İnönü başkanlığı'ndaki partinin eli kulağında 
</HEADLINE>
<TEXT>

     Sosyal Demokrat Dergisi'nin sahibi Murat Karayalçın, derginin 5. kuruluş yıldönümü dolayısıyla bir yemek verdi. 
     Kutlu Restoran'daki yemeğe eşiyle katılan Karayalçın, yemek boyunca İsmet İnönü'nün torunu yazar Gülsün Bilgehan ile sohbet etti. 
     Yemeğe ayrıca, eski bakanlardan Mehmet Kahraman, Mehmet Gülcegün, ÖDP Genel Başkan Yardımcısı Yıldırım Kaya ve çok sayıda davetli katıldı. 
     Karayalçın, yemekte yaptığı konuşmada, Türkiye'nin yeni bir sosyal demokrat siyasi oluşuma ihtiyacı bulunduğunu söyledi. 
     Bu oluşumun hazırlıklarının hemen hemen tamamlandığını ifade eden Karayalçın, şöyle konuştu 
     ''Hiçbir husumet duymadan, bireysel düşmanlıkla değil, Türkiye'yi yeni bir sosyal demokrat harekete kavuşturmak için bu yola çıktık. 
     Şimdi, kısa bir süre sonra yeni oluşum çalışmalarını tamamlayacak ve Türk toplumunun önüne Sayın Erdal İnönü'nün başkanlığında çıkacak. Eli kulağında gün yakın. 
     Sayın İnönü, 8 Eylül'den bu yana, artık doğrudan doğruya, bu harekette yer alacak herkes adına mesajlar vermekte. Günün birinde böyle bir noktaya gelebilmeyi düşünmüş değildik. Ama, Türkiye'de bir yeni oluşumun sözüyle ortaya çıktık.'' Türkiye'nin ekonomik anlamda ciddi yaralar aldığı bir dönemin yaşandığını kaydeden Karayalçın, ''Onun için hazırlıkları bir an önce tamamlayarak, yurttaşlarımızın önüne çıkmamız gerekiyor. Bu konuda da çok iyimser olduğumu ifade etmek isterim'' dedi. 
     Gecede daha sonra, sanatçı Canan Başkaya davetlilere bazı parçalarını seslendirdi. 
     






</TEXT>
</DOC>
