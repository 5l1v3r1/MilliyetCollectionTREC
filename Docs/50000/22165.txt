<DOC>
<DOCNO> 22165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sontur20.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza yapan ABD'liler Acil Servis'in müdahalesini istemediler 
</HEADLINE>
<TEXT>

     Adana'nın merkez Yüreğir ilçesindeki İncirlik Hava Üssü'nden otomobilleriyle çıktıktan sonra bir kamyona çarparak yaralanan 2 ABD'li, olay yerine kısa sürede yetişen ''112 Acil Servis'' ekiplerinin müdahalesini istemeyerek, üsten ambulans çağırttı. 
     Hava Üssü'nde görevli Ronnie Galiure yönetimindeki 01 BE 078 plakalı otomobil, kent merkezine giderken, D-400 Karayolu'nda, Mobilyacılar Sitesi yakınlarındaki kavşakta, dönüş yapmakta olan Bülent Şimşek idaresindeki 66 KE 711 plakalı kamyona çarptı. 
     Kazada, sürücü Ronnie Galiure ile yanında bulunan Tamera Medlin yaralandı. ABD'li yaralılar, polis ekiplerinin bildirmesi üzerine kısa sürede olay yerine ulaşan 112 Acil Servis ekibi görevlilerinin müdahalesini kabul etmediklerini belirterek, Hava Üssü'nden ambulans çağrılmasını istediler. 
     Bir süre sonra üsten gelen ambulans görevlileri, 2 ABD'liye ilk müdahaleyi olay yerinde yaptılar. Yaralılar, daha sonra üsse götürüldüler. Kamyon sürücüsü Bülent Şimşek gözaltına alınarak, kazayla ilgili soruşturmaya başlandı. 







</TEXT>
</DOC>
