<DOC>
<DOCNO> 17353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/spor/ybjkgok.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptanın yanlışı 
</HEADLINE>
<TEXT>

     ATTİLA GÖKÇE 

     Bursa’da aynı kadroyla Ayhan’ın topuğundan üç puanı piyango misali bulan Beşiktaş, İnönü Stadı’nda dün aşırı heyecandan olsa gerek seyircisini de öfkelendirdi, rakibini de. 
     Anlaşılan o ki, Nouma ile Beşiktaş’ın yolları çoktan ayrılmış. Bunun temel nedeni Daum ile Fransız futbolcunun birbirlerine güvenmemesi. Nouma’sız oynayan Beşiktaş kazandığı kornerleri de, kanatlardan gelen kısır topları da havadan kaleye gönderecek kafayı bulamadı. 
     Maç sürprizle başladı. Serdar Tatlı’nın başlama düdüğü ile birlikte Beşiktaş rakip yarı alanına girer girmez elektrikler kesiliverdi. Bir 15 dakika jenaratörün devreye girmesini bekledik. Futbolcular da beklerken öyle koştular ki, aşırı ısınan motorlar gibi maç içinde teklemeye başladılar. 
     Beşiktaş için bu maçı kazanmanın birçok nedeni vardı. Onların en başında dört büyüklere her türlü yolu açan sezon sonu lig sürprizi geliyordu. Üstündeki rakiplerle maçı olmayan Beşiktaş ötekilere karşı kazanırsa kimbilir şampiyonluk çok uzak ama, lig ikincisi bile olabilirdi. Bu gerçeği heyecanla karşıladılar. Ama oyun coşkusuna ve golü getirecek akıllı bir yaratıcılığa dönüştüremediler. İnönü’deki taraftar 77. dakika dolarken "Şifo, Şifo" diye kaptanı yardıma çağırdı. Verimsiz oyunun en belirgin etkeni Karhan’ın sağ kanatta, İbrahim’in de sol kanatta doğru dürüst ofansif aksiyona girememeleriydi. Ne varkaç yapabildiler, ne bindirme, ne de verimli bir orta. Orta alanda Tayfur ile Bayram savunmaya ve hücuma yardım için gayret gösterirken Nihat - Ahmet ikilisinin ardındaki Ayhan tek şut atmadan zaman ve pozisyon harcadı. Beşiktaş’ın bu kadrosu belki savunma anlayışı ile oynayabilir, bir puanı güvence altına alabilir. Daum şimdilik bunu başarmış durumda. Ne var ki, bu kadrodan daha fazla yaratıcılık, hücum varyasyonu ve dünkü Samsunspor’un akıllı savunması karşısında golü getirecek bir kurnazlık ya da fundamental bekleyemezsiniz. Nihat ve Ahmet Dursun çift santrfor oynuyor ama, bize göre ikisi ancak Nouma gibi gerçek bir golcünün yanında yardımcı olabilirler. Daum’dan da çözüm getirecek bir değişiklik göremedik. 
     Samsunspor her şeyden önce savunmasında çok sağlamdı. Mehmet Nas’ın adaşı Mehmet Özdilek’e karşı yaptığı penaltıya kadar oyunu çok dengeli taşıdılar. Kontrataklarda Beşiktaş’ı rahatsız ettiler, orta alanda savaştılar ve Mehmet’in penaltı kaçırmasından sonra daha da coştular. Sırası gelmişken... Mehmet’in oyuna girdikten sonra iki dakika geçmeden kazandırdığı penaltıyı kullanması bize göre büyük bir hataydı. O penaltıyı atacak en son adam belki de Mehmet olurdu. Samsunspor bir puanı hak etti. Onları kutlamalıyız. 


 SPOR 




























</TEXT>
</DOC>
