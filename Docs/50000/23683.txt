<DOC>
<DOCNO> 23683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/soneko13.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa yarınki uzun vadeli ihaleye odaklandı 
</HEADLINE>
<TEXT>

     Borsa'da geçen hafta gerçekleşen yüzde 6'lık düşüşün ardından, piyasa, yarın Hazine'nin uzun aradan sonra ilk kez deneyeceği 13 ay vadeli tahvil ihalesini bekliyor. 
     Hazine'nin, geçen haftaki itfa öncesi yaptığı bono ihalelerinde yeterince borçlanamaması üzerine 12 bin puanın altına gerileyen piyasa, uzun vadeli borçlanma denemesi öncesi tedirgin bir bekleyiş içinde bulunuyor. 
     Güne 11,974 puan seviyesinde başlayan Ulusal-100 Endeks, açılışla birlikte gevşemeye başladı. İlk bir saat tamamlanırken 11,600 seviyelerine gerileyen Endeks, hafif tepki alımlarıyla 11,700 seviyesinde seyrediyor. 
     Hazine'nin geçen hafta gerçekleştirdiği Mayıs ayının en büyük iç borç itfası öncesi düzenlediği iki ihalede yüksek faiz talebi, düşük teklif miktarı yüzünden yeterince borçlanamadığını hatırlatan Borsa uzmanları, uzun aradan sonra ilk kez denenecek bir yıldan uzun vadeli ihalenin piyasanın yönü konusunda etkili olacağını kaydettiler. 






</TEXT>
</DOC>
