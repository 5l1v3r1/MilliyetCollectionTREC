<DOC>
<DOCNO> 49909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/siyaset/asiy.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz, Demirel’e sahte mesih’ dedi 
</HEADLINE>
<TEXT>

Demirel’i hedef alan Yılmaz, "Kriz içindeki ekonomi ve demokrasiyi bunlara teslim etmek, ekonominin ve demokrasimizin katline göz yummaktır" dedi 
     ANKARA Milliyet 

     Başbakan Yardımcısı Mesut Yılmaz, şartların ağırlaştığı dönemlerde sahte kurtarıcıların ortaya çıktığını belirtirken, isim vermeden 9. Cumhurbaşkanı Süleyman Demirel’i eleştirdi. Yılmaz, "Milletimiz, ekonomide yaşanan krizden istifade etmeye kalkışan kimi uyanıklara, kerameti kendinden menkul mesihlere karşı dikkatli olmalıdır" dedi. 
     ANAP Grubu’nda konuşan Yılmaz, sıkıntıların büyüdüğü dönemlerde toplumların ehliyet ve liyakat sahipleriyle sahte kurtarıcıları birbirine karıştırdığını vurguladı. Milletin, ekonomiyi kurtarmaya talip olan herkese ehliyet ve liyakat sorması gerektiğini kaydeden Yılmaz, şöyle konuştu 
     "Bu kişilerin geçmiş uygulama ve tecrübeleri tek tek süzgeçten geçirilmelidir. Bu kişilerin ekonomimizi bu hale getirmenin sorumluluğunu taşıyıp taşımadığına bakılmalıdır. Elindeki formülün ne olduğu sorulmalıdır. Bu sorular, sahte mesihleri açığa çıkartacak iyod sorularıdır. Bu sorulara cevap vermekten kaçınanları, yanlış ve kaçamak cevap verenleri milletimiz bir daha değerlendirmeye almamak üzere eleyecektir." 
     Demirel’i hedef alan Yılmaz konuşmasına şöyle devam etti 
     "Krizden çıkış için çözüm önerisi olmayanların, siyasal ve düşünsel katkısı bulunmayanların laf kalabalığına kimse pabuç bırakacak değil. Krizdeki ekonomimizi ve demokrasimizi bunların eline teslim etmek, ekonominin, demokrasimizin ve sivil siyasetin taammüden katline göz yummakla eş anlamlıdır. ANAP böyle bir cinayete izin vermeyecektir. Böyle bir duaya Amin’ diyecek kimse yoktur. Ben bu işi çözerim’ iddiaları, boş bir darı ambarı düşünden başka şey değildir." 
     
     MHP’li Bakan Vural da eleştirdi 
Sorunları yaratana ihtiyacımız yok      ANKARA Milliyet 

     Ulaştırma Bakanı Oktay Vural, 9. Cumhurbaşkanı Süleyman Demirel’in seçim çağrısını değerlendirirken "Demirel’in seçim talebinde, çözemedikleri sorunları millete havale eden zihniyet söz konusudur. Türkiye’nin, sorunları bugünlere taşıyanlara ihtiyacı yok" dedi. 
     Türk Sanayici ve İşadamları Vakfı tarafından düzenlenen sohbette, "Seçimlerin zamanı geldiğinde yapılmasından yanayız" diye konuşan Vural şunları söyledi 
     "Türkiye fotoğrafı, yılların birikimi olarak ortaya çıktı. Hiçbir siyasi iktidarın sorumluluğu paylaşmadığı bir tablo oluştu. Fotoğraftaki görüntünün nedenlerini ortadan kaldırmak için çalışmak lazım." 
     



 SİYASET 











</TEXT>
</DOC>
