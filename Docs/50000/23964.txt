<DOC>
<DOCNO> 23964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/ekonomi/eko04.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Hebrid fena çarptı 
</HEADLINE>
<TEXT>

Porno sitelerde dolaşmak için indirilen programlar Yeni Hebrid, Şili gibi ülkelere otomatik arama yapıp telefon abonelerini soyuyor 
     ANKARA Anka 

     Türk Telekom Genel Müdürü İbrahim Hakkı Alptürk, internet kullanıcılarını "porno sitelerinde soyulmamaları" konusunda uyardı. Alptürk, son zamanlarda abonelerden gelen yüksek fatura şikayeti üzerine yapılan incelemelerde, bunun sebebinin internetteki bazı pornografik sitelerin bir oyunu olduğunun ortaya çıktığını bildirdi. 
     Yazılı bir açıklama yaparak, fatura detaylarında internet bağlantılarının hemen ardından Yeni Hebrid, Şili gibi ülkelerle uluslararası görüşme yapıldığına dair bilgilerin elde edildiğini belirten Alptürk, bunun internetteki bazı pornografik sitelerin bir oyunu olduğunu bildirdi. Alptürk’ün verdiği bilgiye göre bu tür sitelere, internet üzerinden bağlanan kullanıcıların fatura detaylarında, internet bağlantı ücreti yerine, yurt dışında bilmedikleri numaralarla yapılmış yüklü konuşma ücretleri ile karşılaşıldı. 
     Sürekli değişimde olan internette değişik para kazanma yöntemlerinin geliştirildiğini belirten Alptürk, internet kullanıcılarının bu tip hilelerle karşılaşmasının mümkün olduğunu ve bunun için alınabilecek bir önlem bulunmadığını bildirdi. 
     
     200 bin kişiye 115 dil 
     Alptürk’ün dikkat çektiği Yeni Hebrid, Avustralya’nın iki bin 500 km kuzeydoğusunda, 83 volkanik adanın oluşturduğu bir ülke. 13 bin kilometrekarelik yüzölçümüne sahip ülke, 1980’e kadar Fransa ve Britanya tarafından yönetildikten sonra, bağımsızlığını kazandı. 200 bin nüfuslu ve çoğunluğunu Fransız, İngiliz, İspanyol, Çinli, Vietnamlı ve Avustralyalılar’ın oluşturduğu yüzlerce ayrı ırkın yaşadığı Yeni Hebrid’de 115 ayrı dil konuşuluyor. Yeni Hebrid, off - shore bankacılığın da önemli kalelerinden biri olarak biliniyor. 
     
     Önce oku, sonra bak 
     İnternetteki yüklü telefon soygunu, bazı porno sitelerinin "kullanıcının siteyi dolaşabilmesi için indirilmesi istenen, yazılım programlarının bilgisayara kaydedilmesiyle başlıyor. 
     Bilgisayara indirilen söz konusu program, izleme komutuyla internet bağlantısını devre dışı bırakıyor ve abonenin telefon hattıyla otomatik aramalar yapıyor. Bu uluslararası telefon aramaları abone farkında olmadan gerçekleşiyor. Telekom Genel Müdürü Alptürk, internet kullanıcılarına hangi siteyi dolaşırlarsa dolaşsınlar, site hakkındaki açıklayıcı bilgileri mutlaka okumalarını tavsiye etti. 
     



 EKONOMİ 


















</TEXT>
</DOC>
