<DOC>
<DOCNO> 31296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sondun06.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de üniversitenin altına kimyasal atık gömüldüğü iddiası... 
</HEADLINE>
<TEXT>

     ABD'nin başkenti Washington'daki American Üniversitesi'nin altında, Birinci Dünya Savaşı'ndan kalma kimyasal atıkların gömülü olduğu ve bu yüzden bölgede yaşayanların kansere yakalandığı ileri sürüldü. 
     The Washington Post gazetesinin haberinde, Amerikan hükümetinin, bazı kimyasal silahların, Birinci Dünya Savaşı sonunda Washington'da çeşitli bölgelere gömüldüğünün 15 yıl önce farkına varmasına rağmen hiçbir önlem almadığı da iddia edildi. 
     Gazete, hükümetin, hiçbir zaman tam olarak bölgede yaşayanların maruz kaldığı kimyasal tehdit konusunu araştırmadığını da öne sürdü. American Üniversitesi'nin bulunduğu Spring Valley'de, çevre kuruluşlarının kabul ettiği standardın 20 kat üzerinde arsenik tespit edildiğini belirten gazete, en yüksek arsenik oranının bir çocuk parkında çıktığını ve yüzden parkın taşındığını da belirtti. Washington Post, 15 yıl önce tehlikenin farkına varmasına rağmen askeri yetkililerin, bölgede evlerin değerinin düşmesi, halk ayaklanması ve korku gibi ortaya çıkacak ekonomik, siyasi ve sosyal sonuçlar nedeniyle kamuya daha önce açıklamadığını yazdı. 
     Gazete, Washingtonian dergisi ve mühendisler birliğinin, Spring Valley'de yaşayan 1200 kişinin maruz kaldığı zehiri tespit için bir araştırma yürüttüğü ve alınan toprak ve su örneklerinin kansere neden olabilecek derecede yüksek arsenik taşıdığının tespit edildiğini de belirtti. 
     Washington'ın en gözde semtlerinden biri olarak bilinen Sprign Valley'de, daha çok hükümet çalışanları oturuyor. Gazeteye göre, ABD'nin Nisan 1917'de Birinci Dünya Savaşı'na girmesinin ardından, American Üniversitesi, hükümete, üniversite kampusünü kira ödemeden kullanmayı önerdi. Hükümet, bu bölgenin, kimyasal bazı silahları denemek için uygun olduğuna karar verdi. Hardal gazı, arsenik, siyanür içerikli yüzlerce zehirli materyal üzerinde, 1200'den fazla kimyager ve mühendis tarafından çeşitli testler yapıldı. Askeri kayıtlara göre, yüksek oranda arsenik havaya ve toprağa karıştı. 
     Kasım 1918'de savaş sona erdiğinde, çevresel sonuçları çok iyi bilinmeyen bu kimyasal silahların kalıntıları bölgeye gömüldü. Bu durum, 1993 yılı Ocak ayında, bir inşaat şirketi çalışanının toprağı delerken kimyasal silahları ortaya çıkarmasıyla kamuoyunun dikkatine geldi. Birkaç saat içinde bölgeye gelen askeri birlikler, gaz maskereleri takarak, bölgede oturanları boşaltmış ve üç hafta süren bir ''temizlik'' girişimi yürütmüşlerdi. Washington Post'un haberinden sonra, bölgede ev fiyatlarının önemli ölçüde düşmesi bekleniyor. 







</TEXT>
</DOC>
