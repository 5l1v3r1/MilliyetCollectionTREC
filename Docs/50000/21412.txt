<DOC>
<DOCNO> 21412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sonspo23.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay, Diyarbakırspor maçı sonrasında revire döndü 
</HEADLINE>
<TEXT>

     İkinci Futbol Ligi Yükselme Grubu'nda olaylı maçta Diyarbakırspor'a 3-1 yenilen Altay'ın, puan kaybından öte, yaşadığı olayların şokun üzerinden atmaya çalıştığı belirtildi. 
     Futbol Federasyonu'na, maçın tekrarlanmasıyla ilgili bugün başvurusunu yapan siyah-beyazlı takımın yönetimi, diğer dokümanları da dosya halinde en kısa sürede yollayacağını açıkladı. Diyarbakırspor maçında darbelere maruz kalan Necati, Bülent ve antrenör Turgut Uçar'ın başına bugün yeniden dikiş atılırken, Orhan'ın vücudundaki krampon yaraları endişe yarattı. Siyah-beyazlı takımın yönetimini en çok üzen olayın ise Kenan'ın bugün yapılan tetkikinde, kulak zarının patladığının ortaya çıkması olduğu kaydedildi. 
     Profesyonel Şube Başkanı Ahmet Taşpınar, Diyarbakır'da yaşadıkları olayların şokunu hala üzerlerinden atamadıklarını ve aldıkları darbelerin beklediklerinden fazla olduğunu kaydederken, ''Gerçek bir faciadan döndüğümüzü daha iyi görüyoruz'' dedi. 
     Kenan'ın statta atılan maytaplardan yaralandığını ve duyma güçlüğü çektiğini belirten Taşpınar, ''Bugün doktor kontrolüne soktuğumuz bu futbolcumuzun, kulak zarının patladığı ortaya çıktı. Yazık değil mi ''diyerek konuştu. 
     Taşpınar, şöyle devam etti 
     ''Artık bu olayları unutmak zorundayız aslında. Ama psikolojik olarak özellikle bu yara alan futbolcularımız mağdur durumda. Şimdi Kombassan Konyaspor maçını düşünmek zorundayız. Ligin bu son haftasında rakibimizi yenerek, diğer maçların sonuçlarına bakacağız. Futbolcularımızın görevi, sahada çıkıp oynamak. Kulübün haklarını ise biz yönetim olarak savunmaya devam edeceğiz ve bu kez masa başında Altay'ın hakkının geri alınması için çaba göstereceğiz.'' 
     Siyah-beyazlı takım bu maçın ilk çalışmasını bugün çift antrenmanla başlatırken, kırmızı kart gören Nihat'ın yerine kaleyi koruyacak Aydın'a özel ilgi gösterildi. Aydın'ın Diyarbakır'da yaklaşık 40 dakika forma giydiğini hatırlatan Taşpınar, ''Çok güven verdi ve çok formda. Zaten bu takımda forma giyen herkes görevini layıkıyla yapmaktadır'' dedi. 
     
     







</TEXT>
</DOC>
