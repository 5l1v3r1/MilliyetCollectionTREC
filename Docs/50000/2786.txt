<DOC>
<DOCNO> 2786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sondun10.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni tasarısı raportörü "Tasarı simgesel" 
</HEADLINE>
<TEXT>

     Fransa Meclisi’nde görüşülen sözde Ermeni soykırımı tasarısının raportörü Fransız Demokrasi Birliği UDF milletvekili François Rochebloine, tasarının Türkiye Cumhuriyeti’ni suçlamayı amaçlamadığını, simgesel nitelikte olduğunu söyledi. 
     Ermeni tasarısının tartışılması sırasında söz alan Fransız raportör, tasarının bildiri niteliğinde olduğunu ve yaptırım öngörmediğini belirtti. 
     Rochebloine, Türkiye’nin tasarının yasalaşması halinde Fransa’ya ekonomik yaptırım uygulama uyarılarını üstü kapalı bir biçimde eleştirdi. Rochebloine, "Yaklaşık bir milyondan fazla Ermeni’nin sistemli bir biçimde soykırıma uğradığını" iddia ederek, tasarıyla ilgili daha önce Fransa Meclisi ve senatosunda yapılan tartışmalar hakkında ayrıntılı bilgi verdi. 
     Fransız raportör, konuşmasını, "Evet, şimdi Ermeni soykırımına adalet" şeklinde Ermenice konuşarak tamamladı. 
     Meclisteki tartışmada, hükümet adına söz alan meclis ve senatoyla ilişkilerden sorumlu bakan Jean Jacques Queyranne, daha ziyade tarafsız bir tutum izledi. 
     Fransız Bakan, Cumhurbaşkanı Jacques Chirac ve Başbakan Lionel Jospin’in tasarının bir parlamenter girişimi olduğu yolundaki açıklamalarına atıfta bulundu ve Fransa’nın Türkiye ve Ermenistan’ın yakın dostu olduğunu söyledi. 
     Queyranne, ülkesinin Kafkasya’da diyalog ve karşılıklı anlayışla barış ve istikrarın sağlanmasına büyük önem verdiğini belirtti ve soykırım ifadesini kullanmadan "Ermenilerin 1915’te katliama kurban gittiklerini" ileri sürdü. 
     Fransız Bakan, ülkesinin Türkiye’nin AB ile ilişkilerinin yakınlaşmasına da önem verdiğini belirterek, Ankara ve AB’nin ilişkilerinin daha güçlenmesi için çalışmaya devam edeceğini ifade etti. 
     
     




</TEXT>
</DOC>
