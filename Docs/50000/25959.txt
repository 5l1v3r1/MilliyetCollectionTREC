<DOC>
<DOCNO> 25959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/son/sontur06.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Bal " Emlakbank'ın tasfiyesi tekrar gözden geçirilmeli" 
</HEADLINE>
<TEXT>

     Devlet Bakanı Faruk Bal, Türkiye'nin Uluslararası Para Fonu'na IMF verdiği niyet mektubunda, Emlankbank'ın tasfiyesinin öngörülmesine karşın bankanın kapatılması konusunun, IMF ile Türkiye arasında tekrar müzakere edilmesini önerdi. 
     New York'ta, ''İstanbul 5'' Habitat toplantısına katıldıktan sonra Washington'a geçerek basın toplantısı düzenleyen Bal, Emlakbank'ın tasfiyesiyle ilgili soruya karşılık, ''ben bu konunun yeniden müzakere edilmesi görüşünü taşıyorum'' dedi. 
     Bakan Bal, şunları söyledi 
     ''Emlakbank'ın kapatılması, hiçbir şekilde ekonomiye katkı sağlamayacaktır. Kapatılırsa açık olduğu dönemdeki giderler devam edecek. 3 katrilyonluk kredili müşterisi var. Bu, vadesi geldiğinde 3 katrilyon piyasadan çekilecek demek. Ayrıca geçmişte kapatılmış bazı bankaların sorunlu kredilerinin dönüşü de mümkün olmamıştır. Bankanın 10 bin çalışanı, aileleriyle birlikte sosyal problem olarak karşımıza çıkacak. Ancak banka küçültülüp rehabilite edilebilir. Bu bakımdan müzakereye ihtiyaç vardır.'' 
     Bal, bu durumun IMF için sorun olacağını düşünmediğini belirterek, ''ben kişi olarak ve temsil ettiğim siyasi misyon itibariyle Türkiye'nin zararına olabilecek hiçbir faaliyet içinde olmam'' dedi. 
     Devlet Bakanı Bal, inşaat sektörünü kredilendiren kuruluş olarak Emlakbank'ın yerini koruması ancak inşaat yapım sürecinde yer almaması gerektiğine inandığını kaydetti. 
     Bal, Türkiye'nin programı uygulamasına ilişkin kaygılara karşılık bir soru üzerine, ''Türk hükümeti, niyet mektubu adı altında taahhütlerde bulunmuştur. Bu taahhütlerin altında hükümetimizin imzası var. Gereken ne ise o yapılacaktır. Ancak Türkiye'nin içinde bulunduğu şartlara da dikkat ederek, gerekirse niyet mektubunda müzakerelere gidilmesinde fayda vardır'' yanıtını verdi. 
     Bu konuda bir örnek verilmesinin istenmesi üzerine Bal, ''kamu işçilerine verilmiş zammın yüksek tutulması gibi'' dedi. 
     Devlet Bakanı Bal, ''tabii bu, IMF ile Türkiye arasında ortaya çıkacak sorunlar halinde söz konusu. Sorun olmadığı bir noktada niyet mektubunun müzakeresi söz konusu değil'' diye konuştu. 
     
     






</TEXT>
</DOC>
