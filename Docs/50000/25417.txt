<DOC>
<DOCNO> 25417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sontur06.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İki üniversitenin ismi değişiyor 
</HEADLINE>
<TEXT>

     Osmangazi ve Muğla üniversiteleri, isimlerini değiştirmek amacıyla, YÖK'e teklif sundu. 
     Alınan bilgiye göre, Eskişehir'de kurulan Osmangazi Üniversitesi, Tokat'taki Gaziosmanpaşa Üniversitesi ile karıştırıldığı gerekçesiyle,isminin ''Eskişehir Osmangazi Üniversitesi'' olarak değiştirilmesini istedi. 
     Muğla Üniversitesi de, isminin ''Muğla Sıtkı Koçman Üniversitesi''olarak değiştirilmesini teklif etti. Sıtkı Koçman'ın isminin, üniversiteye sağladığı maddi destek dolayısıyla verilmesi isteniyor. 
     Muğla Üniversitesi'nden alınan bilgiye göre, Sıtkı Koçman bugünkü rakamlarla, üniversiteye 22 trilyon 446 milyar liralık katkıda bulundu. Sıtkı Koçman'ın, öğrenci yurdundan sağlık merkezine, kültür ve sanat sitesinden fakülteler ve yüksekokullara kadar birçok binanın ve tesisin yapım masrafını karşıladığı, yerleşkenin altyapısının tamamlanmasına maddi destek sağladığı bildirildi. Muğla Üniversitesi'nde, Sıtkı Koçman'ın masraflarını üstlendiği binalar arasında Mefharet Koçman Kız Öğrenci Yurdu, Ula Ali Koçman Meslek Yüksekokulu, Mefharet Koçman Sağlık Merkezi, Sıtkı Koçman Spor Tesisleri, Milas Sıtkı Koçman Meslek Yüksekokulu, Ali Koçman Kültür ve Sanat Sitesi bulunuyor. 
     Her iki üniversitenin teklifi, YÖK Genel Kurulu'nda görüşülecek. Uygun bulunması halinde Milli Eğitim Bakanlığı'na iletilecek. Milli Eğitim Bakanlığı da kabul ederse, TBMM'ye kanun tasarısı sunacak. Söz konusu üniversitelerin teklif edilen isimleri alabilmeleri için, Yükseköğretim Kurumları Teşkilatı Hakkında 41 Sayılı Kanun Hükmünde Kararnamenin Değiştirilerek Kabulüne Dair Kanun'un ilgili maddelerinin değiştirilmesi gerekiyor. 







</TEXT>
</DOC>
