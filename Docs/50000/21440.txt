<DOC>
<DOCNO> 21440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/dunya/dun02.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Ada’da suçüstü 
</HEADLINE>
<TEXT>

     YORGO KIRBAKİ Atina 

     Yunanistan’ın Ege’deki Patmos adası sakinlerinin, Simitis hükümetinin sosyal sigorta politikasını protesto etmek için bulduğu ilginç yöntem, Yunanistan’ın Oniki Adalar’ı uluslararası anlaşmalara aykırı olarak nasıl silahlandırdığını çarpıcı bir şekilde ortaya koydu. 
     Sağlık ve Sosyal Yardım Bakanlığı’nın Patmos adasında "sınır bölgesi" uygulamasını kaldırıp "turistik bölge" uygulamasına geçmek istemesi üzerine daha fazla sigorta pirimi ödemek zorunda kalacak olan ada sakinleri tepki gösterdi. 
     "Sınır bölgesi" olarak Ziraat Sigortası’nda OGA kayıtlı bulunan Patmos sakinleri "turistik bölge" olarak Esnaf Sigortası’na TEVE geçmek zorunda kalınca, adadaki askeri kışla önünde sembolik bir protesto eylemi gerçekleştirdiler. 
     Bu eylem sırasında 80 kadar Patmoslu, kendilerine ordu tarafından verilmiş ve evlerinde sakladıkları silahları beraberlerinde getirerek askeri birlik kapısına bıraktılar. 
     Bu arada Patmoslu "milisler" ile askeri birlik kapısındaki nöbetçiler arasında yoğun tartışmalar oldu. Nöbetçiler, "Silahlar zimmetinize kayıtlı, bırakamazsınız" demelerine rağmen göstericileri ikna edemediler. 
     Ada sakinleri "Devlet bize ilgi gösstermiyor. Gelsin, adayı şimdi devlet korusun" derken, Belediye Başkanı Meliatis, Alpha Televizyonu’na açıklamasında "hükümet bize başka çare bırakmadı" diye konuştu. 
     



 DÜNYA 











</TEXT>
</DOC>
