<DOC>
<DOCNO> 4362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/son/sonspo06.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor basına kapanıyor 
</HEADLINE>
<TEXT>

     Türkiye Kupası çeyrek finalinde 31 Ocak Çarşamba günü kendi sahasında Galatasaray ile karşılaşacak olan Trabzonspor, yarından itibaren maç gününe dek idmanlarını basına kapatacak. 
     Teknik direktör Sadi Tekelioğlu, yaptığı açıklamada, yarın akşam yapacakları çalışmanın ardından Galatasaray maçının kampına gireceklerini belirterek, ''Bundan sonra maç öncesi 2 gün kamp yapacağız ve maç sonrası da artık kamp uygulamayacağız'' dedi. 
     Tekelioğlu, dün Üçüncü Lig ekiplerinden Arsinspor ve bugün de Bayburtspor ile yaptıkları maçlarda tüm futbolcularına şans verdiğini kaydederek, şöyle konuştu 
     "Bu maçları belki ciddi rakiplere karşı oynamadık, ancak Trabzon'da istediğiniz rakiplerle oynamak zor. Bir İstanbul takımları bu konuda daha avantajlı. Bu 2 maçta tüm oyuncuları oynatmamın nedeni ise, ileride takımda sakatlıklar ve cezalı oyuncular nedeniyle eksiklikler olabilir. Bu durumda hangi oyuncumdan nasıl faydalanabilirim, bunu görmek istedim.'' Galatasaray maçına 3 günlük bir süreleri olduğunu da ifade eden Tekelioğlu, ''Bu maça kadar Sergen'in ve Osman'ın sakatlıklarının düzelmesini bekliyoruz. Bu oyunculardan özellikle Sergen'in durumu bu 3 günlük sürede netlik kazanacak'' diye konuştu. Tekelioğlu, yarınki çalışmayı da büyük bir olasılıkla Hüseyin Avni Aker Stadı'nda gerçekleştireceklerini de sözlerine ekledi. Öte yandan Trabzonspor'un genç oyuncusu Gökdeniz'e bugün yönetim kurulu tarafından bir otomobil hediye edildi. 




</TEXT>
</DOC>
