<DOC>
<DOCNO> 3913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sonspo03.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Sturm Graz maçına hazır 
</HEADLINE>
<TEXT>

     Galatasaray, Avusturya'nın Sturm Graz ekibiyle yarın akşam yapacağı özel maçın hazırlıklarını bugünkü idmanla tamamladı. 
     Teknik Direktör Mircea Lucescu yönetiminde yaklaşık 1,5 saat süren idmanda sarı-kırmızılı takımın futbolcuları, tek pas ve şut çalışmasının ardından dar alanda 3 grup halinde çift kale maç oynadılar. 
     Dünkü antrenmandaki mini turnuvada yenilen tecrübelilerden oluşan takım, bu kez hiç gol yemeden şampiyonluğa ulaştı. Kaptan Bülent, kazandıkları turnuvadan sonra büyük sevinç yaşarken, dünkü mini turnuvayı kazanan gençlere laf attı. Bunun üzerine gençlerden kurulu olan ekiple, beyaz yelekli takım oyuna devam etti. Tecrübeli takım, genç takımın yenilmesini isterken, gençler beyaz takımı yenmeyi başardı. 
     Antrenmanın son bölümünde ise Teknik Direktör Lucescu ve Antrenör Balint yaklaşık 15 dakika süreyle Jardel'i özel olarak çalıştırdı. Kanatlardan yapılan ortalarda Brezilyalı futbolcu oldukça isabetli vuruşlar yaptı. 
     Dün ilk kez takımla birlikte çalışmaya başlayan, ancak ağrı hisseden Suat, bugünkü çalışmaya katılmadı. 
     Teknik Direktör Lucescu, antrenman öncesinde sakatlığı bulunan Serkan ve kulüp doktoru Serhat Kurtulmuş ile bir görüşme yaptı. 
     Bu arada, dünkü antrenmanın son bölümünde sakatlanıp, çalışmayı bırakan Hasan, bugünkü idmana katıldı. Galatasaray ile Sturm Graz arasında oynanacak özel maç, yarın Ali Sami Yen Stadı'nda saat 20.00'de başlayacak. 
     Avrupa Şampiyonlar Ligi'nin yayın hakkını elinde bulunduran ABD'nin ESPI televizyonu, bugün Florya Metin Oktay Tesisleri'nde çeşitli çekimler yaptı. ESPI televizyonu kameramanları antrenmanı en ince ayrıntılarına kadar görüntülerken, ABD'nin güney ve kuzey bölümüne yayın yaptığı belirtilen televizyonun muhabirleri daha sonra sarı-kırmızılı takımın yabancı futbolcuları Jardel, Marcio, Capone, Hagi ve Popescu ile röportajlar gerçekleştirdi. 
     




</TEXT>
</DOC>
