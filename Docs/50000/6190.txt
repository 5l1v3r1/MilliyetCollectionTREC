<DOC>
<DOCNO> 6190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/guncel/gun06.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbuğ'un serveti İngiltere'de çıktı 
</HEADLINE>
<TEXT>

Bilkent Üniversitesi'ni bitirdikten sonra iş arayan Ayyüce Türkeş, babasının paralarını üzerlerine geçiren ablalarını şikayet etti. Mahkemede, Türkeş'in 1.2 trilyon lirasının İngiltere'de bankaya yatırıldığı ortaya çıktı 
     MHP'nin Başbuğu merhum Alparslan Türkeş'in servetinin, İngiltere'de olduğu ortaya çıkan yaklaşık 1 trilyon 200 milyar liralık bölümü, ilk ve son eşinden olan kızlarını birbirine düşürdü. Türkeş'in ikinci eşinden olan ve Bilkent Üniversitesi'ni bitirdikten sonra iş arayan Ayyüce Türkeş'in şikayeti üzerine, ilk eşinden olan Ayzıt Türkeş ve Umay Günay hakkında açılan "sahtecilik ve dolandırıcılık" davasına dün devam edildi. 
     Ankara Cumhuriyet Savcısı Musa Türkay tarafından hazırlanan iddianamede, Türkiye'de milliyetçilik hareketinin önde gelen ismi merhum Alparslan Türkeş'in İngiltere'deki bir banka hesabında 575 bin mark 185 milyar 725 milyon lira , 845 bin dolar 572 milyar 910 milyon lira ve 367 bin 549 sterlin 361 milyar lira bulunduğu belirtildi. 
     
Boş kağıt imzalattılar      İddianamede, Türkeş'in ilk eşinden olan kızları Ayzıt Türkeş ve Umay Günay'ın, "muhtemelen Türkeş'e ölümünden önce boş kağıt imzalattıkları veya özel belgeyi Ayzıt'ın hazırlayıp bankaya talimat verdiği" savunuldu. Ayzıt Türkeş'in "özel belge sayesinde mark ve dolarları kendi hesabına transfer ederek kullanmakla" suçlandığı iddianamede, Umay Günay'ın da ablası Ayzıt'ın talimatı çerçevesinde hazırlanan özel belgeyle sterlinleri hesabına aktardığı anlatıldı. 
     Ayzıt Türkeş'in Türk Ceza Kanunu'nun "özel evrakta sahtecilik" suçunu düzenleyen 345 1 ve "dolandırıcılık" fiilini düzenleyen 504 1 - 3, "cezayı artıran veya azaltan haller" başlığını taşıyan 522. maddeleri uyarınca 4 yıl 6 aydan 12 yıla kadar, Umay Günay'ın da 1 yıl 6 aydan 4 yıl 6 aya kadar ağır hapis cezalarına mahkum edilmeleri istendi. 
     Ankara 7. Ağır Ceza Mahkemesi'nde görülen davanın ilk duruşmasına, sanık avukatı Umur Tamur katıldı. Tamur, müvekkillerinin Şartla Salıverme Yasası'ndan yararlanmasını talep etti. 
     
Polis zoruyla mahkemeye      Mahkeme Başkanlığı'na vekalet eden üye Nusret Çiçek, Alparslan Türkeş'in hesabının bulunduğu İngiltere'deki bankaya Adalet Bakanlığı aracılığıyla yazı yazılmasına, Umay Günay Türkeş'in mazeretinin kabulüne karar verildiğini bildirdi. Sanık Ayzıt Türkeş ile Alparslan Türkeş'in ikinci evliğinden olan kızı şikayetçi Ayyüce Türkeş'in polis zoruyla getirilmesine karar verildiğini belirten Çiçek, duruşmayı erteledi. 
     Dava, DYP'yi "Liderinin serveti yurtdışında olan bir parti bize milliyetçilik dersi veremez" diye suçlayan MHP'de sıkıntı yarattı. 
     


 GÜNCEL 

















</TEXT>
</DOC>
