<DOC>
<DOCNO> 27537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sontur09.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde ezdik geçtik... 
</HEADLINE>
<TEXT>

     Turizmde Türkiye'nin gösterdiği başarı, Avrupa dergilerine konu oldu. 
     Avusturya'da yayınlanan ''News'' dergisi 8 sayfasını Türkiye'ye ayırarak, turizmde yaşanan bu başarıyı, ''Turizmde 2001 yılının galibi Türkiye'' başlığı ile duyurdu. 
     Turizm Bakanlığı yetkililerinden edindiği bilgiye göre, ''News'' dergisi, Avusturya turizm pazarında organize turları baz alarak yaptığı araştırmada, Türkiye'nin Yunanistan'ı geride bırakarak, İtalya'dan sonra 2. sıraya yükseldiğini bildirdi. 
     Pazar payları olarak sıralandığında ise turistlerin yüzde 29'unun İtalya, Yüzde 17'sinin Türkiye, yüzde 16'sının, Yunanistan, yüzde 15'inin Hırvatistan, yüzde 13'ünün ise İspanya'yı tercih ettiği kaydedildi. 
     Türkiye'nin ''rüya gibi'' sahillerinin yanında güzel bir yaşam ve zengin bir kültür sunduğu anlatılan haberde, İstanbul'un, Ege'nin Antalya'nın, Kapadokya'nın, gizli kalmış güzelliklerine yer verildi. 
     Belek'in özellikle çocuklu aileler için bir cennet olduğu, tesisleri, plajları, spor olanakları gece yaşamı ve mutfağıyla en güzel tatil merkezleri arasında bulunduğu belirtildi. 
     Yazıda, Viyana Tanıtma Müşaviri Faruk Erol ve Magic Life sahiplerinden Cem Kınay'la bir röportaja da yer verilirken, Belek ''Türk Rivyerası'', Bodrum da ''Türk İbizası'' olarak nitelendirildi. Alışılmışın dışında tatil yapmak isteyenlere Türkiye'yi öneren ''News'' dergisi, Türkiye'nin, bisiklet, su sporu, golf, paragliding ve daha pek çok spor imkanlarına sahip olduğunu vurguladı. 
     Geçtiğimiz haftalarda Almanya'da yayınlanan ''TTG'' adlı seyahat gazetesi de, Türkiye'nin turizm alanında yaptığı patlamayı başlığına taşıyarak, Majorca'nın Türkiye'de yer kalmadığında satılmaya başlandığına dikkati çekmişti. 
     
     
     
     
     







</TEXT>
</DOC>
