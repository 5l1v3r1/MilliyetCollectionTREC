<DOC>
<DOCNO> 41018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sontur20.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdal İnönü yeni parti kurmaktan "vazgeçmediğini" açıkladı 
</HEADLINE>
<TEXT>

     Prof. Dr. Erdal İnönü, kurulacak yeni partinin ''CHP'nin devamı değil, ayrı bir parti'' olduğunu bildirdi. 
     Maltepe Üniversitesi Eğitim Fakültesi'nce düzenlenen ''Yeni Binyılın Başında Türkiye'de Fen Bilimleri Eğitimi'' sempozyumu, üniversitenin Dragos'taki yerleşkesinde başladı. 
     Prof. Dr. Erdal İnönü, sempozyum sırasında gazetecilerin ''yeni oluşum''la ilgili soruları üzerine, ''program son şekline vardıktan sonra geniş bir açıklama yapacağını'' belirterek, ''Böyle bölük pörçük açıklamalar yanlış anlaşılmalara neden oluyor'' dedi. 
     Prof. Dr. İnönü, ''yeni kurulacak partinin 'altı ok' sloganını kullanıp kullanmayacağı'' sorusu üzerine de, ''Yeni parti CHP'nin devamı değil. Bu ayrı bir parti. Ayrı bir sloganı var. Altı ok CHP'nin sloganı. Tabii ki Atatürk ilkelerine bağlılık, Türkiye'de ilerlemenin temel yoludur'' diye konuştu. 
     İnönü, ''Siyasete girmekten vazgeçtiği'' yolundaki iddiaların hatırlatılması üzerine de, ''Böyle bir şey yok. O yüzden açıklama yapmayacağım. Üzmeyin kendinizi'' dedi. 







</TEXT>
</DOC>
