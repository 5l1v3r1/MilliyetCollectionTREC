<DOC>
<DOCNO> 5952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sonspo06.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İslam Çupi toprağa verildi 
</HEADLINE>
<TEXT>

     Bahçeşehir'deki evinde merdivenlerden düştükten sonra tedavi gördüğü İstanbul Üniversitesi İstanbul Tıp Fakültesi Hastanesi'nde ani kalp durması sonucu dün vefat eden Milliyet gazetesi spor yazarı İslam Çupi, toprağa verildi. 
     İslam Çupi için ilk olarak, uzun yıllar emek verdiği Milliyet gazetesi önünde bir tören düzenlendi. Buradaki törene, Çupi'nin eşi Ayşe Çupi, kardeşi Bedri Çupi, kızı Deniz Perk, Türkiye Gazeteciler Cemiyeti TGC Başkanı Nail Güreli, Doğan Holding Yönetim Kurulu Başkanı Aydın Doğan ile Milliyet Gazetesi çalışanları katıldı. 
     Törende konuşan Dünya Spor Yazarları Birliği AIPS Başkanı ve spor yazarı Togay Bayatlı, merhum İslam Çupi'nin herkesin babası, kardeşi ve arkadaşı olduğunu belirterek, şunları söyledi 
     ''Bir müessesenin kapıcısından garsonuna, odacısından temizlikçisine kadar her insanla dost ve candaş biriydi. İslam, son zamanlarda teknolojik devrimlere de karşı çıkan bir insandı. Çünkü, O dünü ve dostluğu yaşıyordu. Makinenin getirdiği teknolojik imkanların insan hayatının, hislerinin üstüne ulaşmasına karşıydı. İslam, hep böyle yaşadı. Maalesef ölümünü bekleyerek öldü. Hepimizin başı sağolsun. Onun için başka söylenecek bir söz bulamıyorum.'' Bayatlı, Dünya Spor Yazarları ve Türkiye Spor Yazarları adına törene katılanlara teşekkür ederek, ''İslam bizden biriydi, bizden biri olarak da yaşatmaya devam edeceğiz'' dedi. Yapılan duanın ardından, törene katılanlar Çupi'yi karanfiller atarak uğurladılar. 
     TGC önünde yapılan törende konuşan Cemiyet Başkanı Nail Güreli de İslam Çupi'nin yürekli, sevecen ve dost bir insan olduğunu belirterek,''Çupi, sadece spor basınının değil, Türk basınının da duayenlerinden biriydi. Gazeteciliğin özüne uygun bir insandı. Onun yeri doldurulamayacak'' dedi. 
     Güreli, Çupi'nin 44 yıllık meslek yaşantısında ilkeli, tutarlı tavrını hep sürdürdüğünü ifade ederek, konuşmasını şöyle sürdürdü 
     'Üzüntümüz çok büyük... Çok erken aramızdan ayrıldı. Özünde teknolojiye ve uygarlığa karşı olmamakla birlikte, teknolojinin insan duyarlılıklarını geri plana itmesine karşıydı. Özellikle bu durumun medyada çok olumsuzlukları görülüyordu. İslam Çupi onlara karşıydı. Daima sevecenliği, insan duyarlılıklarını ve duyguları ön planda tutan, bunların teknolojiye yenik düşmesine gönlü razı olmayan bir insandı.'' 
     Cenaze törenine katılan Beşiktaş Jimnastik Kulübü Onursal Başkanı Süleyman Seba da Türk spor camiasının ve TGC'nin mümtaz bir şahsiyeti kaybettiğini dile getirerek, Çupi'nin yerinin doldurulmasının mümkün olmadığını söyledi. 
     Buradaki törenin ardından İslam Çupi'nin naaşı omuzlara alınarak, Nuruosmaniye Camii'ne kadar omuzlarda taşındı. Çupi'nin cenazesi, Nuruosmaniye Camii'nde öğleyin kılınan cenaze namazının ardından, Topkapı Maltepe Mezarlığı'nda toprağa verildi. Törene, Çupi'nin ailesi, İstanbul Valisi Erol Çakır, İstanbul Büyükşehir Belediye Başkanı Ali Müfit Gürtuna, Milli Takımlar Teknik Direktörü Şenol Güneş, Fenerbahçe Kulübü Başkanı Aziz Yıldırım, Galatasaray Basın Sözcüsü Ali Dürüst, çok sayıda spor yazarı, gazeteci ile okurları katıldı. Cenaze törenine, Devlet Bakanı Fikret Ünlü, DYP Genel Başkanı Tansu Çiller, Fiorentina Teknik Direktörü Fatih Terim'in de aralarında bulunduğu çok sayıda kişi tarafından çelenk gönderildi. 




</TEXT>
</DOC>
