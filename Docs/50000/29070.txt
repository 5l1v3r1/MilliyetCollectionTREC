<DOC>
<DOCNO> 29070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/yazar/cemal.html </URL>
<DATE> 2001/06/27/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yolsuzluk yılanının başını ezmek için... 
</HEADLINE>
<TEXT>

     Kamu bankaları alanında Vural Akışık'ın deyişiyle bataklığın kurutulması için sıkı bir mücadele veriliyor. Ziraat Bankası, Halk Bankası ve Emlakbank'ın önce yeniden yapılandırılması, sonra özelleştirilmesi öngörülüyor. 
     Hayati bir mücadele bu. 
     Çünkü, bir yandan ülkemizdeki yolsuzluk ve rüşvet illeti bu sayede büyük bir darbe yiyecek, öbür yandan Türk ekonomisinin sırtındaki kamburlardan biri yok olacak. 
     Ama bu çetin bir iş. 
     Sancılı bir süreç. 
     Hem işini kaybedenler var. 
     Hem çıkarı zarar görenler... 
     Bu yüzden Vural Akışık'a kızanlara, tehdit edenlere rastlanıyor. 
     Hatta Emlakbank örneğindeki gibi ölçüyü iyiden kaçırıp, Kamu Bankaları Ortak Yönetim Kurulu Başkanı olarak ekonomik modernleşme tarihimizin en önemli reformlarından birini gerçekleştirmek için gece gündüz çalışan Akışık'a fiili saldırıda bulunanlar bile görülüyor. 
     Ne yazık 
     Emlakbank bu ülkedeki yolsuzluk anıtlarının belki de başında gelir. Hortumlama abidesi olarak nitelenebilir. Aynı zamanda hortumlama deyiminin esin kaynağıdır. 
     Enis Berberoğlu'dur Emlak Bankası'ndaki Horzum olayını ortaya çıkaran gazeteci. Necati Doğru ise bu soygundan esinlenerek hortumlama deyimini siyaset sahnemize hediye etmiştir. 
     Yıllar yılı hortumlanan Emlakbank'ta geri dönmeyen batık krediler çok yüksektir. Bunun gibi kötü ve pahalı, bu nedenle de satılamayan konut ürettiği için de çok büyük bir maliyet yükü altındadır. 
     Şimdi Emlakbank tasfiye ediliyor. 
     Bunun için Ecevit hükümeti reformcu bir adım atarak parlamentodan yasa geçirdi. Emlakbank'la birlikte Halkbank'la Ziraat Bankası da yeniden yapılandırılma süreci içindeler. 
     Sırada özelleştirme var. 
     Bu büyük bir değişim. 
     Gerçekten reformcu bir atılım. 
     Çünkü kamu bankaları siyasetin oyun alanı dışına çıkıyor. Siyasetçi bundan böyle elinin altında baba çiftliği gibi kullanabileceği avantalıklardan yoksun kalacak. 
     Dört beş ay sonra bunun kadar önemli bir değişim daha yaşanacak bankacılık alanında. Merkez Bankası da yasal olarak siyasetçinin elinden kayacak. Yani hükümetler, Merkez Bankası'ndan kısa vadeli avans kullanamayacaklar. 
     Böylece, siyasal iktidarların elinin altında bir tek bütçe olanakları kalacak. Ne yapacaklarsa, bütçenin sınırları içinde ve bütçe disipliniyle yapabilecekler. 
     Bütün bunların anlamı açık 
     Popülist politikalara son 
     Ekonominin böylesi bir raya oturması, aynı zamanda enflasyonla hayat pahalılığının köklerini kurutucu bir gelişme olacak. Bu sayede ekonomi giderek istikrarlı bir büyüme rayına oturabilecek. 
     Bu da aş ve iş demek. 
     Bankacılık kesiminde düzen değişikliği bu yüzden hayati önem taşıyor. Kamu bankaları yeniden yapılandırılmadan, zamanla özelleştirilmeden bu ülkede yolsuzluk ve rüşvetin temelleri kalıcı biçimde yok edilemez. 
     Eski deyişle 
     Suiistimal yılanının başı ezilemez. 
     Ekonomi de düze çıkamaz. 
     Bu yüzden hükümetin, siyasi otoritenin bir yerde kendi çıkardığı yasaların ve Vural Akışık'ların arkasında kararlılıkla durması temenni edilir. 
     
     







Derviş ve Özal 


Parti küçük.. 


Anayasa değişikliği 


Olacağı buydu 


Yolsuzluk yılanının başını ezmek için... 


Verilip de unutulan sözler 


Dövize faiz freni 


Onlarda yasak var, ama... 


Fazilet’in başını yakan sıkmabaş ve 
diğerleri... 


Oyun planı 


Kumar lobisi, yalanlar ve gerçekler 


Herkes kör, alem sersem 


1998'de ihale nasıl veriliyordu öğrenin 


Burası Almanya değil 


CHP FP'liler partilerini arıyor 


Geçene 2 milyon, geçmeyene 4 milyon 


</TEXT>
</DOC>
