<DOC>
<DOCNO> 2020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/yazar/akyol.html </URL>
<DATE> 2001/01/13/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kelimeler, anlamlar 
</HEADLINE>
<TEXT>

     HARP AKADEMİLERİ askeri olduğu kadar 'akademik' kurumlardır da... Çeşitli konularda sempozyumlar, tartışmalar düzenlemeleri gayet tabiidir. 
     Bu sempozyumlarda komutanlar, kamuoyuna açık konuşmalar yaptığında, 'akademik bir iç çalışma' olmanın ötesinde etkiler yaratır, diplomatik çevrelerde bile dikkatle izlenir... Ve kamuoyuna intikal eden her şey gibi tartışılır. 
     Önceki gün düzenlenen sempozyumda da böyleydi. Orada, Silahlı Kuvvetler Akademisi Komutanı Sayın Tuğgeneral Halil Şimşek, şunları söylemiş 
     "AB Katılım Ortaklığı Belgesi'nde KOB , bireysel hak ve özgürlükler kapsamında bu devletin kurucu ve asli unsuru olan Kürt orijinli vatandaşlarımız için 'kültürel haklar', 'anadilde yayım' ve 'eğitim hakları' adı altında ülkemiz bölünmek istenmektedir..." 
     
     SAYIN Tuğgeneral'in bu kullandığı "bu devletin kurucu ve asli unsuru olan Kürt orijinli vatandaşlarımız" ifadesi sadece çok yanlış değil, dahası, 'tehlikeli'dir. Üniter bir devletin içinde hiçbir etnik grup "kurucu ve asli unsur" olarak nitelenemez. 
     "Kürt orijinli vatandaşlarımız" için "bu devletin kurucu ve asli unsuru" nitelemesinin yapılması, Kürt milliyetçilerinin kabul ettirmek istedikleri bir iddiadır. Apo bunu mahkemede savunduğu gibi, Yargıtay 9. Ceza Dairesi'ne sunduğu uzun dilekçede de Kürtler için "asli bir kurucu öğe" kavramını savunmuş, siyasi iddialarını bu kavrama dayandırmıştır Sf. 3 
     Bizim Kıbrıs'ta federasyon tezimiz de Türklerin Rumlarla birlikte 'kurucu unsur', Denktaş'ın deyimiyle "co - founder" olmasına dayanır. 
     Kürtçü Kemal Burkay da tezi aynıdır 
     Elbette "kelimelerin benzerliği" maksatların farklılığını ortadan kaldırmaz. Elbette Sayın Tümgeneral "kurucu ve asli unsur" terimini kullanırken milli bütünlüğümüzü güçlendirmek, devletin kuruluşunda Türk - Kürt ayırımı olmadığını ifade etmek istemiştir. 
     Ama maksatların farklı olması başka şeydir, kavramların hukuk, siyaset ve diplomasideki anlamları başka... 
     Onun için, resmi sıfat ve sorumluluğu bulunan yetkililer, uzmanlık alanlarının dışında kalan bu tür konularda önceden Dışişleri'nin görüşünü alarak konuşmalıdır. 
     
     SEMPOZYUMDA ifade edilen "AB bizi bölmek istiyor" görüşü de hatalıdır. Böyle bir görüşten bölücülerin büyük cesaret alacağı bir kenara, gerçek de değildir. 
     KOB kriterleriyle PKK'nın isteklerinin birkaçı arasında, aynı şekilde, "kelime benzerlikleri" olması, AB'nin maksadının PKK ile aynı olduğunu göstermez kesinlikle... Avrupa'nın istedikleri, kendi içinde fazlasıyla uygulanan serbestilerdir, "üniter devlet" kavramıyla da çelişmez. Yerel otonomilere dayalı İspanya bile üniter devlettir. 
     Tartışmamız gereken nokta, bireysel hürriyetlerin etnik milliyetçiliği yatıştıracağı mı, yoksa azdıracağı mıdır. Bu da öncelikle 'sosyolojik' bir tartışma konusudur. 
     Türkiye için üniter devlet, ülkenin coğrafi bütünlüğü kadar önemlidir, asla vazgeçilemez. "Üniter devlet"in toplumsal tabanının güçlenmesi, yani toplumsal entegrasyonumuzun gelişmesi meselesi ise sosyal, ekonomik ve demokratik süreçle ilgili bir konudur ve AB ile ilişkilerimizin gelişmesi, hele de tam üyelik, bunu güçlendirir. 
     
     





Kelimeler, anlamlar 


"Emir versek işkence biter" 


Bizim önyargımız 


'Bilgi vermedim, veremezdim' 


Uçağı dağıtan sarhoş gazeteci 


Türkiye AB'nin içinde mi bölünür, dışında mı 1 


Asker ve AB 


Bir de erkekleri düşünün 


"Ulusal Program" hazır 


Şovmenlere aman dikkat 


AB mi bizi, biz mi AB'yi istemiyoruz 


AB'ye güvensizlik... 


Risk yönetimi... 


Yenilikçiler 


Kriz dersleri 


Aslan gibi 


Demirel'in avukatı Çağlar'ı da savunur 


TÜSİAD "ele verir talkını, kendi yutar salkımı " 


</TEXT>
</DOC>
