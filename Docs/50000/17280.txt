<DOC>
<DOCNO> 17280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sontur15.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te ölen milletvekili için TBMM'de keşif yapılacak 
</HEADLINE>
<TEXT>

     MHP milletvekilleri Mehmet Kundakçı ve Cahit Tekelioğlu hakkında, DYP Şanlıurfa Milletvekili Fevzi Şıhanlıoğlu'nun ölümüyle ilgili olarak, ''kastın aşılması suretiyle adam öldürme'' suçlamasıyla açılan davaya devam edildi. 
     TBMM Başkanvekili Murat Sökmenoğlu ve İdare Amiri Ahmet Çakar'ın da aralarında bulunduğu 9 milletvekili, 1 doktor, 2 TBMM personeli ve Meclis'te görevli 5 emniyet mensubu tanık olarak dinlendi. 
     Ankara 9. Ağır Ceza Mahkemesi'ndeki davanın bugünkü duruşmasına, Tekelioğlu ve Kundakçı gelmedi. MHP'nin hukukçu olan İstanbul Milletvekili Mehmet Pak, Kilis Milletvekili Mehmet Nacar ve Denizli Milletvekili Salih Erbeyin, avukat cüppelerini giyerek Tekelioğlu ve Kundakçı'nın avukatları arasında yer aldılar. 
     Müdahil avukatlarının da hazır bulunduğu duruşmanın bir bölümünü, Başkent Üniversitesi Hukuk Fakültesi öğrencileri de izledi. Mahkeme Başkanı Ö. Yılmaz Çamlıbel, duruşmanın başında, ölen insanların kendilerini savunma hakları bulunmadığını belirterek, basında Şıhanlıoğlu'nun alkollü olduğu yönünde haberler çıktığını hatırlattı. Çamlıbel, Şıhanlıoğlu'nun kesin otopsi raporunun geldiğini ve ''alkollü olmadığının'' belirtildiğini ifade ederek, bu konunun düzeltilmesini gazetecilerden istedi. 
     Çamlıbel'in gelen belgeleri okumasının ardından, TBMM Başkanvekili Murat Sökmenoğlu, İdare Amiri Ahmet Çakar, DSP İstanbul Milletvekili Yücel Erdener, ANAP Eskişehir Milletvekili İbrahim Yaşar Dedelek, MHP Ankara Milletvekili Hayrettin Özdemir, MHP Antalya Milletvekili Nesrin Ünal, MHP Giresin Milletvekili Mustafa Yaman, MHP Muğla Milletvekili Metin Ergun ve DYP Gaziantep Milletvekili İbrahim Konukoğlu tanık olarak dinlendi. 
     Duruşmada, ayrıca 2 Meclis personeli ve 5 emniyet görevlisi ile 1 doktorun da tanıklığına başvuruldu. Mahkeme heyeti, TBMM Başkanlığı ile görüşülerek, uygun görülecek gün ve saatte, Çamlıbel başkanlığında keşif yapılmasına, Şıhanlıoğlu'na ait tabancanın müdahil avukatlarından Mustafa Aksoy'a mirasçılara verilmek üzere teslim edilmesine karar verdi. Başkan Çamlıbel, adlarına davetiye çıkarılan, ancak duruşmaya gelmeyen tanık milletvekillerinin zorla getirilmesinin usule aykırı bulunduğunu, bu nedenle bu kişiler celse arasında geldiğinde dinlenmelerine, gelmedikleri takdirde dinlenmelerinden vazgeçilmesine ve müdahil tarafın tanık olarak gösterdiği 5 milletvekiline davetiye çıkarılmasına karar vererek, duruşmayı erteledi. İddianamede, Tekelioğlu ve Kundakçı hakkında Türk Ceza Kanunu'nun TCK ''kastı aşan adam öldürme'' hükmünü içeren 452 2 ve ''faili belli olmayan adam öldürme müessir fiil'' başlığını taşıyan 463. maddeleri uyarınca, 5'er yıldan 6 yıl 8'er aya kadar ağır hapis talep ediliyor. 




</TEXT>
</DOC>
