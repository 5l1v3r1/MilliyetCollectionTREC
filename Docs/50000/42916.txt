<DOC>
<DOCNO> 42916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/guncel/gun08.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanlı fotoğrafların yayınlanması etik mi 
</HEADLINE>
<TEXT>

ÇAPRAZ ATEŞ 
     ESRA KURT 

     ABD’deki terör saldırısı sonrasında, terör olaylarında ya da savaşlarda çekilen kanlı fotoğrafların yayınlanması, tartışma yarattı. Bazı yazarlar, Türk medyasını eleştirdi. Amerikan TIME dergisinin ilavesinde, bu ülkede yaşanan son saldırıya ait kanlı fotoğraflar yayınlandı. Bu fotoğrafların yayınlanması etik mi değil mi İşte görüşler 
     
     Orhan Erinç Türkiye Gazeteciler Cemiyeti Bşk. 
Abartmadan verilebilir      Amerikan medyasının yanlı bir yayın yaptığı ortada. Medyanın kamuyonu bilgilendirme konusunda, başarılı olduğu söylenemez. Salt, kendi ülkeleri için yaklaşım gösterdiler. TV’ler de öyle. Herhalde milliyetçilik duygusuyla yapıyorlar. Oysa mesela Türkiye’deki depremi abartarak verdiler. Diğer ülkelerdeki terör olaylarını da abartarak verdiler. Bunu gizlediler. Bunun meslek etiği ile bağdaşır tarafı yok. Ama izledikleri yayın yönteminin kamuoyuna karşı sorumluluktan kaynaklanmadığı ortada. Abartmadan, halkı bilgilendirmek için, belirli yerleriyle verilebilir. Bu bir terör olayı olduğuna göre, terörün amacı zaten kamuoyunu etkilemek, şoke etmek. Ona alet olmak gerekmiyor tabii. Ama halkı bilgisiz bırakmak da olayların fısıltı gazetesiyle yayılmasına yolaçacağı için, bir tehlikeyi beraberinde getiriyor. Anlaşılıyor ki olaylar biraz yatıştıktan sonra, borsanın düşmesini önleyemediklerini görünce, fotoğrafları yayınlamaya başladılar. 
     
     Oğuz Şenoğuz TEMPO Dergisi Görsel Yön. 
Fotoğraf belgedir      "Bu fotoğraf kanlı yayınlamayalım. Bu fotoğraf kansız yayınlayalım" demeyelim. Fotoğraf belgedir ve yayınlanmalıdır. Örneğin, milliyetçiliği körüklemek için yapılıyorsa yanlıştır. Kazada beyni parçalanmış bir adamın fotoğrafını basmak doğru değil ama bu bir terör olayı. 10 binin üzerinde ölüm var. Nasıl Türkiye’deki depremde fotoğraflar yayınlandıysa, bu olayda da bu fotoğrafların yayınlanmasına yasak konulmamalı. Fotoğraf seçerken, dehşeti ben ölüleri göstermeden verebiliyorsam, onu tercih edebilirim. Tabi ki yapılan yayının neye hizmet ettiği önemli. Amerika, bunu, Amerikan milliyetçiliğini körüklemek adına kullandı. "Binalarımızı yıkabilirsiniz, ama insanlarımızı öldüremezsiniz" mesajı vermeye çalıştı. Ama, gerçek bu değil. Irak’taki insanların ölüm fotoğrafları nasıl yayınlanıyorsa, Amerikadakiler de yayınlanabilmeli. Bu, terörün gerçek yüzünü göstermek adına yapılmalı. 
     
     Prof. Dr. Suat Gezgin İ.Ü. İletişim Fakültesi 
Yayınlamama kararı alınmalı      Bütün bu olayları, Amerika’daki olayları kanlı, canlı yayınlamamak bence daha doğru. Basın etiği olarak da görsel ve yazılı basının sorumlu kişileri, yöntem ve şekil belirleyerek, yayınlamama kararı almalılar. Bu konuda bence bir sistem belirlenmeli. Fotoğrafları sergilemek, üst kattaki insanların öldüğünü göstermek, gazetecilik etiğine sığmaz. Bu denli toplumu ilgilendiren, psikolojik olarak çocukları, insanları rahatsız eden haberler iğrençtir. Kanlı, açık fotoğraflar olmamalı. 
     
     Oktay Ekşi Basın Konseyi Başkanı 
İnsani değerler incitilmemeli      Dünya basınında iç burkucu görüntülerin yayınlanması meselesi, benim bildiğime göre, ilk önce 1980’li yıllarda Belçika’daki Heisel Stadyumu tel örgülerine ve parmaklıklarına izdiham yüzünden sıkışarak ölen insanların, korku ve dehşet dolu yüzlerini gösteren fotoğraflar yayınlanınca tartışıldı. İngiliz Basın Konseyi bu fotoğraflara, büyük tepki gösterdi, ardından da konu yeni olaylar çıktıkça, güncelleşti. Türk basınında çok eski yıllarda, bu tür görüntü yayınlandığını anımsamıyoruz. Ancak, özel televizyonculuğun başlaması, bu konuyla ilgili kuralları yıktı. Türk Basın Konseyi olarak biz, Üyeler Kurulu toplantısında, konuyu ele aldık ve "Şiddet ve zorbalığı özendirici, yayın yapmaktan kaçınılır" şeklindeki ilkeye bir ibare ekleyerek, "Şiddet ve zorbalığı özendirici, insani değerleri incitici yayın yapmaktan kaçınılır" şekline çevirdik. Haberciliği mesleğin temel kuralı sayıyoruz. Ama, haber verme adına insani değerlerin incitilmesine karşı duruyoruz. 
     



 GÜNCEL 



















</TEXT>
</DOC>
