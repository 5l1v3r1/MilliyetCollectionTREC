<DOC>
<DOCNO> 28273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/soneko21.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Yatırım Bankası'ndan 450 milyon Euro kredi... 
</HEADLINE>
<TEXT>

     Avrupa Yatırım Bankası AYB Türkiye'ye, AB'ye uyum programını destek amacıyla, 450 milyon euroluk uzun vadeli ve düşük faizli kredi vereceğini açıkladı. 
     Merkezi Lüksemburg'da bulunan AYB'nin açıklamasında, söz konusu kredinin, 2001-2004 döneminde, ''AB ile bağları güçlendirecek altyapı projelerinde, AB-Türkiye ortak sanayi projelerinde, küçük ve orta boy işletmeler KOBİ için ve Türkiye ile AB arasındaki gümrük birliğinin işlerliğini kolaylaştıracak teknik yatırımlar için'' kullanılmak üzere verileceği bildirildi. 
     Açıklamada, geçen Mayıs ayından itibaren, Türkiye'nin, AYB'nin kredi mekanizmasına dahil edilen adaylar arasına alındığı ve diğer adaylarla aynı koşullarla, Banka'nın kredi olanaklarından faydalanma hakkı elde ettiği hatırlatıldı. AYB, 2000-2003 döneminde, aday ülkelere yardım için 8.5 milyar euro'luk bir bütçe ayırdığını belirtti. 
     AYB açıklamasında, Türkiye'nin, ayrıca, AB-Akdeniz işbirliği çerçevesinde, 12 Akdeniz ülkesi için, 2000-2006 döneminde kullanılmak üzere tahsis edilen toplam 6 milyar 425 milyon euro'luk kredi desteğinden de pay alacağı bildirildi. AYB, AB'nin hedeflerine ulaşmasına katkıda bulunmak amacıyla, uzun vadeli yatırım kredileri vermekle yükümlü bir organ olarak tanıtılıyor. Roma Antlaşması çerçevesinde kurulan ve hissedarlarını 15 AB üyesi ülkenin oluşturduğu AYB'nin Yönetim Kurulu, bu ülkelerin maliye bakanlarını biraraya getiriyor. 
     AYB, AB'nin finans pazarlarının gelişmesi amacıyla mali, ekonomik, teknik ve çevresel projelere iyi koşullarda kredi temin ediyor. AYB, AB'nin geri kalmış bölgelerine, taşımacılık ve telekomünikasyon gibi AB altyapı projelerine, çevre korunmasına yönelik girişimlere, enerji ve endüstride rekabet gücünü artıracak çalışmalara, küçük ve orta boyutlu işletmelere desteğe öncelik veriyor. Banka, AB'nin ikili ilişkisi bulunduğu 120'den fazla ülkeye de yardım ve gelişme kredileri sağlıyor. AYB, 1965 yılından bu yana Türkiye'ye 2 milyar euro'ya yakın kredi fonu sağladı. Bu paranın 600 milyon euroluk son bölümü deprem felaketinden sonra gündeme geldi ve onaylandı. AYB, 2000 yılında, AB üyesi ülkelere 30.6 milyar euro, aday ülkelere 3 milyar euro, diğer ülkelere ise 2.4 milyar euro kredi verdi. 







</TEXT>
</DOC>
