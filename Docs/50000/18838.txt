<DOC>
<DOCNO> 18838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sonspo05.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını İbrahim Kutluay'ı göklere çıkardı 
</HEADLINE>
<TEXT>

     AEK Atina Takımı, Panathinaikos'u 66-64 yenerek basketbolda Yunanistan Kupası'nın sahibi oldu. 
     AEK'nın Türk basketbolcusu İbrahim Kutluay, 22 sayı kaydederek gecenin en skorer ismi olurken, takımına yaşattığı zafer Yunan basınında geniş yer buldu. 
     Atina'da yayınlanan günlük spor gazetesi Sportime, ''Kutluay'ın kanatları altında'' başlığı ile verdiği haberinde, İbrahim Kutluay'ın takımının en değerli oyuncusu olduğunu vurguladı. Kutluay'ın Panathinaikos Takımı'nın belini büken kişi olduğunu yazan Derby Gazetesi de kupanın ''İbo'nun savunmadaki çoşkusu'' sayesinde alındığını kaydetti. 
     Fos Gazetesi ise İbrahim Kutluay'ın bir lider olarak doğduğunu ve bunu oynanan karşılaşmada gözler önüne serdiğini belirterek, ''Topun alev aldığı sırada, bir an bile duraksamayan Kutluay, AEK'yı zafere taşıdı'' dedi. ''Kahraman Kutluay'' başlığını kullanan Ora Gazetesi de, İbrahim'in zirvedeki oyuncu olduğu değerlendirmesini yaptı. 







</TEXT>
</DOC>
