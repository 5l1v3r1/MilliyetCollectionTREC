<DOC>
<DOCNO> 10738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sondun09.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Dışişleri Bakanı Fischer hakkında yeni suçlama 
</HEADLINE>
<TEXT>

     Almanya Dışişleri Bakanı Joschka Fischer'in, 1975 yılında Frankfurt kentindeki İspanya Başkonsolosluğu binasına molotofkokteyli saldırısı düzenlenmesinin planlandığı bir toplantıya katıldığı tahmin ediliyor. 
     Alman Der Spiegel dergisi, Frankfurt Savcılığı'nın, Hessen Eyaleti Anayasayı Koruma Dairesi'nde Fischer hakkında bu konuda ortaya çıkan bir dosyayı hafta başında araştıracağını yazdı. 
     Dergi ayrıca, Federal Anayasayı Koruma Dairesi'nde de Fischer'i zor durumda bırakabilecek yeni bir dosyanın ortaya çıktığını belirtti. Hukuk uzmanlarının, ''bu dosyanın çoktan imha edilmesi gerekirdi''dediklerini kaydeden dergi, ortaya çıkan yeni dosyayla ilgili olarak Başbakanlık ve Federal İçişleri Bakanlığı'na bilgi verildiğini ifade etti. Fischer hakkındaki özel bir dosyanın 90'lı yılların başında imha edildiğini hatırlatan dergi, yeni ortaya çıkan dosyaların kendisini yeniden zor durumda bırakabileceğini yazdı. 




</TEXT>
</DOC>
