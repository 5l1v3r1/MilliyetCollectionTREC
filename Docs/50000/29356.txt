<DOC>
<DOCNO> 29356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur27.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Yöneticileri "Telekom'da baştaki 5 artı 2 formulü geçerli..." 
</HEADLINE>
<TEXT>

     MHP yöneticileri Türk Telekom'un yeni yönetiminin oluşumunda, yasanın çıkış sürecinde uzlaşma sağlanan ''5 artı 2'' formülünün geçerli olduğunu belirttiler. 
     Alınan bilgiye göre, bugün TBMM'de konuyu değerlendiren MHP yöneticileri, Başbakan Bülent Ecevit'in ''MHP'yi usandırmak isteyenler var'' sözünün yerinde bir tespit olduğunu belirttiler. 
     Yöneticiler, Türk Telekom'un yeni yönetimi konusunda çıkan sorunun da bu kapsamda ele alınması gerektiğini söylediler. 
     MHP'liler, ''Türk Telekom Yönetim Kurulu üyeleri konusundaki kriterler Mayıs ayı başında ortaya konuldu ve uzlaşma sağlandı 5 sektörden 2 de Hazine'den yönetim kurulu üyesi olacak. 5 artı 2 formülü hala geçerli. Bakanlığın önerdiği beş kişi istenen kriterlere uyan, mesleki deneyimleri olan kişiler. Uymuyorsa itiraz edersiniz'' şeklinde konuştular. 
     ''Bazı çevrelerin bir çatışma ve kriz ortamı yaratmak istediğini'', MHP'nin de karşıya oturtulmak istendiğini savunan MHP yöneticileri, bunun da ülkeye zarar verebileceği uyarısında bulundular. 
     ''Ülkede kriz çıkmasına müsaade etmeyiz'' diyen MHP yöneticileri, alınan kararların hükümetin ekonomik programı çerçevesinde uygulandığını ve ''hiçkimsenin hükümetin üzerinde olmadığı'' görüşünü dile getirdiler. 
     

</TEXT>
</DOC>
