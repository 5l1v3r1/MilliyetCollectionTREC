<DOC>
<DOCNO> 44221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sondun17.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
19 terörist, saldırılar için 500 bin dolar harcamış... 
</HEADLINE>
<TEXT>

     Washington Post gazetesi, ABD'de 11 Eylül'de düzenlenen terörist saldırıların 19 şüphelisinin, operasyonu hazırlamak için 500 bin dolar harcadığını yazdı. 
     Gazete, bugün yayımladığı haberde, araştırmacıların, Dünya Ticaret Merkezi'nin kulelerinden birine çarpan uçağı kullandığı tahmin edilen 33 yaşındaki Mısırlı Muhammed Atta'nın kullandığı ABD'deki banka hesaplarına akan 500 bin doların izin bulduğunu bildirdi. 
     Üst düzey bir hükümet yetkilisi, gazeteye yaptığı açıklamada, Federal Soruşturma Bürosu'nun FBI bankalardan büyük miktarda para çekildiğini belgelediğini ve bir yığın oteller, kiralık arabalar ve uçak seyahetlerine ilişkin bilgiler edindiğini kaydetti. 
     Yetkili, ''saldırıların, düşük bütçeli bir operasyon'' olduğunu ifade etti. 
     Gazetede konuyla ilgili çıkan haberde, uçağı kaçıran teröristlerden 4'ünün de uluslararası terörist Usame bin Ladin'in Afganistan'daki kamplarında eğitildikleri yazıldı. 
     Araştırmacıların, şüpheli teröristlerin birçoğu ile bin Ladin arasında kesin olmayan bazı bağlantılar kurduklarını belirten gazete, üst düzey hükümet yetkililerinin vardığı bazı sonuçlara atfen, ''saldırı planlarının, İngiltere, Birleşik Arap Emirlikleri ve Afganistan'daki destekle yıllarca önce Almanya'nın Hamburg kentinde başlatıldığını'' yazdı. Haberde, Atta ve diğer şüpheli teröristlerin, bir süre için Hamburg'da yaşadıkları hatırlatıldı. 
     Aynı yetkililer, gazeteye yaptıkları açıklamada, araştırmacıların, 1 ya da 2 uçak daha kaçırılmasının planlandığından gittikçe emin olduklarını ve ABD'nin gözaltında tuttukları arasında uçuş eğitimi almış 3 kişinin üzerinde odaklandığını söylediler. 
     ABD Adalet Bakanı John Ashcroft, dün yaptığı açıklamada, ABD tarihindeki en büyük soruşturma kapsamında 480'den fazla kişinin tutuklandığını ya da gözaltına alındığını bildirmişti. 
     






</TEXT>
</DOC>
