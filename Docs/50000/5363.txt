<DOC>
<DOCNO> 5363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/son/sontur10.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık, Valilerden çadır ve battaniye sayısını "ivedilikle" bildirmesini istedi 
</HEADLINE>
<TEXT>

     Başbakanlık Acil Durum Yönetimi Genel Müdürlüğü, valiliklere birer genelge göndererek acil durumlarda ellerinde bulunan çadır, battaniye, ilaç, taşıt aracı gibi malzemelerin dökümünün çıkarılmasını istedi. 
     Genelgede, sel, deprem, toprak kayması, büyük yangın, olağanüstü hal ilan edilmesini gerektirecek diğer doğal afet ve sosyal olaylarda sorumlu olacak vali yardımcısının adının da belirlenmesi istendi. İllerde belirlenecek vali yardımcıları acil müdahale gerektirecek afet niteliğindeki olaylarda Türkiye Acil Durum Yönetimi Genel Müdürlüğü ile doğrudan temasa yetkili olacak. 
     Valilikler Genelgenin ekinde iletilen forma, acil müdahaleyi gerektirecek afetlerde kullanılabilecek sağlık, kurtarma ve yardım malzemelerinin ayrıntılı dökümünü çıkaracaklar. Genelgede malzeme listesiyle birlikte acil müdahaleye yetkili vali yardımcısının isminin Başbakanlığa "ivedilikle" bildirilmesi istendi. 




</TEXT>
</DOC>
