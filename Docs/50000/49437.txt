<DOC>
<DOCNO> 49437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sonspo10.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'dan Galatasaray'a ret 
</HEADLINE>
<TEXT>

     Bursaspor Yönetim Kurulu Üyesi Fikret Üstenci, Galatasaray Kulübü'nün hafta sonunda oynayacakları maçın cuma gününden pazara alınması talebini uygun bulmadıklarını söyledi. 
     Fikret Üstenci, sarı-kırmızı kulüp yöneticilerinden takımın Şampiyonlar Ligi grup maçında PSV Eindhoven ile oynayacağı zorlu karşılaşma nedeniyle, maçın iki gün sonraya alınması yönünde öneri aldıklarını, ancak yönetim olarak bu karşılaşmanın cuma günü oynanması taraftarı olduklarını belirtti. 
     Galatasaray'ın Avrupa'da aldığı başarılarla kendilerinin de gurur duyduğunu kaydeden Üstenci, şunları söyledi 
     ''Galatasaray, bizim maçımızdan sonra böyle zorlu bir maça çıksaydı, teklifi kabul ederdik. Ancak sarı-kırmızılı ekip, PSV ile grubun son maçını oynadıktan sonra bizle karşılaşacak. Galatasaray'ın maçın cuma gününden pazara alınması talebini uygun bulmadık. 
     Görüşümüzü de Futbol Federasyonu'na bildirdik. Maç daha önce belirlendiği gibi cuma günü saat 20.00'de oynanacak.'' 
     






</TEXT>
</DOC>
