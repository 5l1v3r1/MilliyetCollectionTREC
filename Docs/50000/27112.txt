<DOC>
<DOCNO> 27112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/ekonomi/eko02.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci adres tarih oldu 
</HEADLINE>
<TEXT>

Bankacılık Düzenleme ve Denetleme Kurulu, bir zamanların ikinci adresi’ Türk Ticaret Bankası’nın bankacılık yapma yetkisini 1 Temmuz’a kadar kaldıracak 
     EKONOMİ SERVİSİ 

     Altı üyesi birden yenilenen Bankacılık Düzenleme ve Denetleme Kurulu BDDK işe hızlı başladı. Kurul, bugüne kadar 952 milyon dolar kaynak aktarılmasına karşın düzlüğe çıkamayan, alıcı da bulamayan Türk Ticaret Bankası’nın Türkbank kapatılmasını, İnterbank ve Esbank’ın Etibank’la birleştirilmesini kararlaştırdı. Erol Aksoy’un Fransa’daki bankası Banque Internationale De Commerce Bred’deki hisselerinin satılması için yönetime yetki verdi. 
     Önceki gün Türkbank çalışanlarının üye olduğu Türkbank Munzam Sandık Vakfı’yla bir araya gelen BDDK yetkililerinin, Vakıf üyelerine İnterbank, Esbank’la birlikte Etibank’ta birleşmeye sıcak bakıp bakmayacaklarını sorduğu ancak Vakıf yetkililerinin sadece satışa sıcak bakacağı yönünde açıklama yaptığı öğrenildi. 
     Bu görüşmenin ardından dün toplanan BDDK Başkan ve üyeleri, İstanbul’da yaptıkları toplantıda Türkbank’ın Etibank çatısı altına alınmaması yönünde karar aldı. BDDK’nın aldığı karara göre, "İkinci adresiniz" reklamıyla hafızalarda yer eden Türk Ticaret Bankası’nın faaliyetlerine 1 Temmuz’da son verilecek. Bu kararla birlikte 1997’de Korkmaz Yiğit’e satışı ile ilgili skandallar yüzünden hükümet düşüren’ banka olarak da tarihe geçen Türkiye’nin en eski bankalarından Türkbank tarihe karışmış olacak. 
     
     952 milyon dolar da kurtarmadı 
     BDDK, yaptığı açıklamada, 29 Ağustos 1997’de yapılan olağanüstü genel kurulda alınan sermaye artırım kararına eski ortakların katılmaması nedeniyle bankanın yüzde 84.52’sinin 6 Kasım 1997’de Fon’a geçtiğini belirtti. Bankaya, 1997 - 2000 arasında toplam 952.5 milyon dolar aktarılmasına karşın alıcı bulanamadığına dikkat çekildi. Açıklamada şu bilgiler yer aldı 
     "Türkbank’ta alacakları olanların ve mevduat sahiplerinin hiçbir hak kaybı olmayacaktır. Yükümlülüklerinin yerine getirilmesi konusunda önümüzdeki günlerde daha detaylı açıklama yapılacaktır." 
     
     3 bin çalışanı var 
     BDDK’nın 15 Haziran 2001 tarihli bankacılık raporuna göre, 6 Kasım 1997’de yönetime Fon’ un geçtiği bankanın devir itibarıyla 278 olan şube sayısı 7 Mayıs 2001 itibarıyla 238’e düşürülürken, devirde 4 bin 790 olan personel sayısı 7 Mayıs itibarıyla 3 bin 180’e indirildi. BDDK, çalışanlar ve munzam sandığın ne olacağına ilişkin bir açıklama yapmadı. 
     
Türkbanklılar Avrupa’da dava açacağız      EKONOMİ SERVİSİ 

     Türkbank Munzam Sandık Vakfı Başkanı Celal Balabanlı, Türkbank’ın kapatılması gibi bir hata yapılması durumunda bedelini tüm sektörün ödeyeceğini söyledi. 
     Munzam Sandık Başkan Yardımcısı Ali Rıza Adaş ise Türkbank kapatılırsa haklarını hem Türkiye’deki mahkemelerde hem de Avrupa İnsan Hakları Mahkemesi’nde arayacaklarını söyledi. 
     Balabanlı, "Fon Bankalarının Durumu" adlı toplantıda yaptığı konuşmada, yedi yıldır devletin elinde rehabilitasyon sürecinde olduklarını belirtti. Hazine’yi ve TMSF’yi kastederek "Burayı aldınız, kurtarmaya geldik dediniz. Burayı kurtarmak zorundasınız" diyen Balabanlı, "Almak isteyenler olmasına karşın her seferinde Türkbank’a talip yok’ denildi. Bankaya alıcı çıktı ancak yetkililer hep talip olmadığını söyledi" diye konuştu. 
     Etibank’ın çatı gerekçesi komik’ 
     "Biz Fon bankası değiliz, Hazine Türkbank’a el koymadı, Ticaret Kanunu’na göre ortak oldu" diyen Adaş da, BDDK’nın bu bankayı Fon’daki diğer bankalardan ayrı tutmak zorunda olduğunu belirtti. Yetkililerin, çatı bankalarını Atatürk’ün kurduğu bankalardan seçmelerinin hiçbir ekonomik gerçeğe dayanmayan "komik" bir gerekçe olduğunu söyleyen Adaş, "Deniliyor ki, bankanın vakıfları satışa engel olmak istiyor. Vakıflar her zaman satıştan yana oldular" dedi. Bankayı bu hale çalışanların değil, bürokratlar ve siyasetçilerin getirdiğini söyleyen Adaş, "Biz banka olarak Fon’dan bir hayır görmedik" dedi. 
     İki dünya savaşı, bir kurtuluş savaşı atlatan bankanın nehirde boğulduğunu söyleyen Adaş, "Avrupa biletleri cebimizde. Yanlış karar verilirse hem Türkiye’de hem de Avrupa’da hakkımızı arayacağız" diyerek, görüşlerini dile getirdi. 
     
Aksoy’un Fransa’daki bankası satılıyor      İktisat Bankası’nın eski sahibi Erol Aksoy’un Fransa’da ortağı olduğu Banque Internationale De Commerce Bred BIC - Bred , Fransız ortağı Bred - Bank Populaire’e satılıyor. 
     BDDK dün aldığı kararlardan biri de BIC Bred’in satışına İktisat Bankası yönetimine yetki verilmesi oldu. BDDK, Fon bankaları ortak yönetim kurulunun önerisiyle, BIC Bred’in hisselerinin merkezi Fransa’da bulunan Bred Bank Populaire’e satılması konusunda İktisat Bankası Yönetim Kurulu’na yetki verilmesi kararını onayladı. 
     
Üç banka kapatılıyor      Hükümet düşüren banka Türkbank 
     Adapazarı esnaf ve tüccarlarının bir araya gelerek 9 Mart 1913’te kurduğu ilk özel girişim bankası olan Türkbank’ın tarihi ilginç olaylarla dolu. 1970’li yıllardaki "ikinci adres" reklamlarıyla akıllarda kalan banka 1977’de Fon yönetimine geçti. 
     Eski İMKB Başkanı Tuncay Artun’un danışmanı Adil Öngen’in Türkbank’a el atması nedeniyle Alaaddin Çakıcı tarafından vurulmasından birkaç yıl sonra Korkmaz Yiğit’e satışında da yine Çakıcı’nın adı geçmişti. 
     Çakıcı’nın bankanın Yiğit’e satılmasında diğer talipleri tehdit ettiği iddiasından sonra ortaya çıkan Çakıcı - Yiğit telefon konuşmalarında dönemin Devlet Bakanı Güneş Taner’in ve dönemin başbakanı Mesut Yılmaz’ın adı geçmişti. 
     
     Bakan istifa etti 
     Bunun üzerine önce Güneş Taner’in bakanlığı düşürülmüş ardından da ANASOL-D Hükümeti istifa etmişti. 
     Bu nedenle 1970’lerin ikinci adresi 1990’lı yıllarda "hükümet düşüren banka" olarak anılmaya başlandı. 
     
     Etibank çatısı 2.8 katrilyonluk banka 
     EKONOMİ SERVİSİ 

     Fon bünyesinde Esbank ve İnterbank’ın devriyle ikinci çatı bankası olan Etibank, 1998’de özelleştirildi. İki yıl sonra da Fon’a devredildi. Etibank, 14 Haziran 1935 tarih ve 2805 sayılı kanunla, Atatürk’ün talimatıyla kuruldu. Etibank’ın bankacılık bölümü 2 Mart 1998’de Cavit Çağlar ve Dinç Bilgin’in ortak şirketince devralındı. Daha sonra tamamen Bilgin’e geçti. 27 Ekim 2000 tarihinde Fon’a devredilmişti. 
     İnterbank ve Esbank’ı 2 Temmuz’da devralacak Etibank’ın, devir sonrası aktif büyüklüğü 2,8 katrilyon, zarar toplamı 1,7 katrilyon lirayı aşacak. 
     
Zarar toplamı 1.7 katrilyon milyar TL Banka Toplam aktif Mevduat Zarar Şube Personel Esbank 948.233 895.823 -448.206 77 1.764 Etibank 826.269 852.124 -511.554 151 1.972 İnterbank 1.111.458 1.292.980 -782.951 41 1.282      
     
     İnterbank’a talip çıktı fakat teklif gelmedi 
     Etibank’a devredilen İnterbank, 7 Mayıs 1888’de Selanik Bankası adıyla kuruldu. 
     1960’ların sonunda Çukurova Grubu’na geçen bankanın adı 1969’da Uluslararası Endüstri Ticaret Bankası, 1990’da da İnterbank oldu. 13 Mart 1996’da Cavit Çağlar, İnterbank’ın yüzde 72’lik hissesini Çukurova Grubu’ndan satın aldı. 
     Çağlar’ın İnterbank patronluğu yaklaşık üç yıl sürdü. 7 Ocak 1999’da "taahhütlerini yerine getiremediği" gerekçesiyle Tasarruf Mevduatı Sigorta Fonu bankaya el koydu. İnterbank’ın içinin boşaltılmasıyla ilgili davada 33 kişi gözaltına alındı. 
     
     Eski sahibi tutuklu 
     Çağlar da Egebank’taki karşılıklı kredi ilişkisi nedeniyle ABD’den getirilerek tutuklu olarak yargılanmaya başlandı. İnterbank, Fon bünyesine alındıktan sonra Körfezbank, Güney Afrikalı Standard Bank ve Citibank, bankayla ilgilendilerse de Türkiye’nin genel ekonomik durumunu bahane ederek bankayı satın almadılar. 
     
     Esbank’la Oyakbank ilgilendi ama olmadı 
     Esbank 1927’de Eskişehir’de bir grup işadamı tarafından 500 bin lira sermayeyle kuruldu. 1970’lere kadar bölgesel bir banka olarak faaliyetini sürdüren Esbank, bu tarihte Zeytinoğlu ailesine geçti. Genel merkezi 1985’te İstanbul’a taşındı ve Türkiye’ye yayılarak büyüdü. 
     Avusturya’da Esbank AG’yi kuran, 1999’da şube sayısını yurt çapında 94’e çıkaran banka, 1994 krizinden olumsuz etkilendi. 350 milyon dolarlık sendikasyon kredisi borcu, devalüasyonla 2.5 kat arttı. Yem Sanayi, Et - Balık Kurumu ve Çaykur gibi devlet kuruluşlarından 75 milyon dolar civarındaki alacağını tahsil edemedi. Patronu Yavuz Zeytinoğlu satmaya karar verdi. Bankanın talibi 600 milyon dolar teklif etti, Zeytinoğlu 1 milyar dolar istedi. 
     Pazarlıklar sürerken 22 Aralık 1999’da bankaya el konuldu. Mayıs 2000’de Oyakbank’ın ilgilendiği bankanın yurtdışında faaliyet gösteren iştiraki Esbank AG’ye de Almanya ve Avusturya’daki bankalar ilgi göstermişti. 
     



 EKONOMİ 






















</TEXT>
</DOC>
