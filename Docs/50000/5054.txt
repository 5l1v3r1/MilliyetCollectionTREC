<DOC>
<DOCNO> 5054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/ekonomi/eko06.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nemada yine hüsran 
</HEADLINE>
<TEXT>

Geçen yıl yüzde 75 oranında nema ödemesi yaptığını açıklayan Hazine'nin bu yılki ödeme oranı yüzde 16'ya düştü. Çalışan geçen yıldan daha az nema alacak 
     ATİLLA ÖZSEVER 

     Başbakan Bülent Ecevit, bu yıl toplam 570 trilyon lira nema ödemesi yapılacağını açıkladı. 
     Geçen yıl yüzde 75 oranında nema ödemesi yaptığını açıklayan Hazine'nin bu yıl ödeyeceği nema oranı yüzde 16.3'e düştü. Bu durumda çalışanlar, geçen yıldan daha az miktarda bir nema ödemesi alacaklar. Daha önce nema alanların bu yılki parası neredeyse yarı yarıya düşecek. 
     
     Kümülatif artış yüzde 7.8 
     Nema artış oranı, bu yıl da tartışma konusu oldu. Hazine Müsteşarlığı'nın 31 Ocak 2001 tarihli açıklamasında, 1 Nisan 1988 ile 31 Aralık 2000 tarihleri arasındaki kümülatif nema oranı yüzde 315.60 olarak belirtildi. Bu oran, Aralık 1999 sonu itibariyle ise yüzde 292.82 olmuştu. Bu durumda nema oranındaki artış yüzde 7.8 olarak hesaplandı. 
     TBMM Nema Araştırma Komisyonu, 1996 yılında hazırladığı raporda, bu tür hesaplama yöntemini kullandı. 
     Hazine Müsteşarlığı ise, bu hesaplama yöntemine itiraz ediyor. Hazine'nin 1 Şubat 2000 tarihli açıklamasında, 1999 yılı şubat ayında 280 trilyon lira nema ödemesi yapıldığı, 2000 yılı şubat ayında ise 480 - 500 trilyon liralık ortalama 490 trilyon lira nema ödemesi yapılacağı belirtilerek nema ödemesindeki toplam artışın yüzde 75 civarında olduğu ifade ediliyordu. 
     Hazine'nin hesaplama yönteminin bu yıl kullanılması halinde, geçen yıla göre 80 trilyon lira bir fazla ödeme yapılacağı, oransal olarak da bu miktarın yüzde 16.3 olduğu görüldü. TÜFE'ye göre enflasyonun yüzde 39 olarak açıklandığı bir ortamda çalışanın Zorunlu Tasarruf Fonu'ndaki birikimine Hazine'nin hesaplama yöntemi açısından bile yüzde 16.3'lük bir artış veriliyor. Aralık 1999 ile Aralık 2000 ayı karşılaştırması olarak enflasyon yüzde 39 şeklinde açıklanırken yıllık ortalama enflasyon oranı ise yüzde 54.9 olarak gerçekleşti. 
     
     Tahvil süresi 5 yıla çıktı 
     1 Haziran 2000 tarihinden itibaren zorunlu tasarruf kesintilerinin İşsizlik Sigortası Fonu'na aktarılmasına rağmen Haziran 2000 sonu itibariyle de kümülatif nema oranı yüzde 259.69'du, yani para akışının olduğu dönemde de nema oranı düşük kalmıştı. 
     Öte yandan Zorunlu Tasarruf Fonu'ndaki 2.6 katrilyon liralık devlet tahvillerinin vadesinin bir yıl yerine beş yıla çıkarılması da, çalışanların birikiminin zaman içinde iyice eriyeceği anlamını taşıyor. 
     
Nema Hesabı  1998 artışı 1999 artışı 2000 artışı Hazine'ye göre 83 75 16.3 TBMM'ye göre 5.2 1.6 7.8 Enflasyon 69.7 68.8 39.0      
     


 EKONOMİ 


















</TEXT>
</DOC>
