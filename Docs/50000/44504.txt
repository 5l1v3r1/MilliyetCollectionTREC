<DOC>
<DOCNO> 44504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sondun23.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail-Filistin ateşkesi umut vermiyor... 
</HEADLINE>
<TEXT>

     İsrail Dışişleri Bakanı Şimon Peres ile Filistin lideri Yaser Arafat arasında geçen hafta varılan aşamalı ateşkes, gerginliği daha da artırdı. 
     İki tarafta da sertlik yanlılarının bastırması nedeniyle şiddet sona erdirilemediği gibi, anlaşma uyarınca atılması gereken adımlar bir türlü atılamıyor. 
     Arafat, ateşkes anlaşmasını İntifada'nın sonu olarak gören kesimlerin ağır baskısı altında, Peres ise ordu ve sağ kesime karşı ateşkes anlaşmasını savunmaya çalışıyor. 
     Ateşkesten bu yana 19 Filistinli İsrail askerlerince öldürülürken, bugün Kudüs'te sorumluluğunu İslami Cihad'ın üstlendiği bir bomba patladı, çatışmalar ve Yahudi yerleşim merkezlerine top ateşi de devam ediyor. İsrail, ateşkesten bu yana Filistinli militanlarca 62 saldırının gerçekleştirildiğini belirtiyor. 
     
     'İsrail ordusu tutumunu sertleştirdi' 
     Filistin resmi haber ajansı WAFA, ''tek kurşun bile atmadık'' diyerek İsrail ordusunu ateşkesten bu yana tutumunu daha da sertleştirmek ve ateşkesi vahim bir şekilde ihlal etmekle suçladı. 
     Maariv ve Haaretz gazeteleri de, İsrail askerlerinin hayati tehlike altında olmadıkları zamanlarda da keyfi bir şekilde Filistinlilere ateş ettiklerini belirttiler. Gazeteler, bu hareketlerinin de genellikle cezasız kaldığına dikkat çekerek, bu olayların daha ciddi soruşturulması gerektiğini yazdılar. 
     Filistin tarafı, ordunun varılan ateşkes anlaşması uyarınca Filistinlilere yönelik ablukayı hafifletme yolunda attığı adımların da göstermelik olduğunu belirtiyor. 
     
     'Arafat teröristleri tutuklamıyor 
     İsrail tarafı ise, şiddetin devam etmesinin yanı sıra Arafat'ın söz verdiği halde İsrail'in listesindeki ''teröristleri'' tutuklamamakla anlaşmayı ihlal ettiğini savunuyor. Dün İsrail kabinesinin anlaşmanın bu yükümlülüğü de içeren ilk aşamasının uygulanması için Arafat'a 48 saat daha süre vermesinin ardından Peres ile Filistinli gürüşmeci Saeb Erakat biraraya geldiler. 
     İsrail basınına göre, iki tarafça da ''son derece zor bir görüşme'' olarak tanımlanan toplantıda Peres, ''Tutuklamalar olmazsa ateşkes sona erer'' dedi. Erakat ise, ateşkes için gereken ortamın sağlanamadığına dikkat çekerek, İsrail ordusunun sert tavrını eleştirdi. Peres'e ''19 İsrailli ölse, 250 tanesi yaralansa tepkiniz ne olurdu '' diye soran Erakat, İsrail ordusunun ablukayı gevşetme yolunda attığı adımların da yeterli olmadığını savundu. 
     
     Liste kavgası 
     Filistin tarafının, İsrail'in verdiği 108 ve 20 kişilik iki ayrı tutuklama listesinde yer alan isimlerin teröre karışmadıklarını belirttiği ve tutuklamaları reddettiği belirtiliyor. 
     İki taraf arasındaki liste kavgasına son vermek için Amerikan Merkezi Haberalma Örgütü CIA'in de devreye girerek yeni listeler hazırladığı, ancak bu konuda bir türlü orta yol bulunamadığı ifade ediliyor. 
     Son kamuoyu yoklamalarına göre, Filistin halkı nezdindeki desteğini büyük ölçüde kaybeden Arafat, toplumda fazla tepki uyandırmayacak tutuklamalar yapmak istiyor. İsrail ise, radikal örgütlerin liderlerinin tutuklanmasında ısrar ediyor. 
     İsrail, Arafat'a dün verdiği 48 saatlik sürenin yarın akşam dolmasının ardından yeniden durum değerlendirmesi yapacak. İsrail'in ''kendini savunmak için sert önlemler alabileceğine'' dikkat çekiliyor. 
     
     Peres ateş altında 
     Bu arada, anlaşmaya devam edilmesini savunan Peres ile ordu ve sağ kesim arasındaki çatışma giderek sertleşiyor. Dün yapılan kabine toplantısında sağcı bakanların Peres'e ''İstifa et. Sen Arafat'ın avukatısın. Sen şeytanın avukatısın'' diye bağırdıkları belirtiliyor. 
     Öte yandan Peres, Yediot Ahronot Gazetesi'ne verdiği demeçte, Genelkurmay Başkan Yardımcısı Moşe Yaloon'un ''Arafat'tan kurtulmayı kafasına koyduğunu'' belirterek, aralarındaki çatışmayı açıkça ortaya koydu. Yaloon ve Peres'in uzun süredir çatıştıkları ve Peres'in Yaloon'un genelkurmay başkanı olmasını engellemeye çalıştığı belirtiliyor. Peres ile ordunun ilişkilerini düzeltmek için Savunma Bakanı Binyamin Ben Eliezer'in araya girdiği ifade ediliyor. 
     
     Peres "Dünya bizi hiçbir zaman haklı görmeyecek" 
     Demecinde Şaron'un ''Arafat bizim Bin Ladin'imiz'' demesini ''büyük hata'' olarak niteleyen Peres, ''Ben Arafat'ı değil kendimizi çamurdan çıkarmaya çalışıyorum. Başka bir halkı yönetmeye hakkımız yok. Ayrıca dünya hiçbir zaman bizi haklı görmeyecektir. İşgale karşı savaşan Arafat'ı kötü adam olarak kabul etmeyeceklerdir'' dedi. 
     Peres, ''Başka alternatif yok'' diyerek İsrail'in bir anlaşma ile 1967 sınırlarına çekilmesi halinde sorunun sona ereceğini belirtti. 
     Peres, olanaksız gibi görünsede Şaron'un bunu yapabileceğini düşündüğünü söyledi. 
     






</TEXT>
</DOC>
