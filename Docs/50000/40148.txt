<DOC>
<DOCNO> 40148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sonspo06.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Milli Takımı'nda bir Türk 
</HEADLINE>
<TEXT>

     Almanya Basketbol Milli Takımı'nın as oyuncusu Mithat Demirel, ''Türkiye'deki maçlarda Türk seyircilerinin bana verdiği destek daha iyi oynamama neden oluyor'' dedi. 
     Antalya Expo Center'de süren 32. Avrupa Erkekler Basketbol Şampiyonası'nda Almanya Milli Takımı'nın formasını giyen şampiyonanın en kısa boylu basketbolcusu Mithat Demirel, Almanya Milli Takımı'nın sürekli ilk 5'inde yerini aldı. 
     Antalya'daki maçlarda kendisine Türk seyircilerin büyük destek verdiğini kaydeden Demirel, şunları söyledi 
     ''Ben Berlin'de doğdum ama ailemin büyük kısmı Gümüşhane'de bulunuyor ve her yıl Türkiye'ye tatile geliyorum. Daha önce OYAK Renault'da forma giymiştim. Şimdi Alba Berlin takımında oynuyorum. Türk seyirciler bana her zaman destek oluyor. Şimdi de Antalya'da benidestekliyorlar. Onların desteği oyunuma güç katıyor. Hedefim NBA'da oynamak ama boyum NBA'ya göre biraz kısa. Ama çok çalışıp hedefime ulaşmak istiyorum.'' 
     Demirel, finalde Almanya'nın Türkiye ile oynamasını çok arzu ettiğini de ifade ederek, ''Şampiyonanın en güçlü adayı Yugoslavya. Çok iyi takım. Almanya da iyi bir takım. Finalde Türkiye ile karşılaşmak istiyoruz. Özel maçta son saniyede attığım basket ile Almanya, Türkiye karşısında galip gelmişti. Ben profesyonelim. Aynı durum yine olsa basketimi atarım. Ancak her zaman gönlüm Türkiye'de'' diye konuştu. 







</TEXT>
</DOC>
