<DOC>
<DOCNO> 9928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/siyaset/siy06.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi borcu çıktı 
</HEADLINE>
<TEXT>

     MEHMET CANTÖZÜN Yalova DHA 

     Çalışma ve Sosyal Güvenlik Bakanı Yaşar Okuyan, Türkiye’nin yaşadığı sıkıntıların yönetim sorunundan kaynaklandığını belirterek, "Varlık içinde yokluk çekiyoruz" dedi. Okuyan, dün Türkiye’de ilk kez interaktif belediyecilik sistemine geçen Yalova Belediyesi’ne ISO 9002 Kalite Belgesi verdi. Belgeyi alan Belediye Başkanı Yakup Koçal da Bakan Okuyan’a, "İnteraktif Belediyecilik" hizmetinden yararlanabilmesi için şifresini sundu. Sisteme giren Okuyan, ödenmemiş 30 milyon 928 bin liralık emlak vergisi borcuyla karşılaşınca, "Bu borç, ekonomik krizden, ekonomik kriz beni de etkiledi" diye espri yaptı. "Yerel Yönetimler Yasa Tasarısı"nın bir an önce hayata geçirilmesi gerektiğini belirten Okuyan, "Bazı arkadaşlarımız bu yasanın çıkmaması için maalesef lobi faaliyeti başlattılar" dedi. 
     


 SİYASET 












</TEXT>
</DOC>
