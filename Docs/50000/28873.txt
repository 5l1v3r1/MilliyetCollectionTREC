<DOC>
<DOCNO> 28873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/yazar/bila.html </URL>
<DATE> 2001/06/26/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kapatma ve devam 
</HEADLINE>
<TEXT>

     Anayasa Mahkemesi'nin Fazilet Partisi'ni kapatma kararıyla ilgili olarak ortaya çıkan soruların yanıtları da giderek netleşiyor. 
     Birinci soru şuydu 
     - Anayasa Mahkemesi, Fazilet Partisi'nin tüzel kişiliğini, gerekçeli karar Resmi Gazete'de yayımlanmadan neden sona erdirdi Refah Partisi'ni kapatırken bu yola neden gidilmemişti 
     Yüce Mahkeme yetkililerinin bu soruya verdikleri yanıt şöyle 
     - Anayasa Mahkemesi'nin sadece iptal kararları gerekçesiz açıklanmaz ve Resmi Gazete'de yayımlanmadan yürürlüğe girmez. Ancak Yüce Divan sıfatıyla yargılama yaptığında veya parti kapatma davalarını gördüğünde aldığı karar kesindir ve alındığı anda yürürlüğe girer. Bu kararlarda gerekçeli kararın Resmi Gazete'de yayımlanmasını beklemeye gerek yoktur. Refah Partisi'nin kapatılmasında da durum böyle olduğu halde özel olarak karara konu edilmemişti. Bu da bazı karışıklıklara yol açmıştı. Meclis'teki uygulama tartışmalar yaratmıştı. Bu kez aynı türde karışıklıklar olmasın diye Yüksek Mahkeme, tüzel kişiliğin, kararın alındığı gün bittiğini duyurmuş oldu. 
     Kamuoyunda oluşan ikinci soru ise şöyleydi 
     - Anayasa Mahkemesi, Fazilet Partisi'nin kapatılan Refah Partisi'nin devamı olduğu için kapatılması istemini reddetti. Acaba Yüksek Mahkeme, Fazilet Partisi'nin Refah Partisi'nin devamı olmadığına mı karar verdi, yoksa devamı olduğunu saptadı da, bunu kapatma gerekçesi olarak mı görmedi 
     Bu soruya mahkeme yetkililerinin yanıtı şu 
     - Anayasa Mahkemesi, Fazilet Partisi'nin Refah Partisi'nin devamı olmadığı için değil, kapatılan partinin devamı olan parti için Anayasa'da bir yaptırım öngörülmediği için, bu gerekçeyle kapatmadı. Anayasa'da temelli kapatılan bir partinin başka bir isimle kurulamayacağı yazılı ama kurulursa nasıl bir yaptırım uygulanacağı yazılı değil. Bu gerekçeyle kapatılma isteminin reddedilmesinin nedeni, yaptırım olmayışıdır. Tabii bu karara muhalif olan üyeler de mevcut. Kararda azınlık görüşünü oluşturan bu yaklaşıma sahip üyeler, Anayasa'nın 'başka bir isimle kurulamaz' hükmünün yaptırımını da içinde taşıdığı, 'bunun da kapatılma' olduğu, Anayasa koyucunun 'kurulamaz' diyerek 'kurulursa kapatılır' demek istediğini öne sürdüler. Ancak bu görüş azınlıkta kaldı. 
     Bir diğer soru ise şöyle oluştu 
     - Partinin tüzel kişiliği karar gününde bitirildi, ancak milletvekilliğinin düşmesine ilişkin kararın Resmi Gazete'de yayımlanmasından sonra yürürlüğe gireceği açıklandı. Neden 
     Bu soruya mahkeme yanıtı şöyle 
     - Anayasa'da milletvekilliğinin böyle düşeceğine ilişkin özel hüküm var. Bu hüküm nedeniyle milletvekilliğinin düşmesine ilişkin karar yayımıyla yürürlüğe girecek. Tüzel kişilik için ise böyle özel bir hüküm yok. 
     - Yüksek Mahkeme, kapatılan partinin devamı olmayı kapatılma gerekçesi olarak görmediğine ve bu yönde bir yaptırım olmadığına karar verdiğine göre, Fazilet Partisi'nin devamı niteliğinde bundan sonra kurulacak partiler bu gerekçeyle kapatılmayacaklar, sonucuna varılabilir mi 
     Anayasa Mahkemesi yetkililerinin bu soruya yanıtları şu oldu 
     - Anayasa'nın bu haliyle kapatılma gerekçesi olmaz. Mahkemenin çoğunluk görüşü bu yönde oluştu. Ancak mahkeme üyeleri değiştikçe bu karar da değişebilir. Anayasa'ya, 'kapatılan partinin devamı niteliğinde kurulan partiler kapatılır' gibi bir hüküm konulmadıkça, bu durum kapatma gerekçesi olmaz. Veya Siyasi Partiler Yasası'na bir hüküm konularak bazı yaptırımlar getirilebilir. Ama bu yaptırım kapatma olamaz. Kapatma yaptırımının Anayasa'ya konması gerekir. Siyasi Partiler Yasası'na, Hazine yardımının kesilmesi, seçimlere sokulmama gibi yaptırımlar koyabilir. 
     Anayasa Mahkemesi, kararını Meclis Başkanlığı'na bildirdi ve uygulamaya geçildi. 
     Bundan sonra ne yapılacağı sorusunu ise Meclis Başkanı Ömer İzgi'ye dün yönelttik. Meclis Başkanı İzgi, şu yanıtı verdi 
     - Anayasa Mahkemesi'nin yaptığı saptamaları ve yorumu dikkate alarak yasama organı gerekli düzenlemeyi yapmalıdır. Parti levhasını cezalandırmanın bir anlamı olmadığı ortaya çıktı. Tüzel kişilik yerine kişilerin cezalandırılması gerekir. Bu yönde Anayasa değişikliği yerinde olur. Son karar hangi noktalarda boşluk olduğuna işaret ediyorsa o boşluk Meclis'in yapacağı Anayasa ve yasa değişiklikleriyle doldurulmalıdır. 
     Anayasa Mahkemesi, son kararıyla, Anayasa'ya bundan sonra Fazilet boşluğu için kurulacak partileri ve dolayısıyla siyaseti önemli ölçüde etkileyecek bir netlik getirmiş oldu. 
     Bundan sonra görev TBMM'ye düşüyor. 
     Hazırlanmış olan Anayasa değişikliği paketinin, Yüksek Mahkeme'nin son kararı ışığında yeniden gözden geçirilmesinde fayda var. 
     
     







Takiyye, irtica, sosyoloji 


Tam tiyatro 


Kapatma ve devam 


Vallahi çekilmez 


Recep Tayyip Erdoğan değişti mi .. 


Aliye ile Ramazan 


Eğer eski bilgisayarınız varsa... 


Sadece Fazilet olayı değil... 


Yanıt bekleyen sorular 


Naylon faturam var almaya gelin 


Kutan'ın çağrısı 


Türkbanklılar kime oy vermez 


Resmi Gazete’de ilan şart mı 


Et, süt, ekmek, şeker ve banka dışarıdan gelecek 


Özel oldu ama güzel olmadı 


</TEXT>
</DOC>
