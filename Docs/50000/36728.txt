<DOC>
<DOCNO> 36728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/yazar/zbirand.html </URL>
<DATE> 2001/08/12/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
Kuşadası toparlanıyor... 
</HEADLINE>
<TEXT>

     Kuşadası en talihsiz tatil yörelerimizden biridir. 
     Belediye başkanlarının yanlış politikaları sonucu, güzelim bir kasaba, çirkin bir kente dönüştü. 
     Rahmetli Lütfi Suyolcu, 1980’lerde binaların dört kattan yüksek yapılmaması kararını Ankara’dan söküp almasını bilmiş, nizam planı hazırlamış, ancak mafyanın kurşunlarından kendini kurtaramamıştı. 
     Ardından belediye başkanları har vurup harman savurdular. 1990’lar Kuşadası’nın katliamına sahne oldu. Dağ taş beton yığınına dönüştürüldü. Rant kavgası, bu güzelim bölgeyi mahvetti. 
     İlk defa şu aralarda bir ümit doğuyor. 
     
     Belediye Başkanı Fuat Akdoğan Kuşadası’na sahip çıkıyor. 
     Akdoğan eski Kuşadalı’dır. 
     Babası Naci Akdoğan, efsane turizmci Özer Türk ile birlikte Kuşadası’nda ilk turizm adımlarını atan insandır. İlk turizm acentasını açmış, otelleri olan köklü bir aileden gelmektedir. 
     Adanın potansiyelini görmüş olan bu insanların misyonunu şimdi Fuat Akdoğan sürdürüyor. 
     Başkan, inşaat ruhsatı verilmesini askıya aldı, eski ruhsatları iptal etti, 200 bin ağaç diktirtti. Kuştur plajlarını yeniden düzenledi. Kadınlar Denizi’nin 5 bin konut ve işyerinin kanalizasyonunun denize dökülmesini durdurup ana kanalizasyon şebekesine bağladı. Kentin diğer kanalizasyonunu açık deniz deşarjına geçirdi, Tusan Gölü ve bataklığını kuruttu ve nefis bir lagün yarattı, Güvercin Ada’yı işgalden kurtardı. 
     Kuşadası’na giden eski Kuşadalılar, Kadınlar Denizi’ndeki düzenlemeleri görenler, çarşıdaki yeni düzenleme çalışmalarını bilenler keyifleniyorlar. 
     Deniz turizminin bu en önemli merkezini artık rantçılardan kurtarmalıyız. Bu ümidin yeşermesine yardımcı olursak, hem Kuşadası’na hem de ülke turizmine büyük katkıda bulunuruz. 
     Fuat Akdoğan, bu güzelim turizm merkezini kurtarabilir. İş ki, herkes gereken desteği versin. 
     Bu kadar kısa sürede bunca işi yapabilmek kimsenin harcı değildir. 
     Bravo Başkan’a... 
     
İki hafta izin rica ediyorum...      Affınıza sığınarak iki hafta izin rica ediyorum. 
     Bu yıl çok hızlı ve heyecanlı geçti. 
     Hem CNN TÜRK’teki MANŞET programı, hem 32. GÜN hem de haftada 6 gün yazı yazmak çok yorucu oluyor. Hele olaylar böylesine hızlı gelişir ve her gün yeni bir krizle yatıp kalkılırsa, insanın başı dönüyor. 
     Herkes gibi bizim de dinlenmeye ihtiyacımız var. İzin verirseniz, bu köşe eylül başına kadar kapalı kalacak. Eylül başından itibaren yine aynı heyecan, aynı hırsla yürüyüşümüze devam edeceğiz. 
     Sağlıcakla kalın... 
     
Halkın sorunlarını dinlemek suç mu      Milliyet’teki haberi okuyunca gözlerime inanamadım. 
     Batman’ın HADEP’li Belediye Başkanı Abdullah Akın ve HADEP İl Başkanı Murat Ceylan vatandaşların dertlerini dinlemek için toplantı düzenleyince büyük suç işlemiş oldular. 2911 sayılı Toplantı ve Gösteri Yürüyüşleri Kanunu’na muhalefetten dolayı soruşturma açıldı 
     Cennet vatanım benim... 
     Adamlar HADEP’li ya... İşin içinde Kürtler var ya... 
     Demek ki işin içinde bir iş var... 
     Hemen susturun, cezalandırın, toplantılarını iptal ettirin. Sonra "Kürt kökenli vatandaşlar neden şikayetçiler, anlayamıyoruz " deyin... Bence bütün HADEP’lileri tutuklayalım. Hepsini susturalım. Belki o zaman rahat ederiz... 
     
Yurttan Sesler      Yılmaz haklı... 
     "... Mesut Yılmaz son derece doğru bir soruna parmak bastı... Bizi şaşırtan TSK’nın tepkisidir. Neden bu kadar kızdılar, anlayamadık. Bu konunun tartışması açılmalı..." Ali Özgen-İstanbul 
     
     Yılmaz’ı neden destekliyorsunuz 
     "... Yazılarınızda ilk defa Mesut Yılmaz’ı destekleyen cümleler bulmaya başladım. Bunun nedenini de anlayamıyorum... Yılmaz ve ANAP’ın üstünde yolsuzluk şaibesi varken, Kemal Derviş neden partiye girsin ..." 
     
     Asker doğruyu söylüyor 
     "... Bence Genelkurmay tepki göstermekte haklıdır. Ulusal güvenlik konusunu tartışmak, askerden başka kimseye düşmez. Hele Mesut Yılmaz gibi geçmişi karanlık bir insana hiç düşmez..." Ayşegül Uzun-İstanbul 
     
     Şaşkınlık içindeyim 
     "... Yıllardır Almanya’da yaşıyorum. Türkiye’deki asker-sivil tartışmasını hayretle izliyorum. Hangi yılda yaşıyoruz H l kimin ne yapacağını tam saptayamadığımızı görüyorum. Yazık..." Ali Başgül-Münih 
     
     







Rize niye Rize 


Ekonomik güvenlik 


Anadolu adını değiştiriyor 


Tatile gitmek ÖSS’den zormuş 


Kıssadan hisse 


İnönü Baykal diyaloğu 


Sendikasyon yenilemede yaya kaldık 


Şükrü Bey’e mübah, Süreyya’ya yasak 


Toplu yaşamak disiplin ister 


Bunun adına "kör döğüşü" denilir 


Programın kaderi üç ayda belli olur 


Bodrum'un Çerçi'si yetim kaldı 


Demirbank’ın telefon kayıtları ne diyor 


</TEXT>
</DOC>
