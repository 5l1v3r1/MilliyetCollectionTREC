<DOC>
<DOCNO> 13465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/soneko13.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kristal Kola tahtası yarın açılıyor 
</HEADLINE>
<TEXT>

     İhlas Finans Kurumu'nun faaliyet izninin kaldırılmasından sonra işlem sırası kapatılan grup şirketlerinden Kristal Kola ve Meşrubat Sanayi ve Ticaret A.Ş.'nin hisse senetleri, yarından itibaren Borsa'da yeniden işlem görmeye başlayacak. 
     Borsa Yönetim Kurulu, Kristal Kola nezdinde ulaşılan inceleme sonuçları ve şirket açıklamalarının yayınlanması nedeniyle, Kristal Kola hisselerinin sırasının, serbest marjla işleme açılmasını kararlaştırdı. 
     Kristal Kola hisseleri, en son 4.400 liradan işlem görüyordu. Borsa Yönetim Kurulu, İhlas Holding, İhlas Ev Aletleri İmalat Sanayi ve Ticaret A.Ş. ve İhlas Gayrimenkul Yatırım Ortaklığı A.Ş. ile ilgili olarak da İhlas Finans Kurumu nezdindeki çalışmalarla ilgili SPK'dan bilgi ve belge talep edilmesi, sözkonusu bilgi ve belgelerin Borsa Başkanlığı'na ulaşması ve incelemelerin tamamlanmasından sonra sözkonusu hisse senetlerinin işlem sıralarının kapalılık halinin yeniden değerlendirilmesi kararı aldı. İhlas Finans Kurumu'nun faaliyet izninin Bankacılık Düzenleme ve Denetleme Kurulu'nun kararıyla kaldırılması üzerine, İhlas grubu şirketlerin Borsa'daki işlem sıraları 12 Şubat'ta geçici olarak işleme kapatılmış ve kapatma hali 5 iş gününü geçmesi üzerine sözkonusu hisse senetleri yer aldıkları endekslerden de çıkarılmışlardı. 




</TEXT>
</DOC>
