<DOC>
<DOCNO> 10698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/spor/spo10.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Federasyona ceza geliyor      YİMPAŞ YOZGAT-Fenerbahçe lig maçının yayın talimatına aykırı olarak yasak saatte ekrana getirilmesine ses çıkarmayan Futbol Federasyonu ağır bir yükümlülük altına girdi. UEFA’nın "Cumartesi, pazar günleri 14.00 - 17.00 saatleri arası naklen yayın yapılamaz" talimatına rağmen yayına onay veren federasyona ceza gelmesinin gündemde olduğu öğrenildi. Federasyon eski başkanı Abdullah Kiğılı, "Bu çok ağır bir sorumluluktur. UEFA’ya yapılacak bir şikayet karşısında telafisi mümkün olmayan cezalar gündeme gelebilir" dedi. 
     
Kubilay’a destek      IRKÇI yaklaşım nedeniyle İsviçre Milli Takımı’nı boykot edeceğini açıklayan Kubilay Türkyılmaz’a, kendisi gibi İsviçre’de top koşturan Hakan Yakın’dan destek geldi. Basel takımında oynayan Yakın, "Bana da maçlarda küfür edilip, ırkçı davranışlar sergileniyor. Buna polislerin göz yummasını anlayamıyorum. Kendisine pis Türk denilen Kubilay isyan etmekte haklı" diye konuştu. 
     
Terim’in Milan’ı      İTALYAN’ın Corriere dello Sport gazetesi, Milan’ın hocası olacağına kesin gözüyle baktığı Fatih Terim’in kafasındaki kadroyu yazdı. "Terim’in Milan’ı doğuyor" başlıklı haberde ünlü hocanın Atalanta’dan Zenoni ve Donati, Fiorentina’dan Rui Costa ve Pierini’yi düşündüğü, takımdan ise Bierhoff, Jose Mari, Leonardo, Pablo Garcia, Chamot, Dida, Ba, Rossi, Helveg, Giunti, Guly ve Fiori’nin gönderileceği belirtildi. 
     
Hunter’a iki yıl      DOPİNGLİ çıktığı için Sidney Olimpiyatı sırasında atletizmi bıraktığını açıklayan gülle atma Dünya şampiyonu C.J.Hunter, iki yıl men cezası aldı. Olimpiyat şampiyonu sprinter Marion Jones’un kocası olan Hunter, cezanın kendini ilgilendirmediğini çünkü çoktan bu sporu bıraktığını söyledi. 
     
Raul’a ceza      UEFA Disiplin Kurulu, Avrupa Şampiyonlar Ligi’nde oynanan Real Madrid - Leeds United maçında, rakip kaleye elle gol attığı belirlenen Raul’a 12 bin dolar para cezasının yanı sıra, bir maç oynamama cezası verdi. Real Madrid’in forvet oyuncu Raul Gonzales, salı günü yapılan ve takımını 3 - 2 kazandığı maçta, elle golle atmış ama bu pozisyon hakemlerin gözünden kaçmıştı. Raul, takımının Brüksel’de Anderlecht ile yapacağı maçta forma giyemeyecek. 
     


 SPOR 

























</TEXT>
</DOC>
