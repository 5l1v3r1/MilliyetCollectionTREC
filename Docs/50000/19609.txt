<DOC>
<DOCNO> 19609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/dunya/dun01.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa’ya Kıbrıs zulmü 
</HEADLINE>
<TEXT>

Yunan Kilisesi’nin fanatik milliyetçi başpiskoposu Hristodulos, Atina’yı ziyaret eden Papa’yı Kıbrıs konusunda neden susuyorsun’ diye sıkıştırdı. Papa ise susmakla yetindi 
     YORGO KIRBAKİ Atina 

     Papa 2. Jean Paul, Katoliklerin 1204’te, o zamanlar Bizans İmparatorluğu’nun başkenti olan İstanbul’u yağmaladıkları için 800 yıl sonra özür diledi, ancak yine de Yunanistan’a yaranamadı. 
     Atina Başpiskoposu Hristodulos, 1054 yılından beri doğu Ortodoks ve batı Katolik kiliseleri arasında süregelen çekişmeye Kıbrıs meselesini da kattı. Böylelikle 10. asırdan beri Ortodokslar ile Katolikler arasındaki sorunlar listesi Kıbrıs’ın da dahil edilmesiyle daha da kabardı. 
     
5 bin polis görevli      Hristodulos dün Atina Başpiskoposluğu’nda görüştüğü Papa’ya hitaben konuşmasında "Kıbrıs’ta çeyrek asırdır devam eden barbarca taksime, kaba etnik temizliğe karşı bugüne kadar hiç bir şey söylemediniz. Oysa başka ülkeler için pek çok defa konuştunuz" diyerek, Kıbrıs sorununu resmen Ortodoks - Katolik çekişmesine dahil etti. Yorgun Papa ise bu konuda Hristodulos’u düşünceli bir edayla dinledi. Cevap konuşmasında ise Kıbrıs için tek söz etmedi.Papa’nın ziyareti nedeniyle 5 bin polis seferber edildi. Atina’da şehir merkezi trafiğe kapatıldı. 
     



 DÜNYA 











</TEXT>
</DOC>
