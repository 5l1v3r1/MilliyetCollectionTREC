<DOC>
<DOCNO> 2471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/son/sontur05.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Tiyatroları Genel Müdürü Bursa polisinin sorgusunda 
</HEADLINE>
<TEXT>

     Devlet Tiyatroları Genel Müdürü Rahmi Dilligil, ''1. Perde'' Operasyonu kapsamında sorgulanmak üzere Bursa Emniyet Müdürlüğü'ne getirildi. 
     Bursa Emniyet Müdürlüğü'nün Cumhuriyet Başsavcılığı talimatıyla Bursa Devlet Tiyatrosu'nda BDT başlattığı ''1. Perde'' Operasyonu'nu sürüyor. Ankara'da gözaltına alınan Genel Müdür Dilligil'in Bursa'ya getirilmesiyle birlikte operasyon kapsamında sorgulanmak üzere gözaltına alınanların sayısı 14'e yükseldi. 
     Dilligil, Emniyet Müdürlüğü'ne getirilişinde, basın mensuplarının ısrarlı sorularına yanıt vermedi. Bursa Emniyet Müdürü Aydın Genç, ilk gözaltı süresinin bitiminin ardından dün itibariyle Cumhuriyet Başsavcılığı'na ek süre talebinde bulunmuştu. Bursa Cumhuriyet Başsavcılığı tarafından başlatılan soruşturmada gözaltına alınan kişiler hakkında ''devlet malını zimmete geçirmek'' suçundan soruşturma yürütülüyor. 




</TEXT>
</DOC>
