<DOC>
<DOCNO> 41645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/ekonomi/eko04a.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsalar çöktü 
</HEADLINE>
<TEXT>

ABD’ye yapılan terörist saldırıların başlamasıyla Avrupa borsaları hızla düştü. Wall Street’te işlemler durduruldu 
     EKONOMİ SERVİSİ 

     Dünya Ticaret Merkezi’ne iki uçağın çarpması sonrasında, yaşanan panik Avrupa ve Amerikan piyasalarını adeta çökertti. New York Borsası pazartesi gününe kadar kapatıldı. New York’taki gelişmeler sonrasında, Londra Borsası’nda işlemler durduruldu. 
     Kapanış öncesi Londra Borsası yüzde 5.3’lük düşüş gösterdi ve 1987 yılından bu yana en büyük günlük düşüşle kapandı. Bu düşüş Lonrda Borsası’nda 67 milyar dolarlık kayba neden oldu. 
     ABD Savunma Bakanlığı yakınlarındaki patlama yanında Beyaz Saray ve Birleşmiş Milletler Binası’nın boşaltılması, satışlara hız verdi. Frankfurt Borsası yüzde yüzde 8.5, Paris Borsası yüzde 7.4’lük şok kayba uğradı. 
     Eylem sonrasında New York Borsası çalışanlar tahliye edildi ve işlemler durduruldu. ABD Sermaye Piyasası Komisyonu Başkanı, ABD’nin tüm borsalarında işlemlerin durdurulduğunu açıkladı. Dünya Ticaret Merkezi binasının batı bölümünde aralarında Morgan Stanley, Credit Suisse, Commerzbank, Merrill Lynch ve Lehman Brothers gibi bankaların merkezleri de bulunuyordu. 
     Bu arada, ABD Merkez Bankası FED , Dünya Ticaret Merkezi’ne ve ABD Savunma Bakanlığı’na yapılan saldırıların ardından, gerekmesi halinde, bankacılık sistemine ilave para sağlamaya hazır olduğunu bildirdi. 
     ABD’deki saldırıların ardından, Londra Borsası’nda da çalışanlar tahliye edildi. 
     Saldırının hemen ardından yüzde 5.2’lik düşüş gösteren Arjantin Borsası’ndan yapılan açıklamada, borsanın süresiz olarak kapatıldığı, yabancı işlemlere izin verilmediği bildirildi. 
     
     
     



 EKONOMİ 















</TEXT>
</DOC>
