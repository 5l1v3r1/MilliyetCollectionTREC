<DOC>
<DOCNO> 12523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sondun03.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika 50 Rus diplomatı "casus" diye sınırdışı ediyor 
</HEADLINE>
<TEXT>

     Federal Soruşturma Bürosu FBI'ın üst düzey bir yetkilisinin Rusya hesabına çalıştığının ortaya çıkmasıyla sarsılan ABD, casus olduğundan şüphelenilen 50 Rus diplomatı sınırdışı edecek. 
     Amerikan CBS televizyonunun haberine göre, ABD Dışişleri Bakanı Colin Powell, Rusya'nın Washington büyükelçisi Uri Ushakov'u dün bakanlığa çağırarak, 50 Rus diplmatın, uygun bir süre içinde ABD'yi terketmelerini istedi. 
     Washington'daki gözlemciler, aynı yönde bir hareketin Moskova'dan gelmesinin ve bazı Amerikan diplomatların Rusya'dan sınırdışı edilmesinin an meselesi olduğunu belirttiler. CBS televizyonu, sınırdışı talebi için Ruslara kesin bir süre tanınmadığını, bazı Rus diplomatların birkaç ay daha Washington'da kalabileceğini de kaydetti. 
     ABD geçen ay, FBI'ın karşı casusluk uzmanı ve üst düzey yetkililerinden Robert Hanssen'in, 15 yıldır Rusya hesabına casusluk yaptığının ortaya çıkmasıyla sarsılmıştı. Hanssen'in, bugüne kadar 6 bin sayfalık gizli belge ile ABD'nin istihbarat toplama operasyonları hakkında Ruslara bilgi ulaştırdığı, bunların arasında, Rusya'nın Washington'daki büyükelçiliğinin altına bir tünel kazılmasının da bulunduğu ileri sürülmüştü. 
     Casus Hanssen, Virginia'da bir parkta gizli belgeleri bırakmasının ardından yakalanmış ve FBI yetkilileri, bu belgeleri almaya gelen 6 Rus'un kimliklerini tespit etmişti. Bu altı Rus diplomatın ABD'yi terkettikleri belirtiliyor. 
     
     



</TEXT>
</DOC>
