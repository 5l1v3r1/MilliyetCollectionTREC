<DOC>
<DOCNO> 39983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/sondun08.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzik dünyasında Madonna-Britney Spears rekabeti kızışıyor 
</HEADLINE>
<TEXT>

     Müziğin iki ünlü ismi Britney Spears ve Madonna arasındaki ''gizli savaş'' iyice kızıştı. İki sanatçı, birbirinin önünü kesmesi için yeni albümlerini aynı hafta içerisinde çıkaracak. 
     Internetteki ''peoplenews'' sitesinin haberine göre, uzun süre çok iyi anlaştığı izlenimini veren Madonna ve Spears, artık kartlarını açık oynamaya başladı. 
     Spears'ın listelerde fırtına gibi esen albümünün ilk çıktığı zamanlarda üzerinde ''Britney Spears'' yazılı tişörtlerle dolaşan, güzel yıldızı her fırsatta koruyan, hatta onunla düet yapmak istediğini söyleyen Madonna, iyiden iyiye genç sanatçıya sırt çevirdi. 
     Müzik listelerindeki yerini 23 yaşındaki Spears'a kaptırmaya niyeti olmayan 43 yaşındaki Madonna, listelerin üst sıralarına yerleşmek için albümünü Britney Spears ile aynı dönemde piyasaya sürecek. 
     Britney Spears da ünlü rakibi karşısında savaşa hazır görünürken, Spears'ın son albümünde en yeni şarkılarının, Madonna'nın ''Greatest Hits'' adını taşıması düşünülen çalışmasında ise yıllardır dillerden düşmeyen parçalarının yer alması bekleniyor. Her iki albümün de Kasım ayında müzik marketlerin raflarındaki yerini alacağı ifade ediliyor. 
     Madonna ve Britney Spears'ın bir dönem aynı filmde rol alacağı, hatta Madonna'nın genç yıldızın ''alkolik annesini'' canlandıracağı söylenmişti. 
     Bu iddianın sanatçıların şirketleri tarafından yalanlanmasının ardından iki şarkıcı arasında nereden kaynaklandığı belirlenemeyen bir gerilim ortaya çıkmıştı. 






</TEXT>
</DOC>
