<DOC>
<DOCNO> 37486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sontur23.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Mehmet'in yuttuğu 100 bin lira ameliyatla çıkartıldı 
</HEADLINE>
<TEXT>

     Madeni 100 bin lirayı ağzına atan 3 yaşındaki Mehmet Abik, boğazına kaçan paradan operasyonla kurtarıldı. 
     Beyoğlu Dolapdere Geniş Yokuş Sokak'ta oturan Mithat ve Müzeyyen Abik çiftine dün akşam ziyarete gelen bir kişi, çiftin 3 yaşındaki oğlu Mehmet'e bir adet madeni 100 bin lira verdi. Misafir uğurlaması sırasında balkona çıkan Mehmet Abik ise, parayı boğazına kaçırdı. 
     Küçük çocuk, paranın boğazında sıkışması üzerine anne ve babası tarafından önce Taksim Eğitim ve Araştırma Hastanesi'ne götürüldü. Buradan İstanbul Üniversitesi Cerrahpaşa Tıp Fakültesi Hastanesi'ne sevk edilen küçük Mehmet'in röntgenini çektiren doktorlar, boğazda sıkıştığı anlaşılan paranın normal yoldan çıkması için aileye bir süre beklenmesi tavsiyesinde bulunarak çocuğu eve gönderdiler. 
     Eve gelen aile, sabaha kadar beklemelerine rağmen paranın dışkıyla çıkmadığını ve boğazında şişme olduğunu fark edince, Mehmet'i bu kez Şişli Etfal Hastanesi'ne götürdü. 
     Burada yapılan incelemeler sonucu, yaşı küçük olan Mehmet'in yuttuğu madeni paranın mideye inerek dışarı atılamayacağını tespit eden doktorlar, lokal anestezi uygulayarak gerçekleştirdikleri operasyonla çocuğun boğazında sıkışan parayı çıkardılar. 
     
     







</TEXT>
</DOC>
