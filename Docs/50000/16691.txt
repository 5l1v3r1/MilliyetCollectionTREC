<DOC>
<DOCNO> 16691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/spor/ygsuru.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bernabeu’da gol 
</HEADLINE>
<TEXT>

     ÖMER ÜRÜNDÜL 

     Galatasaray yarın gece Madrid’de, hayati önem taşıyan ve de zorluk derecesi çok yüksek bir rövanşa çıkıyor. 
     İki senedir hiç durmadan devam eden ağır trafiğin futbolcularda fiziki tahribat yarattığı gerçek. Ancak tarihi maçın havası bu sorunu fazla hissettirmeyecektir. Esas önemli sıkıntı dörtlü defans blokunun sol tarafıdır. Hakan Ünsal’dan sonra Ergün de olmayınca alternatif bulmak güçleşti. Lucescu’nun Fatih tercihine katılmıyoruz. Sol kulvarın ters gelmesi yüzünden Figo karşısında hamle yanlışlarına düşer. Ayrıca yine aynı sebepten ileriye destek veremez. Halbuki diri ve çabuk Fatih’in topla ileriye mesafe kat etmesine ve kanat bindirmelerine takımın çok ihtiyacı var. Bizce Lucescu sol kulvar için Capone veya Ahmet arasında tercih yapmalıdır. 
     Yarın gece Galatasaray’ın uygulayacağı alan savunmasında kenarlar iyi kapatılmalıdır. Bilhassa Figo’nun kulvarı. Makalele’nin ofansif aksiyonlarına imkan verilmemelidir. En büyük tehlike duran toplardır. Basit fauller yapmamaya özen gösterilmelidir. Bernabeu’da turun anahtarı erken şok bir gol bulmaktır. Bu gol, Real Madrid’in bütün saha içi planlarını alt üst eder. Mecburen riskleri arttırırlar. Aynı zamanda yiyebilecekleri ikinci golün nelere malolacağının bilincinde strese girerler. Real Madrid, Bernabeu’daki maçların genelinde ilk on beş dakikada öne çıkan defans blokunun ortasından gedikler veriyor. 4 - 0 kazandıkları son lig maçında da böyle oldu. Vasat ekip Villareal ilk on dakikada üç net pozisyon buldu. 
     İşte bütün bunların ışığında Galatasaray’ın en büyük silahı pres ve tempolu, çok adamlı hücuma çıkma felsefesini cesurca oyun başında işlerliğe koyması gerekir. Eğer golü bulabilirse kontrollü anlayışa dönülür. En önemli konu gol atmadan skor dezavantajına düşmemektir. 
     


 SPOR 

























</TEXT>
</DOC>
