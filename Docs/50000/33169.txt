<DOC>
<DOCNO> 33169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/spor/spo01.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan büyük jest 
</HEADLINE>
<TEXT>

Beşiktaş’ın hocası, Başkan Serdar Bilgili’den yeni sezonda oyuncularının maddi açıdan mağdur edilmemesini istedi, "Benim de alacağım var. Ancak önceliği futbolculara verin" diye konuştu 
     KARTAL YİĞİT 

     BEŞİKTAŞ Teknik Direktörü Christoph Daum, Başkan Serdar Bilgili’den yeni sezonda parasal sorun yaşanmaması konusunda garanti istedi. Geçen sezon yaşanan mali sıkıntının futbolcuları olumsuz yönde etkilediğini ileten Alman hoca, "Geçtiğimiz sezon her kulüpte olduğu gibi parasal konularda büyük sıkıntılar yaşadık. Bu nedenle futbolcularımı motive etmekte zorlandım. Yeni sezonda aynı sıkıntıları yaşamak istemiyorum" dedi. 
     KENDİSİNİN de alacakları olduğunu hatırlatan tecrübeli çalıştırıcı, "Ancak bu önemli değil. Parasal ödemelerde önceliği futbolculara verin. Çünkü futbolcularımın kafası başka yerde olduğu zaman onları motive edemem. Kendilerinden de hiçbir verim alamam" uyarısını yaptı. Almanya’daki kampta gerçekleşen ve bir saat süren toplantıda Bilgili, İstanbul dönüşte oyuncuların alacaklarının ödeneceği garantisini verdi. 
     
Kartal umut verdi 1 - 1      BEŞİKTAŞ, Almanya’da oynadığı dördüncü hazırlık maçında Birinci Lig takımlarından FC Köln ile berabere kaldı. Oyuna tutuk başlayan Siyah - Beyazlı takım ikinci yarıda bambaşka bir görüntü ortaya koydu ve güçlü rakibine zor anlar yaşattı. İkinci devrede oyuna giren Yasin, İlhan ve Tümer etkili futbollarıyla dikkat çekerken Köln Scherz’in golüyle karşılaşmanın ilk yarısını 1 - 0 önde kapadı. Beşiktaş’ın beraberlik sayısını ise 84. dakikada İlhan Mansız kaydetti. Karşılaşmanın son dakikasında İlhan Mansız’ın attığı golü, hakem faul gerekçesiyle saymadı. 
     
     Maçın karnesi 
     HAKEMLER Jurgen Jonsen , Martin Burde Thomas Kırshes 
     KÖLN Bade - Cullmann , Reeb , Pivallevic Dk.81 , Scherz Balitsch Dk.65 -Kreuz , Keller , Dzilior , Sichone Dk.44 , Springen , Reich , Voigt Dk.81 - Baranek , Kutrh Dk.70 , Lottner 
     BEŞİKTAŞ Shorunmu , Fevzi Dk.59 - Necat Ahmet Yıldırım Dk.67 , Tayfur Khlestov Dk.67 , Ümit , Erman - Nihat Tunç Dk.67 , Baya Yasin Dk.67 , Veit , Tümer Dk.67 , İbrahim , Bayram Dk.67 - Stavrum İlhan Mansız Dk.46 , Sertan İlhan Şahin Dk.67 
     GOLLER Scherz Dk.10 , İlhan Mansız Dk.84 
     
Beşiktaş sevgisi yaşama döndürdü      ALİ ÖZKAYA 

     İZMİR’DE hastanede yatan annesini ziyaretten dönerken içkili bir sürücünün çarpması sonucu beyin kanaması geçiren ilköğretim okulu öğrencisi Ali Rıza Baldemir’i Beşiktaş’a olan sevgisi yaşama bağladı. Beyin kanaması teşhisiyle tedavi altına alınan 11 yaşındaki Ali Rıza’ya her fırsatta 48 yaşındaki babası Şerif Baldemir maçlarına gittiği, canı gibi sevdiği Beşiktaş’ı anlattı. 
     BALDEMİR, takımdaki futbolcuları, neler yaptıklarını aktardı ve küçük Ali Rıza komadan çıktı. Ali Rıza, Beşiktaş’la ilgili konuşmalara göz kapaklarını açıp, kapayarak katılmaya başladı. Baba Baldemir, taburcu edilen oğlu için, "Bir maçta Mehmet’le tanıştı. O gün dünyanın en mutlu insanı oldu. Şifo’nun ziyaret edeceğini söyleyince, gözlerini açtı. O anda dünyalar benim oldu" dedi. 
     
Tunaoğlu anılacak      BEŞİKTAŞ’ın ve Türk futbolunun unutulmaz yıldızlarından Yusuf Tunaoğlu’nun ölümünün birinci yıldönümü nedeniyle yarın mezarı başında anma töreni düzenlenecek. Zincirlikuyu Mezarlığı’ndaki törene Siyah - Beyazlı yönetimin yanı sıra Tunaoğlu’nun ailesi ve yakınları katılacak. 
     



 SPOR 

























</TEXT>
</DOC>
