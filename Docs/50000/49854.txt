<DOC>
<DOCNO> 49854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sontur14.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Nato ülkeleri artık teröre destek vermesin" 
</HEADLINE>
<TEXT>

     Başbakan Bülent Ecevit, Avrupa Birliği ve NATO üyesi ülkelerin, kendi topraklarında artık Türkiye'ye yönelik terör eylemlerine fırsat vermemeleri gerektiğini söyledi. 
     Ecevit, Almanya'ya Türk işçilerinin ilk gidişinin 40. yıldönümü dolayısıyla Almanya'daki Türkiye Araştırmalar Merkezi Başkanı Faruk Şen ve beraberindeki heyeti kabulünden sonra gazetecilerin sorularını yanıtladı. 
     Başbakan Ecevit, ''İç kaynak arayışları çerçevesinde sıkıntıya düşen işletmelerin yurtdışındaki Türk işçilere satışı konusunda bir çalışma yürütülüyordu. Bu konuda bir çağrı yapacak mısınız, çalışmalar ne aşamada '' şeklindeki soru üzerine, bütün valiliklerden bu konuda gerekli bilgileri topladıklarını, ekonomik kriz nedeniyle kapanan işyerleri hakkında geniş bilgi aldıklarını söyledi. ABD'deki 11 Eylül terör saldırısı olduktan sonra dikkatlerin bu konuda da yoğunlaşamayacağını anladıklarını kaydeden Ecevit, şöyle konuştu 
     ''Bu konuyu biraz erteledik. Fakat birkaç gün içerisinde bu bilgileri bir yandan Türkiye'deki ilgili yerlere, bir yandan da Almanya ve diğer yabancı ülkelerdeki işçilerimize sunacağız. 
     Yurttaşlarımıza ve onların vasıtasıyla oradaki girişimcilere bütün bu bilgileri ulaştıracağız. Böylece üzücü bir şekilde kapanmak zorunda kalan işyerlerine belki talipler çıkabilecektir. Bu konuda umduğumuz sonuçları alabileceğimize inanıyorum. Almanya'da artık sayısız eski işçi bugün işveren olmuştur, bu arkadaşlarımız hiç kuşkusuz Türkiye'de yatırım yapmak için ellerinden geleni yapacaktır.'' 
     
     Uluslararası sorumluluk 
     Bu girişimlere karşın yeterince olumlu sonuç alınamadığını, bunun genelde Avrupa'da yaşayan Türklerin yaşadığı diğer ülkeler için de geçerli olduğunu belirten Ecevit, şunları söyledi 
     ''Maalesef, terör eylemcilerine biraz fazla müsamaha gösteriliyor. 
     Özellikle terörizm uluslararası bir arayış süreci içerisine girdi. 
     Avrupa Birliği üyesi olan, bir NATO üyesi olan dost ülkelerin, kendi ülkelerinde artık Türkiye'ye yönelik terör eylemlerine fırsat vermemeleri gerekir. Bu, artık bir uluslararası sorumluluk haline gelmiştir, 11 Eylül'den beri...'' ''İrtica konusunda size, Ankara'ya yansıyan bir tehdit var mı '' soruna karşılık da Başbakan Ecevit, Türkiye'ye yönelik telkinlerin devam ettiğini belirterek, şöyle konuştu 
     ''Tabi yalnız irtica konusu da değil, aynı zamanda bölücü akım konusunda ev sahibi ülkeler maalesef gereken ilgiyi göstermiyorlar. 
     Fakat dediğim gibi son zamanlardaki gelişmelerden sonra herhalde bütün bu ülkeler bu konudaki tavırlarını yeniden değerlendireceklerdir. Şu gerçek ki, Türkiye'de yer alan terör eylemlerinin birçoğunun planlaması Batı Avrupa ülkelerinde, bizim dostumuz, müttefikimiz olması gereken ülkelerde planlanmaktadır. Bu tabi son derece üzücüdür. 
     Ölüm oruçları bile yurtdışında planlanmıştır.'' Başbakan Ecevit, dün, güvenlik konularının ele alındığı bildirilen üst düzey toplantı yapıldığını anımsatarak ''ABD'den, yeni bir tehdit olasılığı uyarısı mı geldi '' sorusunu yanıtlarken, bu toplantıların bir iki gün daha süreceğini sözlerine ekledi. 
     






</TEXT>
</DOC>
