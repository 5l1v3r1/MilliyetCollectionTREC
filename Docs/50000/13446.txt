<DOC>
<DOCNO> 13446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sondun14.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk uzay turisti Tito 28 Nisan'da uzayda 
</HEADLINE>
<TEXT>

     Rus uzay ajansı, yörüngede inşa halindeki Uluslararası Uzay İstasyonu'na UUİ 28 Nisan'da bir araç gönderilmesinin planlandığını ve Amerikalı ''turist'' Dennis Tito'nun da bu araçla UUİ'ye gideceğini bildirdi. 
     Rus uzay ajansının açıklamasında, bu gezi için 20 milyon dolar ödediği bildirilen işadamı Tito'nun uzaya gönderileceği tarihin daha önce 30 Nisan olarak açıklandığı belirtildi. 
     NASA ile Avrupalı, Kanadalı ve Japon ortaklarının, Tito'nun UUİ'ye gönderilmesine karşı çıkması, Rusya ile ABD arasında bir krize yol açmıştı. 
     Amerikalılar, NASA ile uluslararası ortakları, Kanada, Avrupa ve Japonya'nın Tito'nun Nisan ayındaki uçuşa katılmasına UUİ'de önümüzdeki dönemde yoğun bir çalışma olacağı gerekçesiyle karşı olduklarını açıklamışlardı. NASA, bu dönemde mürettebat içinde istasyonun tüm kritik sistemleri konusunda düzenlenen eğitim çalışmalarına katılmayan ve profesyonel olmayan bir kişinin varlığının, acil bir durumla karşılaşıldığında sorun ve mürettebat için tehlike yaratacağını savunmuştu. 
     Batılıların muhalefetine karşı Rus kozmonotlar da ''uzay turisti'' Tito'nun 30 Nisan'da yapılması planlanan uçuşa katılmasını sağlamak için greve gittiklerini ve Houston'daki eğitim çalışmalarına katılmayacaklarını açıklamışlardı. Nisan ayındaki uçuşa katılacak 2 Rus kozmonot Talgat Musabayev ve Yuri Baturin, Houston'daki uzay merkezinin kapısından yalnızca, bu gezi için Rus Rosoviakosmos kurumuna peşin 20 milyon dolar ödeyen Denis Tito ile geçeceklerini bildirmişlerdi. 




</TEXT>
</DOC>
