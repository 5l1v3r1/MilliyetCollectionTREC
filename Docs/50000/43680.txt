<DOC>
<DOCNO> 43680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/guncel/gun03.html </URL>
<DATE> 2001/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan’daki Türkler yurda dönüyor 
</HEADLINE>
<TEXT>

İslamabad büyükelçiliğimizde görev yapan Türkler, dün eşlerini ve çocuklarını Türkiye'ye gönderdi 
     HAKAN DENKER DHA 

     Afganistan'ın komşusu olan Pakistan'da yaşayan Türk vatandaşları, yurda dönmeye başladı. THY'nin gönderdiği özel uçakla dün TSİ 14.00'te İslamabad'dan hareket edenlerin çoğunluğunu kadın ve çocuklar oluşturdu. Türkiye Büyükelçiliği'nde görev yapan diplomatların ve Türk şirketlerinde çalışanların eş ve çocukları da dönenler arasında yer alıyor. İslamabad Büyükelçisi Ali Vural Öktem, Dışişleri Bakanlığı'ndan kendilerine gelen tahliye talimatı doğrultusunda hareket ettiklerini belirterek "İnşallah yeniden bir tahliye ihtiyacı ortaya çıkmaz" dedi. 
     Pakistan'daki Türk şirketlerinin de, bazı çalışanlarını bu uçakla gönderdiklerini belirten Öktem, büyükelçilik personelinin sayısında azalma olmadığını kaydetti. Öktem, eşleriyle birlikte Türkiye'ye dönmelerinde yarar gördüğü iki personelin de gönderildiğini sözlerine ekledi. THY'nin özel uçağıyla İstanbul'a hareket eden yaklaşık 60 kişilik grubun İslamabad Havaalanı'ndan ayrılışı sırasında duygusal anlar yaşandı. Büyükelçi Öktem'in eşi Fatma Öktem de, eşini bırakarak Pakistan'dan ayrıldığı için üzgün olduğunu söyledi. 
     



 GÜNCEL 













</TEXT>
</DOC>
