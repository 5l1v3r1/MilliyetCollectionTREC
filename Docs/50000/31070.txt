<DOC>
<DOCNO> 31070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/magazin/mag02.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fikret Kızılok yoğun bakımda 
</HEADLINE>
<TEXT>

     YAŞAR ANTER Bodrum DHA 

     Türk Pop Müziği'nin önemli isimlerinden besteci ve şarkıcı Fikret Kızılok, dün Bodrum'da fenalaşarak Üniversal Hospital'a kaldırıldı. Yoğun Bakım Servisi'nde tedaviye alınan Kızılok'un sağlık durumunun ağır olduğu açıklandı. 
     Bodrum'da 12 yıldır teknesinde yaşayan Kızılok, öğle saatlerinde Gima Süpermarket'e giderek alışveriş yaptı. Karada Marina'da bağlı 'Eylül' adlı teknesine dönen Kızılok, hemen marina görevlilerince Bodrum Üniversal Hospital'a kaldırıldı. Sanatçının kendisi gibi Bodrum'da ayrı bir teknede yaşayan 19 yaşındaki oğlu Yağmur da babasının hastalandığını öğrenir öğrenmez hastaneye koştu. 
     Üniversal Hospital'da Yoğun Bakım Servisi'ne alınan Kızılok'a üç saat süren bir müdahalede bulunuldu. Kızılok'a yoğun bakımda müdahaleyi yapan Kardiyoloji Uzmanı Dr. Nasar Can, sekiz yıl önce sanatçının kalbine pil takıldığını hatırlattı. Dr. Can, Kızılok'un hastaneye geldiğinde kalp atışındaki ritmin yükseldiğini belirterek, "Kalp atışı 160'a çıkmıştı. Müdahaleyle düşürdük. Normale döndü. Kalp pilinin değişmesi gerekiyor. Üç gün yoğun bakımda kalacak. Sanatçının çok sıcak havalarda dışarı çıkmaması gerekiyordu ama çıkmış" dedi. 
     Dr. Can, Kızılok'un hayati tehlikesinin devam ettiğini, geçen ay üst solunum yolları rahatsızlığından iki gün hastanede yattığını sözlerine ekledi. 
     Kızılok, üç yıl önce de yine Bodrum'da kalp krizi geçirmiş, ilk müdahaleden sonra helikopterle Ege Üniversitesi Hastanesi'ne kaldırılmıştı. 
     



 MAGAZİN 













</TEXT>
</DOC>
