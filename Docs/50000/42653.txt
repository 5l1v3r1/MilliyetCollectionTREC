<DOC>
<DOCNO> 42653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sonspo14.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Hollanda'ya uçuyor 
</HEADLINE>
<TEXT>

     Avrupa Şampiyonlar Ligi D Grubu ilk maçında İtalya'nın SS Lazio takımını yenerek, lige iyi bir başlangıç yapan Galatasaray, PSV Eindhoven ile 19 Eylül Çarşamba günü yapacağı maç için yarın Hollanda'ya gidecek. 
     PSV Eindhoven maçı hazırlıklarına dün başlayan sarı-kırmızılılar, bugün öğleden sonra Florya Metin Oktay Tesisleri'nde toplanıp, kampa girecek. Galatasaray, akşam basına kapalı yapacağı antrenmanla da İstanbul'daki hazırlıklarını tamamlayacak. 
     Sarı-kırmızılılar, yarın sabah saat 09.30'da özel bir uçakla Amsterdam'a uçacak. 
     
     Emre PSV maçında oynuyor 
     Malatyaspor maçında sakatlanan ve dünkü antrenmana çıkmayan Emre Aşık'ın PSV Eindhoven maçında oynayabileceği açıklandı. 
     Kulüp doktoru Serhan Kurtulmuş, sağ ayak tarak kemiğinde ezilme olan Emre'nin tedavisini sürdürdüklerini, bu oyuncunun akşam yapılacak idmanda takımla birlikte çalışabileceğini ve maçta da forma giyebileceğini söyledi. 
     Kurtulmuş, PSV Eindhoven maçı öncesinde takımda sakat veya hasta oyuncunun bulunmadığını, gribal enfeksiyona yakalanan Sergen'in de iyileştiğini kaydetti. 







</TEXT>
</DOC>
