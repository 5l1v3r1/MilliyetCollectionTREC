<DOC>
<DOCNO> 24574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/ekonomi/eko12.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro irtifa kaybediyor 
</HEADLINE>
<TEXT>

     EKONOMİ SERVİSİ 

     Avrupa Birliği para birimi Euro, dolar karşısında son altı ayın en düşük seviyesine geriledi. Euro dolar paritesi 0.84’e düşerken Avrupa Merkez Bankası Başkanı Wim Duisenberg Euro’nun durumunu düzeltmek için bir dizi önlem aldıklarını belirtti. 
     Duisenberg "Asıl önemli olan yıl sonunda hedeflenen enflasyon oranını tutturmak ve yüzde 2’nin altına çekmektir" diye konuştu. 
     Ekonomistler ise Wim Duisenberg’in yaptığı açıklamaların euro üzerindeki baskıyı daha da artıracağını belirttiler. Lehman Brothers’ın yabancı para stratejisti Russell Jones, açıklamaları doğru bulmadığını belirterek "Bu tür yorumlar kızgın bir boğaya kırmızı pelerin göstermeye benzer, spekülatörleri ve fon yöneticilerini cesaretlendirir ve harekete geçirir" dedi. 
     Analistler, özellikle büyüme hızının yavaşlaması ve enflasyonist basıncın da bu konuda etkili olduğunun üzerinde duruyorlar. Öte yandan Euro’nun düşüşü Japon yetkilileri de harekete geçirdi ve euro karşısında yenin değerini artırabilmek için çabaya giriştiler. Bu arada euro kazançları yenin dolar karşısında da değer kazanmasına neden oldu. Japonya’nın önde gelen finans diplomatlarından Haruhiko Kuroda, Euro’nun keskin düşüşüyle yakından ilgilendiklerini belirtti. 
     



 EKONOMİ 


























</TEXT>
</DOC>
