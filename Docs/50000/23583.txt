<DOC>
<DOCNO> 23583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/dunya/adun.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya, nükleer çöpçü oluyor 
</HEADLINE>
<TEXT>

Rusya mali sıkıntılarını aşmak için çareyi tüm dünyanın kurtulmak istediği nükleer atıkları para karşılığı ülkesinde depolamakta buldu. Bu yolla Ruslar 21 milyar dolar kazanacak 
     WASHİNGTON Milliyet 

     Rusya, mali sıkıntılarını gidermenin çaresini, topraklarında "nükleer çöplük" kurmakta arıyor. Nükleer enerji kullanan sanayileşmiş ülkelerin yüksek derecede radyoaktiviteye sahip, dolayısıyla da çevre sağlığı açısından çok ciddi bir tehdit oluşturan atıklarını para karşılığı depolamaya talip olan Moskova’nın, bu yoldan 20 yılda 21 milyar dolar kazanmayı planladığı belirtiliyor. 
     "The New York Times" gazetesinin önceki gün birinci sayfasından verdiği habere göre, Moskova’nın "nükleer atık ithal edip depolama" planı, Rus kamuoyunun ve ABD gibi bazı ülkelerin muhalefetine karşın ilerliyor. Gazeteye göre, Devlet Başkanı Vladimir Putin’in desteklediği bu plan, önümüzdeki ay Rusya Parlamentosu’nun gündemine gelecek ve parlamento, büyük olasılıkla, Rus Atom Enerjisi Bakanlığı’na, başka ülkelerin nükleer çöpünü alıp depolaması için gerekli yetkiyi verecek. 
     
Kilosu 1600 dolara      Haberde, Moskova’nın 20 yıl içinde toplam 20 bin ton nükleer atığın, dünyanın çeşitli yerlerinden Rusya’ya getirilmesinin planlandığı belirtiliyor. Rus hükümeti nükleer atığın kilosunu, 1600 dolar karşılığında alacak ve Sibirya’da depolayacak. Rusya ayrıca bu radyoaktif atıkları yeniden işleme ve kullanma hakkına da sahip olacak. 
     Moskova’nın kendisi ile depolama anlaşması yapmaya yanaşacağına inandığı ülkeler arasında Almanya, İsveç, İspanya, Slovenya, Bulgaristan, Macaristan, Çek Cumhuriyeti, Slovakya, İran, Çin, Japonya, Tayland, Tayvan, Vietnam ve Güney Kore bulunuyor. 
     



 DÜNYA 










</TEXT>
</DOC>
