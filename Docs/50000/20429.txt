<DOC>
<DOCNO> 20429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/guncel/gun03.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar ve Keçili aynı koğuşta buluştu 
</HEADLINE>
<TEXT>

Kartal Cezaevi’deki yer darlığı birçok ünlüyü bir araya getiriyor. Emniyet Müdürü Sarıalp, Korkmaz Yiğit’in adamlarıyla aynı koğuşu paylaşıyor 
     İSTANBUL Milliyet 

     Kartal Özel Tip Kapalı Cezaevi’nde tutuklu olan eski bakan ve işadamı Cavit Çağlar’ın kaldığı koğuşa, işadamı Nail Keçili’nin de yerleştirildiği öğrenildi. 
     Egebank davasıyla ilgili olarak Ankara Ulucanlar Cezaevi’nde tutuklu olan Yahya Murat Demirel ve diğer sanıklar ile Swissotel baskını sanıkları ve Kocaeli eski Emniyet Müdürü Erdinç Sarıalp’in Kartal Cezaevi’ne konulmasının ardından, yer sıkıntısı yaşanması nedeniyle koğuşlarda bazı değişiklikler yapıldı. Değişiklikler sonucu, cezaevinde tutuklu olan işadamı Nail Keçili, yetkililerce Çağlar’ın kaldığı Sol A 8 koğuşuna yerleştirildi. Kocaeli eski Emniyet Müdürü Sarıalp de, Bank Ekspres soruşturması kapsamında tutuklu bulunan Korkmaz Yiğit’in adamları olarak bilinen İbrahim Süzme ve Metin Parlak ile Büyükada’da Murat Sincar’ın kardeşi Sadettin Sincar’ı öldüren Gaffur Karaca’nın kaldığı koğuşa konuldu. Murat Demirel ise aynı davada tutuklu 8 sanıkla aynı koğuşu paylaşıyor. 
     Öte yandan Çağlar’ın tahliyesi için yapılan başvuru reddedildi. 
     Çağlar’ı dün sabah oğlu Mustafa Çağlar, dayıları Şükrü ve Şenel Şankaya ile DYP’nin Bursa eski Milletvekili Özer Yılmaz ziyaret etti. 
     



 GÜNCEL 



















</TEXT>
</DOC>
