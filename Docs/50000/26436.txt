<DOC>
<DOCNO> 26436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sondun22.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinlilerden CIA Başkanı'nın planına "şartlı" evet 
</HEADLINE>
<TEXT>

     Filistinlilerin, Amerikan Merkezi Haberalma Teşkilatı'nın CIA Başkanı George Tenet'in ateşkesi kalıcı kılma planına ''şartlı'' onay verdikleri bildirildi. 
     Filistinli yetkililer, İsraillilerin Tenet'in planına ekledikleri talepleri, özellikle İsrail ile Filistin toprakları arasında bir tampon bölge oluşturulması ve Filistinli göstericilerin Filistin Yönetimi tarafından tutuklanması taleplerini reddettiklerini belirttiler. 
     Filistinli üst düzey yetkililerle Tenet arasında bugün Kudüs'te yapılan görüşmeden sonra hiçbir açıklama yapılmamış ve Filistin heyeti derhal Batı Şeria'nın Ramallah kentine gitmişti. İsrail ile Filistinliler arasında dün gece yapılan güvenlik görüşmesinde, ateşkesin kalıcı olması için bir plan sunan Tenet, İsrail'in önerisini kabul etmesinin ardından, bugün de Filistin tarafıyla görüşmelerde bulunmuştu. 
     Görüşmelere, Filistin üst düzey güvenlik yetkilisinin yanı sıra Filistin müzakere heyetinin başkanı Saib Erakat katılmıştı. Filistin yönetimi dün akşamki görüşmeden sonra yayınladığı bildiride, Tenet'in sunduğu ateşkesi kalıcı kılma planını kabul ettiğini, ancak İsrail'in değişiklik önerisini reddettiğini açıklamıştı. Filistin tarafı, özellikle İsrail ile Filistin toprakları arasında bir tampon bölge kurulması yönündeki değişiklik önerisini reddettiğini ve İsrail'in Filistin topraklarına yönelik ablukasını derhal kaldırmasını istediğini bildirmişti. 







</TEXT>
</DOC>
