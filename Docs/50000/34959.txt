<DOC>
<DOCNO> 34959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sontur16.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahya Murat Demirel'den 5 trilyon için ifade.. 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Egebank'ın eski sahibi Yahya Murat Demirel, banka bünyesindeki 3 şirketin hisse senetleri tutarı olan 5 trilyon lirayı usulsüz olarak kendi hesabına geçirdiği iddiasıyla başlatılan soruşturma çerçevesinde, Şişli Adliyesi'nde ifade verdi. 
     Egebank Davası kapsamında tutuklu bulunan Yahya Murat Demirel,geniş güvenlik önlemleri altında Kartal Özel Tip Kapalı Cezaevi'nden Şişli Adliyesi'ne getirildi. 
     Demirel, burada, bankanın TMSF'ye devrinden sonra yapılan incelemelerde ortaya çıkan olayla ilgili banka avukatlarının suç duyurusu üzerine başlatılan soruşturma kapsamında, Cumhuriyet Savcısı Muhittin Ayata'ya ifade verdi. 
     Yaklaşık 40 dakika süren ifadesinde Demirel'in, suçlamaları reddettiği ve olay tarihinin de 14 Nisan 1999 olduğunu söylediği, ayrıca 4616 sayılı Şartla Salıverilme, Ceza ve Davaların ErtelenmesineDair Kanun kapsamında 23 Nisan 1999 tarihinden önce olduğu için soruşturmada ''Takipsizlik'' kararı verilmesini istediği öğrenildi. Demirel, ifadesinin alınmasının ardından Kartal Cezaevi'ne geri götürüldü. Yahya Murat Demirel'in, Egebank bünyesindeki Ege Finans, Ege Finans Kiralama ve Ege Otomotiv Çelik anonim şirketlerinin hisse senetlerinin toplam 5 trilyon liralık bölümünü, usulsüz olarak hesabına geçirdiği ve ''Dolandırıcılık'' suçunu işlediği iddia ediliyor. 







</TEXT>
</DOC>
