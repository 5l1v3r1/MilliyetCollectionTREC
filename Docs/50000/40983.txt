<DOC>
<DOCNO> 40983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sonspo01.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazio'ya Couto müjdesi 
</HEADLINE>
<TEXT>

     İtalyan Futbol Federasyonu Disiplin Kurulu, Lazio takımında oynayan Fernando Couto'nun doping cezasını 4 aya indirdi. 
     Geçtiğimiz sezon doping kullandığı gerekçesiyle 5 aylık ceza alan Couto, bugün toplanan Disiplin Kurulu'nun yaptığı değişiklik ile cezası 4 aya indirilince sahalara geri döndü. 
     Disiplin Kurulu, tüm doping cezası alan futbolcuların cezalarını 4 aya indirdi. Teknik direktör Dino Zoff'un ihtiyacı olduğu defans oyuncusu Couto'yu hemen cumartesi günü Perugia maçında oynatacağı duyuruldu. Portekizli futbolcunun Şampiyonlar Ligi'nde oynanacak Galatasaray maçında forma giyeceği de belirtilirken, yeni transfer Hollandalı Stam ile birlikte defansta yer alacağı belirtildi. Bu arada Couto, "Türk futbolunu milli takımdan tanıyorum. Galatasaray'da son yıllarda aldığı başarılılarla adını duyurmuş bir takım. Ama ilk maçta galip gelip Şampiyonlar Ligi'ne iyi başlamak istiyoruz" dedi. Oynayacağından dolayı çok mutlu olduğunu kaydeden Couto, "Artık geçmişi silip geleceğe bakmak istiyorum" diye konuştu. Portekizli futbolcu, İstanbul'da kendilerini çok zorlu bir atmosferin beklediğini de ekledi. 







</TEXT>
</DOC>
