<DOC>
<DOCNO> 47414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/dunya/dun02.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış gücü askıya alındı 
</HEADLINE>
<TEXT>

Bush yönetimi, Türkiye’nin öncülüğündeki barış gücü konusunda bölünürken BM de "Türkiye’nin tarafsız kalamayacağını" savundu 
     YASEMİN ÇONGAR Washington 

     Afganistan'da görev yapmak üzere, Türkiye'nin komutası ve katılımıyla uluslararası bir barış gücü oluşturulması yönündeki plan, şimdilik beklemeye alındı. ABD'li yetkililerin bir bölümü, bu tip bir barış gücünün "mevcut ortamda pratik olmayacağı" fikrini savunurken BM yetkilileri, "Türkiye'nin, Afgan muhalefetinin liderlerinden General Raşid Dostum ile yakın ilişkisini" gerekçe göstererek, Türk askerlerinin ağırlıklı olacağı bir barış gücüne itiraz ediyor. Milliyet'in edindiği bilgiye göre, Ankara barış gücünde aktif rol istediğini Washington'a hissettirdi. 
     
     RUMSFELD İSTEMEDİ 
     Ardından Bush yönetimi, bu fikri Ankara ile doğrudan konuşma kararını aldı. Ancak daha sonra, bazı askeri yetkililerin bu konudaki kaygılarını dinleyen Savunma Bakanı Donald Rumsfeld, "K bil'de bir Barış Gücü kurmanın parametreleri henüz oluşmadı" diyerek, Müslüman barış birlikleri fikrine itiraz etti. Bush yönetimi de bunun üzerine, konuyu şimdilik erteledi. Bu gelişmeler sırasında BM'de de, Afganistan Barış Gücü fikrine itirazlar oluştu. Afganistan'ın sürgündeki kralı 87 yaşındaki Muhammed Zahir Şah'ın geçen cuma günü BM Güvenlik Konseyi'ne yaptığı "Barış Gücü" başvurusu temkinli karşılandı. 
     
     ACELE ETMEYELİM’ 
     BM'nin Afganistan Özel Temsilcisi Lahdar Brahimi, bu mektuba karşılık Güvenlik Konseyi'ne, "Böyle bir gücün siyasi ve mali altyapısı oluşmadıkça acele etmemeliyiz" dedi. The Washington Post gazetesine göre de BM yetkilileri, Türkiye ağırlıklı bir barış gücü fikrini "General Dostum’a yakın olduğumuz ve tarafsız olamayacağımız" gerekçesiyle olumlu karşılamadı. 
     



 DÜNYA 














</TEXT>
</DOC>
