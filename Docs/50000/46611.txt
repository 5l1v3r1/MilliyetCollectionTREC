<DOC>
<DOCNO> 46611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/guncel/gun12.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Bugün Miraç Kandili 
     Bugün Miraç Kandili. Hazreti Muhammed'in, Allah'ın huzuruna yükseldiği gün olan Miraç Kandili, İslam dünyasında dualar ve cami ziyaretleriyle kutlanacak. Diyanet İşleri Başkanı Mehmet Nuri Yılmaz, yayımladığı mesajda, Miraç'ın, insanlığın kurtuluşu için gönderilen Peygamber'e, Allah'ın kudretinin eserlerini temaşa etmesi için yaptırılan mukaddes ve manevi bir yolculuk olduğunu kaydetti Allah'ın şahsında insanlığın önüne açılmış sınırsız bir yükseliş ufku olduğunu ifade etti. 
     
     Sodyum siyanüre iki tutuklama 
     Hatay'ın Reyhanlı ilçesindeki Cilvegözü sınır kapısında Suriye plakalı bir TIR'da "sodyum siyanür" ele geçirildi. Gözaltına alınan TIR şoförü Muhammed Janbia ile İstanbul'daki Petek Kimya Sanayii ve Ticaret A.Ş. tarafından PETKO adına fatura düzenlenen Mithat Yüksek, sorgularının ardından, adliyeye sevk edildi. İfadelerinin ardından nöbetçi mahkemeye çıkarılan sanıklar, kaçakçılık suçundan tutuklanarak Reyhanlı Cezaevi'ne konuldu. 
     
     Gözlük parasını vermeyince kaçırdı 
     İSTANBUL Milliyet 

     Ray-Ban gözlüklerinin Türkiye temsilcisi Mehmet Salim Tekdirlik'in oğlu Mustafa Ümit'i kaçırıp fidye istediği iddiasıyla yargılanan Mehmet Sedat Çabuk, "200 bin dolarlık gözlük için anlaştık. Vazgeçip paramı istedim. Vermeyince kaçırdım" dedi. İstanbul 1 No'lu DGM’de dün görülen duruşmada mahkeme heyeti, Çabuk'un ifadesinde adı geçen polis memuru Hasan Erkan'ın ifadesinin alınabilmesi için Ankara DGM'ye yazı yazılmasını kararlaştırarak, duruşmayı erteledi. 
     
     Gazete ilanıyla dişlerini arıyor 
     ADAPAZARI DHA 

     Adapazarı'nda oturan Recai Kaya, protez dişlerini kaybedince gazetelere kayıp ilanı vererek, "Dişlerimi bulana 10 milyon lira ödül vereceğim" dedi. İki çocuk babası Kaya 38 , 2.5 yıl önce 200 milyon liraya yaptırdığı protez dişlerini kaybedince, çareyi gazeteye kayıp ilanı vermekle buldu. Pazarcılık yapan Kaya, üç hafta önce hastaneye giderken poşet içindeki dişlerini kaybettiğini belirterek, "Yemek yemekte güçlük çekiyorum. Dişlerimi tekrar yaptıracak param yok" dedi. 
     
     Şebinkarahisar 3.4’le sallandı 
     GİRESUN DHA 

     Giresun'un Şebinkarahisar ilçesinde dün Richter ölçeğine göre 3.4 büyüklüğünde deprem maydana geldi. Deprem, Giresun ve çevre ilçelerde de hissedildi. Boğaziçi Üniversitesi Kandilli Rasathanesi Deprem Araştırma Estitüsü, saat 10.30'da meydana gelen depremin merkezi üssünü Şebinkarahisar ilçesi olarak saptadı. Halkın paniğe kapılmasına neden olan deprem, can ve mal kaybına yol açmadı. 
     
     Beyaz Benzin’de Ladin’li savunma 
     SEMRA PELEK İstanbul 

     Beyaz Benzin Operasyonu kapsamında yargılanan tutuklu sanıklar Özkan Köseoğlu, Ahmet Kara ile tutuksuz sanıklar Vedat Ciniç ve Mustafa Yaşar’ın davasında ilginç bir savunma yapıldı. Köseoğlu'nun ifadelerinin gerçeği yansıtmadığını öne süren avukat Rasim Özcan, "Emniyetin nasıl ifade aldığını Garih ve Abdullah bin Ladin olayında gördük. İçişleri Bakanı'nı yanılttılar" dedi. İstanbul 3 No'lu DGM'de dün görülen duruşma ileri bir tarihe ertelendi. 
     
     Eski milletvekili Sönmez öldü 
     BURSA DHA 

     Bursa’nın köklü sanayicilerinden DYP Bursa eski Milletvekili Ali Osman Sönmez, İstanbul’daki evinde hayatını kaybetti. 1995 - 1999 yılları arasında Bursa Milletvekili olarak görev yapan Sönmez’in bugün Bursa’daki Emirsultan Mezarlığı’nda toprağa verileceği bildirildi. Bursa Ticaret ve Sanayi Odası’nın, 25 yıl başkanlığını yapan Sönmez Endüstri Holding A.Ş. Yönetim Kurulu Başkanı 1926 doğumlu Ali Osman Sönmez’in uzun süredir kalp rahatsızlığı bulunuyordu. 
     



 GÜNCEL 



















</TEXT>
</DOC>
