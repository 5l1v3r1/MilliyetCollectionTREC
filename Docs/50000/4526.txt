<DOC>
<DOCNO> 4526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/sontur15.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu'ndan seramik üreticilerine müjde 
</HEADLINE>
<TEXT>

     Bakanlar Kurulu, LPG ve doğalgaz ile üretim yapan seramik sektöründeki haksız rekabet koşullarının ortadan kaldırılması için gerekli bütün önlemlerin kısa sürede alınmasını kararlaştırdı. 
     Bakanlar Kurulu'nun, Başbakan Bülent Ecevit'in başkanlığında, 2.5 saat süren toplantısının ardından Devlet Bakanı ve Hükümet Sözcüsü Şükrü Sina Gürel, toplantının gündemindeki konulara ilişkin açıklamalarda bulundu. 
     Gürel, Tarım ve Köyişleri Bakanı Hüsnü Yusuf Gökalp'in, Bakanlığının çalışmalarıyla ilgili bilgi verdiğini ifade ederek, özellikle hayvancılık, tavukçuluk ve gübre kullanımı ve desteklenmesi ile ilgili olarak Bakanlar Kurulu'nu bilgilendirdiğini kaydetti. Gürel, Gökalp'in önerileri doğrultusunda, özellikle bu alanlarda önlem olarak çeşitli kararlar alınması için ilgili bakanların bir çalışma başlattıklarını bildirdi. 
     Hükümet Sözcüsü Gürel, Devlet Bakanı Yüksel Yalova'nın, Bakanlığının özelleştirme çalışmaları hakkında Bakanlar Kurulu'na bilgi sunduğunu kaydetti. 
     Bakanlar Kurulu toplantısında, gündem dışı olarak, LPG ve doğalgaz kullanımıyla seramik üreten ve ihraç eden kuruluşlar arasındaki haksız rekabet koşullarının ortadan kaldırılması konusunun görüşüldüğünü anlatan Gürel, şöyle devam etti 
     ''Gözden geçirdiğimizde gördük ki Bakanlar Kurulumuz, 21 Mart 2000'de, bu konuda ilk kararnameyi çıkarmış. Hemen onun ardından 2000 Nisan'ında, ikinci bir kararname çıkarılmış ve bu kararnameler, Geliştirme ve Destekleme Fonu'ndan aktarılacak kaynaklarla bu haksız rekabet koşullarının önüne geçilmesini amaçlayan kararnameler iken maalesef bu kararnamelerin yürütülmesi çeşitli nedenlerle, ama en önemlisi Geliştirme ve Destekleme Fonu'nun kalkmasıyla mümkün olmamıştır. Dolayısıyla bugün devam eden bu haksız rekabet koşullarının ortadan kaldırılması için gerekli bütün önlemlerin kısa sürede alınması amacıyla Bakanlar Kurulumuz bir karar almıştır. Bu karar, çok kısa süre içinde yürürlüğe sokulacaktır.'' 
     Gürel, daha sonra, gazetecilerin sorularını da yanıtladı. İçişleri Bakanı Sadettin Tantan'ın, Diyarbakır Emniyet Müdürü ve 5 polisin şehit edildiği saldırıyla ilgili olarak Bakanlar Kurulu'na bilgi verip vermediğinin sorulması üzerine, soruşturmanın devam ettiğini ve bu konuda Tantan'ın başka bir bilgi vermediğini ifade etti. 
     Nemaların ödenmesiyle ilgili olarak Bakanlar Kurulu'nda bir planın gündeme gelip gelmediğine ilişkin soruya ise Gürel, ''Hayır. Bu konu da gündemimize gelmedi'' karşılığını verdi. Gürel, seramik üretimi sektöründeki haksız rekabete ilişkin olarak ne tür bir karar alındığı yönündeki soru üzerine de bu konunun ayrıntılarının düzenleneceğini ve bu konuda gerekenin yapılacağını kaydetti. 
     Gürel, ''Çünkü, gerçekten yüzde 80'den daha büyük maliyet farkı ortaya çıkıyor. Bu da LPG ile üretim yapanların doğalgazla üretim yapanlar karşısında büyük bir haksız rekabetle karşı karşıya olduklarını gösteriyor. Bunun önüne geçmek için gerekli düzenleme yapılacak'' dedi. Tekel'in özelleştirilmesi konusunda Bakanlar Kurulu'nda bir karar alınıp alınmadığına ilişkin bir soruyu yanıtlarken de Gürel, ''Zaten o, Özelleştirme Kurulu'nun kararı. Bakanlar Kurulu'ndan böyle bir karar çıkmasına gerek yok'' diye konuştu. Bakan Gürel, bir başka soru üzerine, Bakanlar Kurulu'nda, Diyarbakır Emniyet Müdürü Gaffar Okkan ile 5 polis memurunun şehit edildiği saldırıya ilişkin olarak bir değerlendirmede bulunulmadığını söyledi. 




</TEXT>
</DOC>
