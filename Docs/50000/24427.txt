<DOC>
<DOCNO> 24427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/spor/spo03.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CANSUN KÖPÜRDÜ 
</HEADLINE>
<TEXT>

Galatasaray’da başkanlığa soyunan Mehmet Cansun’un, Süren’in de adaylığını açıklaması üzerine keyfi kaçtı. Muhalefet de İzzettin Doğan ismini ortaya attı 
     HALİL ÖZER 

     OLAĞANÜSTÜ kongre kararı Sarı - Kırmızılı camiayı bir anda hareketlendirdi. Başkan Faruk Süren’in yönetim toplantısında "İçinizde başkan adayı olmak isteyen var mı " sorusuna Mehmet Cansun "evet" yanıtını verdi. Ancak Süren’in de adaylığını yeniden koyacağı haberleri Cansun’un keyfini kaçırdı. Bu açıklamadan sonra iki yönetici arasındaki soğukluk iyice açığa çıktı. 
     GALATASARAY’IN duayenleri İzzettin Doğan ismini de ortaya attı. Doğan’a Selahattin Beyazıt, Adnan Polat ve Doğan Hasol gibi isimlerin destek verdiği öğrenildi. Öte yandan mart ayına kadar aday olmayacağını söyleyen Özhan Canaydın’ı ikna turları başladı. Canaydın’ın ise arkasındaki büyük desteğe rağmen kararını değiştirmeyi düşünmediği belirtildi. 
     YÖNETİMDE iki adayın olmasına rağmen taraflar güç birliği yaptılar. Hem Faruk Süren, hem de Mehmet Cansun seçime kadar transferlerin gerçekleşmesi ve ödemeler için ortak hareket edecekler. Cansun yönetimine bugüne kadar denenmemiş ama zengin Galatasaraylı iş adamlarını almaya çalışacak. Mehmet Cansun’un belirlediği birkaç isim sır gibi saklanıyor. 
     FARUK SÜREN’İN tekrar aday olmaya karar vermeden önce Cem Uzan ile yaptığı yoğun görüşmeler dikkat çekti. Uzan, sonuna kadar Süren’in arkasında olduğunu ve destek vereceğini bildirdi. Ayrıca Faruk Süren seçimi kazanması halinde iki süper yabancı alacağını da kaydetti. Mehmet Cansun’un kongreye tek adayla gidilmesi önerisi ise ilgi görmedi. 
     
Fevzi’ye çengel      GALATASARAY, Taffarel’den umudunu kesince rotayı Beşiktaşlı Fevzi’ye çevirdi. Sarı - Kırmızılı yöneticiler Daum tarafından da gözden çıkarılan genç kaleciyi transfer etmek için harekete geçti. Yöneticiler ülkesinde bulunan Kingston ile de hemen sözleşme imzalayacak ve lisan çıkaracak. Öte yandan Galatasaraylı yöneticiler dün Lucescu ile biraraya geldiler ve Romen hocanın şartlarını yerine getireceklerini belirttiler. Söz alan Lucescu böylece Galatasaray’da kaldı. Cim - Bom ayrıca Sergen ile de kesin olarak anlaştı ve yıldız futbolcunun bonservis durumu için federasyona baş vurdu. 
     



 SPOR 



























</TEXT>
</DOC>
