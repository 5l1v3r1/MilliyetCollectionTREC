<DOC>
<DOCNO> 32329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/soneko15.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 1. seans böyle geçti... 
</HEADLINE>
<TEXT>

     İMKB Ulusal-100 Endeksi, geçen Cuma günkü kapanışa göre 248.62 puan kayıpla 1. seansı 8,692.22 puandan tamamladı. Hisse senetleri ortalama yüzde 2.78 oranında değer yitirdi. 
     Borsa'da günün ilk seansı 9,025 seviyesinde alış ağırlıklı açıldı. Ancak yükseliş kısa sürdü ve 9,077 puan seviyesinde satışlar geldi. Gecelik faizlerin yükselmesiyle tedirgin olan piyasa, satışa yönelince Endeks, 8,700 puanın altına geriledi. 
     İlk bir saatlik bölüm 8,672 puanla geçildi. İkinci yarıda da özellikle banka hisselerinde satışların sürmesiyle 8,600 seviyesinin de altına gevşeyen Endeks, en düşük 8,545 puanı gördü. Seansın sonlarına doğru gelen hafif alımlarla toparlanan Ulusal-100 Endeks, 8,692.22 puandan kapandı. Kapanışta mali endeks 317.51 puan kayıpla 12,008.92 puana, hizmet endeksi 209.28 puan kayıpla 7,360.67 puana, sınai endeksi de 155.53 puan kayıpla 4,962.00 puana geriledi. Önceki kapanışa göre mali grup hisseler ortalama yüzde 2.58, hizmet grubu hisseler yüzde 2.76, sınai grubu hisseler de yüzde 3.04 oranında değer yitirdi. 1. seansta işlem gören toplam 277 hisse senedinden 205'i değer yitirdi. 34 hisse senedi değer kazanırken, 38 hissenin fiyatında ise değişiklik olmadı. Seansta, 107 trilyon 62 milyar 441 milyon liralık işlem hacmi oluştu. 1. seansta, Yapı Kredi Bankası, Garanti Bankası, Sabancı Holding, Finansbank ve Akbank en yoğun işlem gören hisseler oldular. 







</TEXT>
</DOC>
