<DOC>
<DOCNO> 24911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/yasam/yas04.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinemanın efsane ismi Quinn öldü 
</HEADLINE>
<TEXT>

Beyazperdenin iki Oscar ödüllü unutulmaz devi Anthony Quinn, 86 yaşında yaşama veda etti 
     DIŞ HABERLER SERVİSİ 

     ABD’li ünlü aktör Anthony Quinn 86 yaşında hayata gözlerini yumdu. Boston kentinde tedavi edilmekte olduğu Brigham and Women’s hastanesinde hayatını kaybeden Quinn’in ölümüne ilişkin hastane kaynaklarından ayrıntılı bir açıklama yapılmazken, aktörün yakın arkadaşı, Rhode Island eyaleti Providence kenti Belediye Başkanı Vincent Buddy Cianci Quinn’in solunum yetersizliğinden öldüğünü kaydetti. 
     
     Çağrı’da rol aldı 
     İslamiyet’in doğuşunu anlatan "Çağrı" filminde Hz. Hamza rolünü oynayan Quinn, 30 yıllık sinema hayatı boyunca kraldan boksöre ve sanatçıya kadar birçok karakter canlandırdı. 
     "Viva Zapata" filmindeki rolüyle sinemaseverlerin gönlünde taht kuran ünlü aktörün 1965’te çevirdiği "Zorba" filmindeki Yunan köylüsü rolü ise hatıralarda en çok yer etmiş rol olarak kabul ediliyor. Quinn, 1962’de de "Arabistanlı Lawrance" filminde bir Bedevi liderini canlandırmıştı. 
     Meksika’da 1915 yılında doğan ve ABD’nin Los Angeles kentinde yoksulluk içinde büyüyen Quinn en iyi yardımcı oyuncu dalında iki defa Oscar ödülüne layık görülmüştü. 
     
     13 çocuğu var 
     1956’da üç çocuklu eşinden boşanan Quinn, daha sonra 41 yıl evli kalacağı modacı Iolanda Quinn ile evlendi. Bu evlilik, 1993 yılında Quinn’in sekreteriyle ilişkisi üzerine sarsılmaya başladı. Iolanda’dan 1997’de boşanan Quinn 1993 ve 1996’da olmak üzere sekreterinden de iki çocuk sahibi olmuştu. Quinn’in toplam çocuklarının sayısı 13, metreslerinin sayısı ise üçtü. 
     



 YAŞAM 

















</TEXT>
</DOC>
