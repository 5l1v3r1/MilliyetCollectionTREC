<DOC>
<DOCNO> 23212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sontur05.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörlerin maaş isyanı "Gerekirse cübbelerimizle Kızılay'da yürürüz" 
</HEADLINE>
<TEXT>

     ODTÜ Rektörü Prof. Dr. Ural Akbulut, öğretim üyelerinin maaşlarının düşüklüğüne tepki göstermek amacıyla üniversite rektörleri olarak ortak bir deklarasyon yayınlayacaklarını bildirdi. 
     Prof. Dr. Akbulut, öğretim üyelerinin maaşlarının son yıllarda giderek düştüğüne işaret ederek, soruna dikkati çekmek için hükümet yetkililerini ziyaret ettiklerini hatırlattı. Ziyaretler sırasında, sorunun giderilmesi yönünde vaatlerde bulunulduğunu belirten Prof. Dr. Akbulut, ekonomik krizle koşullar değiştiği için maaş konusunu gündeme getirmediklerini anlattı. 
     Prof. Dr. Akbulut şöyle devam etti 
     'Kanun Hükmünde Kararname çıkararak hiçbir gruba ayrıcalık tanımayacaklarını açıkladılar ancak gözümüze baka baka, 12 Mayıs'ta yayınlanan Resmi Gazete'de yer alan kararla Türk İşbirliği ve Kalkınma İdaresi Başkanlığı'nda çalışan personele aylık tazminat ödenmesine karar verildi. Sessiz kalan öğretmenler, doktorlar, kamuda çalışan memurlar sokağa dökülmedikleri için cezalandırıldı. Bu yaklaşım çok tehlikeli. Türk yükseköğretimi adeta çökertiliyor. Rektörler olarak buna göz yumamayız. Bu gidişe dur demek için susmayacağız ve her türlü eylemi yapmaya kararlıyız. İstiyorlarsa beni ve benimle birlikte olacak rektörleri görevden alsınlar. Susmaktansa, bu şartlarda rektörlük yapmayı ben şahsen istemiyorum.'' 
     Diğer üniversitelerin rektörleriyle görüşerek ortak bir deklarasyon yayınlayacaklarını ve gelecek hafta basın toplantısıyla bunu duyuracaklarını ifade eden Prof. Dr. Akbulut, ayrıca yapacakları eylemleri de açıklayacaklarını söyledi. 
     Eylem türlerinin üniversite senatolarınca belirleneceğini kaydeden Prof. Dr. Akbulut, ''Gerekiyorsa Anıtkabir'e cüppelerimizle yürürüz. Kızılay'da yürürüz. Yayımlayacağımız deklarasyonu mektup haline getirip, cumhurbaşkanına, başbakana ve bakanlara gönderebiliriz. Bazı acil önlemleri almaları için belli bir süre tanıyabiliriz'' diye konuştu. Prof. Dr. Akbulut, eylemlerinin eğitim-öğretimi aksatıcı nitelikte olmayacağını sözlerine ekledi. 







</TEXT>
</DOC>
