<DOC>
<DOCNO> 3580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/son/sontur24.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi bugün de Vural Savaş için açıklama yaptı "Kınıyoruz" 
</HEADLINE>
<TEXT>

     Anayasa Mahkemesi, emekli Yargıtay Cumhuriyet Başsavcısı Vural Savaş'ın bir televizyon programında yaptığı açıklamalara, basın duyurusuyla yanıt verdi. 
     Basın duyurusunda, Savaş'ın Anayasa Mahkemesi üyelerinden kimilerini ve dolayısıyla Yüksek Mahkeme'yi hedef alarak yaptığı ''talihsiz'' konuşmanın ''hayretle'' karşılandığı belirtildi. Duyuruda, ''Türkiye Cumhuriyeti'nin demokratik, laik ve sosyal bir hukuk devleti ilkelerine bağlı, görevlerini doğruluk, tarafsızlık ve hakka saygı duygusu içinde, vicdani emre uyarak yerine getiren Anayasa Mahkemesi Başkan, Başkanvekili ve üyelerinin bugüne kadar olduğu gibi bundan sonra da aynı hedef ve doğrultuda davranacaklarından kimsenin kuşkusu olmaması gerektiği'' vurgulandı. 
     Basın duyurusunda, şöyle denildi 
     ''Yüksek Mahkeme'nin başkan ve üyelerinin özel yaşamlarındaki davranışlarından ve kurum içinde yapılan seçimlerdeki oy dağılımından söz edilerek bir gruplaşma olduğu yolundaki beyanlar, mahkemenin kamuoyundaki saygınlığının yitirilmesine dönük özel amaçlı, dayanaktan yoksun, yakıştırmalardan ibarettir. Bu türlü subjektif değerlendirmelerin, hedef alınan kimselerden çok, mensubu oldukları kurumu yıpratacağı ve bu davranıştan devletin zarar göreceği açıktır. Yüksek Mahkeme Başsavcılığı görevinde bulunan bir kimsenin bu tarz davranış ve ifadelerden herkesten daha fazla kaçınması, sorumluluk duygusu içinde daha özenli ve dikkatli olması gerekirken, kamusal güç ve olanaklardan uzaklaşmanın yarattığı kırgınlık ve derin kızgınlık duygusu içinde, kişi ve kurumları hedef alan beyanlarını üzüntüyle karşılıyor ve kınıyoruz'' 
     



</TEXT>
</DOC>
