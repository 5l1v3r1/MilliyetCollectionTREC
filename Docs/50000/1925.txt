<DOC>
<DOCNO> 1925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sontur26.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına operasyonunda 2 gümrükçü daha tutuklandı 
</HEADLINE>
<TEXT>

     Emniyet Genel Müdürlüğü Organize Suçlar ve Kaçakçılık Daire Başkanlığı ile Antalya Emniyet Müdürlüğünün sürdürdüğü, ''Fırtına Operasyonu'' kapsamında aranan ve teslim olan 2 gümrük memuru, nöbetçi mahkememce tutuklandı. 
     Ray Denizcilik Şirketi ve bazı petrol şirketlerinin gerçekleştirdiği bildirilen akaryakıt kaçakçılığıyla ilgili ''Fırtına Operasyonu'' kapsamında aranan ve bir süre önce Antalya'dan tayin olan Gaziantep Gümrük Muhafaza Müdürlüğü'nde görevli Eyüp Yıldırım polise, Antalya Gümrük Muhafaza Amiri Metin Yılmaz da savcılığa teslim oldu. Operasyonla ilgili soruşturmayı yürüten Cumhuriyet Savcısı Yusuf Hakkı Doğan'a ifade veren gümrük memurları Eyüp Yıldırım ve Metin Yılmaz, ifadelerinin alınmasının ardından Savcı Doğan tarafından, ''Teşekkül oluşturarak kaçakçılık yapma'' suçlamasıyla ve tutuklanmaları talebiyle nöbetçi mahkemeye sevkedildiler. Mahkeme, 1 saat süreyle ifadelerini aldığı Yıldırım ve Yılmaz'ın tutuklanmasına karar verdi. 2 gümrükçü, Antalya Cezaevi'ne konuldu. 
     Bu arada, Cumhuriyet Savcısı Yusuf Hakkı Doğan, operasyon kapsamında aranan Ray Denizcilik Şirketinin sahibi Hakan Atıcı'nın da teslim olduğunu bildirdi. Doğan, Hakan Atıcı'nın ifadesi alındıktan sonra serbest bırakıldığını açıkladı. Atıcı'nın ifadesinde, olayla ilgili bilgisi bulunmadığını, şirketin Antalya sorumlusu Tayfun Yelken'in, kendisine haber vermeden hayali satışları ve işlemleri gerçekleştirmiş olabileceğini öne sürdüğü öğrenildi. Öte yandan, operasyon kapsamında aranan Ali Korman Erbacıoğlu ile Bölünmez Denizcilik'in Genel Müdürü Adnan Erözen'in yakalanmasına çalışıldığı bildirildi. ''Fırtına Operasyonu'' nedeniyle tutuklananların sayısı 14'e yükselirken, son birkaç günde tutuklananların, 7'sini, 2'si üst düzey olmak üzere, gümrük görevlileri oluşturuyor. 




</TEXT>
</DOC>
