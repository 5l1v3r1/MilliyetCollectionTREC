<DOC>
<DOCNO> 41005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sontur07.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İHD yöneticilerine "bakana faksla hakaret" davası açıldı 
</HEADLINE>
<TEXT>

     Ankara Cumhuriyet Başsavcılığı, F tipi cezaevi uygulamasına ilişkin Adalet Bakanlığı'na çektikleri bir faks metninde, Bakan Hikmet Sami Türk'e görevinden dolayı hakaret ettikleri iddiasıyla İnsan Hakları Derneği İHD İstanbul Şube Başkanı Emine Eren Keskin'in de aralarında bulunduğu 7 yönetim kurulu üyesi hakkında dava açtı. 
     Edinilen bilgiye göre, Ankara Basın Savcısı Hamza Uçar, Adalet Bakanı Türk'ün şikayeti üzerine başlattığı soruşturmayı tamamladı. 
     Hamza Uçar'ın hazırladığı iki sayfalık iddianamede, İHD İstanbul Şube Başkanı Keskin'in de aralarında bulunduğu sanıkların çektikleri ''F tipi cezaevi can almaya devam ediyor'' başlıklı faksta, ''... Adalet Bakanı, 19 Aralık operasyonu öncesi verdiği sözleri, yaptığı yorumları unuttu... Kör bir inadın içerisindedir... Evet, Sayın Tantan ve Türk verdiğiniz sözlerin hiçbirini tutmadınız... Cezaevlerini ölüm yuvalarına çevirdiniz... İzlediğiniz insan hakları karşıtı politikalar ve kör inadınızdan derhal vazgeçmenizi istiyoruz...'' şeklinde ifadelere yer verildiği belirtildi. 
     Bu sözlerle, Türk'e görevinden dolayı hakaret edildiği belirtilen iddianamede, Keskin'in savunma yapmadığı ifade edildi. ''Sanıkların, suçu birlikte işledikleri bütün evrak içerisinden anlaşılmış bulunmaktadır'' denilen iddianamede, İHD İstanbul Şube Başkanı Emine Eren Keskin ve 6 yönetim kurulu üyesi hakkında, Türk Ceza Kanunu'nun ''sövme'' hükmünü düzenleyen 482 1-4 ve ''resmi sıfatlılara işlenen cürümler-cezayı artıran hal'' başlıklı 273. maddeleri uyarınca 3 ay 15'er günden 16'şar aya kadar hapis talep edildi. 
     Ankara 8. Asliye Ceza Mahkemesi, dosyayı inceleyerek 20 Kasım 2001 tarihini duruşma günü olarak belirledi. Müşteki Bakan Türk'e şikayetlerini bildirmesi için duruşma gününü içeren davetiye gönderen mahkeme, sanıklara da duruşma gününü bildirdi, nüfus ve sabıka kayıtlarını ilgili yerlerden istedi. 
     
     






</TEXT>
</DOC>
