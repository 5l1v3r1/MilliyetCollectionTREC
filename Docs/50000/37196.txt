<DOC>
<DOCNO> 37196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/yasam/ayas.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Diplomat değil, şehit oldu 
</HEADLINE>
<TEXT>

Bir haftalık asker olan yedek subay adayı Volkan, eğitim alanında fenalaşıp öldü. Oysa sapasağlamdı. Peki neden ölmüştü Bunu otopsiden sonra öğreneceğiz... 
     BÜNYAMİN YIL, AYKUT ÜNLÜPINAR DHA 

     Volkan Yüksel daha 24 yaşındaydı. Uludağ Üniversitesi İktisadi ve İdari Bilimler Fakültesi Uluslararası İlişkiler Bölümü'nden bu yıl mezun olan Volkan'ın amacı iyi bir diplomat olmaktı. 
     Arkadaşları master için ABD'ye giderken o, meslek yaşamı askerlik yüzünden bölünmesin diye önce vatani görevini yapmak istiyordu. Tecilini bozdurdu ve İzmir Gaziemir'deki birliğine yedek subay adayı olarak teslim oldu. 
     
     Eğitim alanına yığıldı 
     Ancak askerliğinin birinci haftasında eğitim alanında aniden fenalaştı Volkan. Hemen revire kaldırıldı ama doktorların bütün çabası Volkan'ı kurtarmaya yetmedi. 
     Adana'dan İzmir'e getirilen cenazenin başında, baba Celal ve anne Fatoş Yüksel bir hafta önce davul zurnayla uğurladıkları oğullarının ardından gözyaşı döküyordu... Oğlunun fotoğrafını öpüp koklayan acılı anne, tabuta sarılarak "Onu kimselere bırakmam. Ben okuttum üniversiteleri, ben gönderdim askere... İncitmeyin, ben taşırım oğlumu" diye ağıtlar yaktı. 
     
     Gözler otopsi raporunda 
     Peki neden ölmüştü Volkan Bir iddiaya göre ölümünden bir gün önce menenjit aşısı olmuştu. Ölümünün bundan kaynaklanmış olabileceği iddiası ortaya atıldı ama Volkan'la birlikte tüm silah arkadaşlarına da aynı aşı uygulanmıştı hiçbirine bir şey olmamıştı. Volkan'ın ölüm nedeni, savcılığın istediği ve sonucu 10 gün sonra alınacak otopsi raporuyla kesinlik kazanacak. 
     Baba Celal Yüksel'e bu iddia hatırlatıldığında şunları söyledi "Gerekli inceleme yapılıyor, ölüm nedeni otopsiyle aydınlanacak. Kimseyi suçlamıyorum. Komutanları, doktorlar büyük çaba göstermiş ama kaderin önüne geçilemedi." 
     



 YAŞAM 






















</TEXT>
</DOC>
