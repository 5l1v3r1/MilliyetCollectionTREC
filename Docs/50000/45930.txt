<DOC>
<DOCNO> 45930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sondun19.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Benetton'un son kampanyası Afgan mülteciler üzerine.... 
</HEADLINE>
<TEXT>

     Dünyadaki önemli gelişmeleri tanıtımında kullanmasıyla ünlenen İtalyan moda devi Benetton, bu kez de Afgan mültecilerin dramını konu alan bir kampanyayla İngiliz basınında yer aldı. 
     The Independent gazetesinde orta 2 sayfayı kaplayan Benetton fotoğrafında, 40'lı yaşlardaki bir Afgan'ın mülteci kampının önünde çekilmiş, ''yorgun, endişeli ve mutsuz'' ruh halini yansıtan görüntüsüne yer verildi. Benetton, fotoğrafın üstünde de ''2001 Uluslararası Gönüllüler Yılı'' ibaresini kullandı. 
     Birleşmiş Milletler'in gönüllü yardım kampanyalarında kullandığı armayı da fotoğrafın yanında yayınlayan Benetton, böylece bu kampanyayı desteklediğini de açıklıyor. 
     Fotoğrafta yer alan mültecinin kimliğini de açıklayan Benetton firması, bu kişinin mülteci kampının gönüllü yöneticisi Taceddin Agah olduğunu duyurdu. 
     Firma bu bölümün altında kampanyaya destek vermek isteyenlere de www.colorsmagazin.com adresine sahip web sitesini ziyaret etmelerini önerdi. 
     Bilindiği gibi Benetton daha önce de gündemi meşgul eden uluslararası gelişmeleri kampanya konusu yapmış, bunlardan bazıları da ''tartışma'' yaratmıştı. 
     






</TEXT>
</DOC>
