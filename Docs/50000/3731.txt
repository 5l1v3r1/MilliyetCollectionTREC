<DOC>
<DOCNO> 3731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sonspo03.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Türkiye Kupası hazırlıkları 
</HEADLINE>
<TEXT>

     Beşiktaş, Türkiye Kupası çeyrek finalinde İstanbulspor ile 31 Ocak'ta oynayacağı maçın hazırlıklarını,bu sabah yaptığı idmanla sürdürdü. 
     Teknik Direktör Nevio Scala yönetiminde, Fulya Tesisleri'nde yaklaşık 2 saat süren idmanda, siyah-beyazlı futbolcular dar alanda pas ve kontrole dayalı çabukluk antrenmanının yanı sıra, istasyon hareketleri ve taktik ağırlıklı gol çalışması yaptılar. Antrenman, yarım sahada çift kale maçla sona erdi. 
     İtalyan teknik adam, idmanın başlangıcı ve bitiminde futbolcularıyla bir süre konuşurken, antrenmanın taktik ağrılıklı kısmında da oyuncularını sık sık uyardı. İdmana, hafif sakatlığı nedeniyle salonda çalıştığı bildirilen Nouma'nın yanı sıra, sakatlıkları süren ve ülkelerinin milli takım kamplarında bulunan Karhan, Münch, Shorunmu, Khlestov, Halilagiç, Sellami ve Murat katılmadı. Kasığında çıban çıktığı bildirilen Nihat ise koşu yapmakla yetinirken, çift kale maça da Rahim katılmayarak, koşu yaptı. Diğer yandan, Beşiktaş'ın bugünkü çalışmasında, Fulya Tesisleri'ndeki sahaya, gazetecilerin çalışmasını sınırlandıran şerit çekildi. Öte yandan, hazırlıklarını yarın yapacağı idmanla sürdürecek olan siyah-beyazlı takımın, 27 Ocak Cumartesi günü, bir Üçüncü Lig takımıyla hazırlık maçı yapacağı bildirildi. 
     Beşiktaş'ın hırçın futbolcusu Nouma, idman bitiminde Beşiktaş'ı izleyen muhabirlere ''sulu'' şaka yaptı. Fransız futbolcu, kamp tesislerinin camından, gazetecilerin üzerine kovayla su dökerek, 2 gazeteciyi ıslattı. 




</TEXT>
</DOC>
