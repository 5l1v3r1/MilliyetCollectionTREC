<DOC>
<DOCNO> 23950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sontur27.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Işıkara "Deprem Kuzey Anadolu Fayı ile ilgili olabilir" 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, Erzurum'da meydana gelen depremin Kuzey Anadolu Fayı ile ilgili olabileceğini söyledi. 
     Prof. Dr. Işıkara, bugünkü sarsıntının Türkiye'nin deprem gerçeğini bir kez daha ortaya çıkardığını vurgulayarak, ''Geçtiğimiz günlerde 'Türkiye'de önümüzdeki 2-3 gün içinde 4'ün üzerinde deprem olursa şaşırmam' demiştim. Yanılmadım. Artık deprem gerçeğini hepimizin kabul etmesi lazım'' diye konuştu. 
     Erzurum'daki depremin büyüklüğünün 4.6 olmasından dolayı hasar yapmaması gerektiğini ifade eden Prof. Dr. Işıkara, yapılaşmanın kötü olması durumunda bundan etkilenilebileceğini, ancak kendisinin henüz Erzurum Valiliği'ne ulaşamamasından dolayı hasar olup olmadığına dair bilgi alamadığını bildirdi. Prof. Dr. Işıkara, ''Depremin Kuzey Anadolu Fayı ile ilgili olduğunu zannediyoruz. Henüz kesin bir şey yok. Çalışmalarımız sürüyor'' dedi. 







</TEXT>
</DOC>
