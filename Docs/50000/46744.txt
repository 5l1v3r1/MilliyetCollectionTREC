<DOC>
<DOCNO> 46744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/guncel/gun01.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes için barış ’ 
</HEADLINE>
<TEXT>

Birçok ülkede on binlerce kişi, savaş karşıtı gösteriler yaptı, Nijerya’da 20 kişi öldü 
     DIŞ HABERLER SERVİSİ 

     İngiltere’den Almanya’ya, İsviçre’den Fransa’ya kadar dünyanın birçok ülkesinde savaş karşıtı gösteriler yapıldı. Gösteriler genelde sakin geçerken Nijerya’nın Kano kentinde çıkan çatışmada 20 kişi öldü. 
     AVUSTRALYA Sidney’de 2 bin Müslüman ve Hıristiyan yürürken, Melbourne, Perth ve Adelaide’de toplam 10 bine yakın kişi savaşı protesto gösterileri yaptı. 
     İNGİLTERE Başkent Londra’da yaklaşık 20 bin kişi, "Herkes İçin Barış ve Adalet" adı verilen protesto gösterisi için toplandı. Hyde Park’ta başlayan yürüyüşte küreseleşme karşıtları, yeşiller ve çeşitli Müslüman gruplar bir araya geldi. 
     
     Berlin’deki protestolar 
     Almanya’nın başkenti Berlin’de 100’den fazla kuruluşun "Savaşa Hayır - Barış İçin Ayaklanalım" sloganıyla düzenlediği gösteriye Türk vatandaşları ve dernekleri de katıldı. Göstericiler, Başbakan Gerhard Schröder’in politikasını sert bir dille eleştirerek, savaş yoluyla barışın sağlanamayacağını söylediler. 
     İsviçre ve Fransa’da gösteri düzenleyen binlerce kişi, ABD’nin Afganistan’a yönelik bombardımanlara son vermesini istedi. 
     
     Nijerya’da 20 ölü 
     Nijerya’nın kuzeyindeki Kano kentinde düzenlenen ABD karşıtı gösterilerde çıkan çatışmalarda 20 kişi öldü. Polis yetkilileri, Müslüman Gençlik Kongresi Örgütü’nün çağrısıyla yapılan gösteriye yaklaşık beş bin kişinin katıldığını ve çok sayıda kişinin de yaralandığını söylediler. 
     



 GÜNCEL 



















</TEXT>
</DOC>
