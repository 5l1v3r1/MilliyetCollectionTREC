<DOC>
<DOCNO> 49833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sonspo16.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan'dan Galatasaray taraftarına övgü... 
</HEADLINE>
<TEXT>

     Galatasaray'ın golcü futbolcusu Ümit Karan, Avrupa Şampiyonlar Ligi'nde PSV Eindhoven'i 2-0 yendikleri karşılaşmada, kendilerine büyük destek veren taraftara övgü yağdırdı. 
     Ümit, internetteki ''www.ümitkaran.org'' adresli sitesinde yaptığı açıklamada, Ali Sami Yen Stadı'nda tarihi bir gece yaşandığını ifade ederek, ''Bu gecenin tarihi olması, güçlü rakibimizi yendiğimiz için değil, rekor puan toplayarak ikinci kez bir üst tura çıkmamız da değil. Geceyi tarihi yapan, muhteşem Galatasaray taraftarının insanüstü bir çaba ile bizi çılgınca desteklemesiydi'' dedi. 
     Taraftarın maç boyunca susmadan, boğazı yırtılıncaya, sesi kısılıncaya kadar kendilerini desteklediğini, top rakipteyken de kulakları sağır edercesine ıslıkladığını ve adeta kendileriyle birlikte sahada mücadele ettiğini belirten Ümit, şöyle devam etti 
     ''Galatasaray taraftarının daha önce böyle tezahürat yaptığını görmemiştim. Bu taraftarın Avrupa'da bir eşi, benzeri yok. Futbolcular olarak bu galibiyeti, Avrupa'nın en coşkulu ve büyük taraftarına hediye ediyoruz.'' 
     
     'Zor maçların takımıyız' 

     Galatasaray'ın büyük maçların takımı olduğunu ve PSV Eindhoven maçında sahadan alınlarının akıyla çıkacaklarını daha önce söylediğini anlatan Ümit, ''Nitekim sahada terimizin son damlasına kadar mücadele ettik ve zaferle ayrıldık'' dedi. 
     Yoluna bundan böyle UEFA Kupası'nda devam edecek olan PSV Eindhoven'in, Avrupa'da çok takımın canını yakacağını, bekli de final oynayacağını iddia eden Ümit, Galatasaray'ın da büyük maçlarda daha iyi oyun sergilediğini, kolay maçlarda ise kendine yakışan futbolu sahaya bir türlü yansıtamadığını bildirdi. 
     ''Zor maçların takımıyız'' diyen Ümit, şöyle devam etti 
     ''Bunun nedenini bilmiyoruz. Ama bildiğimiz bir şey var ki her geçen gün daha iyiye gidiyoruz. Şimdi bizi ne kadar büyük bir sorumluluğun beklediğinin de bilincindeyiz. Çok zorlu bir görevi üstleneceğiz. Bundan sonra yolumuza tek başımıza devam edeceğiz. 
     Alacağımız galibiyetlerle Türk insanının yüzünü güldürecek ve sokaklara dökeceğiz. Ayrıca ülke puanına katkıda bulunarak, gelecek yıllarda daha fazla takımın Avrupa'da mücadele etmesini sağlayacağız.'' 
     






</TEXT>
</DOC>
