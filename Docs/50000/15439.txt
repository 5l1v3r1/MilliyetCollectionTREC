<DOC>
<DOCNO> 15439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sontur22.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı da eylemde 
</HEADLINE>
<TEXT>

     Turizm Bakanı Erkan Mumcu, bundan sonra makam aracını kullanmayacağını belirterek, ''Ben ve diğer bakan arkadaşlarımın makam araçlarını kullanmamasının Türkiye'in derdine ne kadar derman olacağını merak ediyorum. Türkiye, bu popülizmden vazgeçmeli'' dedi. 
     Mumcu, bugünkü Bakanlar Kurulu toplantısına Devlet Bakanı Edip Safder Gaydalı ve Rüştü Kazım Yücelen ile kendisinin özel araçları ile gelmelerine ilişkin gazetecilerin sorularını yanıtladı. 
     Erkan Mumcu, siyasetçilerin oturdukları lojman ve kullandıkları araçlar dolayısıyla aşağılanmalarına son verilmesini isteyerek, şunları kaydetti 
     'Sonuçta bir kamu hizmeti olduğu ve devletin itibarını temsil ettiği için o araç önemlidir. Bundan sonra makam aracımı kullanmayacağım. Ben ve diğer bakan arkadaşlarımın makam araçlarını kullanmamasının Türkiye'nin derdine ne kadar derman olacağını merak ediyorum. Türkiye, bu popülizmden vazgeçmelidir. Benim davranışım kesinlikle bunun bir tasarruf sağlayacağı yolunda inancımdan değil, bu popülizme karşı bir protestodur, başka bir şey değil.'' Mumcu, ''Bakanlar Kurulu toplantısında bunu önerip önermediği'' sorusunu yanıtlarken de toplantıda önerdiği başka şeyler olduğunu söyledi. 
     Araçlar konusundaki tutumunun, kamu araçlarının tamamının satılmasından yana olduğunu belirten Mumcu, Türkiye'nin karşı karşıya olduğu sorunların kamu araçları ve lojmanlar gibi tasarruf tedbirleri ile çözülecek türden olmadığını, bunun çözümünün devletin topyekün yeniden yapılandırılması olduğunu kaydetti. 
     Mumcu, şöyle konuştu 
     'Devlet, israfçı bir sistem olmaktan çıkmadıkça, devlet mekanizması israf eden, verimsizliği körükleyen bir sistem olmaktan çıkmadıkça, bunun çaresi yok. Eğer devlet fedakarlığa katlandığını söylüyorsa, inandırmak istiyorsa önce küçülmeli. Her bakımdan küçülmeli. 2 milyon 300 bin memur, dünyanın en fazla personel istihdam eden ülkesi olarak Türkiye'nin tasarruf ettiğini, devletin tasarruf ettiğini halka inandırması kolay bir şey değil. Yani, tasarrufun başka bir çözümle sağlanabileceğine inanıyorum. Bunları da Bakanlar Kurulu'nda ifade ettim. Arkadaşlarımız da kendi görüşlerini ifade ettiler. Önemli olan verimliliği sağlamaktır, önemli olan üretimi sağlamaktır. Paylaşım problemlerine kafamızı takarak varabileceğimiz bir yer yok. Türkiye'nin temel sorunu üretiminin yetersiz ve mekanizmalarının verimsiz olmasıdır, devlet mekanizmasının da diğer mekanizmalarının da verimsiz olmasıdır. Merhemle aşılacak bir derdimiz yok bizim. Bunu söyledim. Aracımı kullanmamakla ben popülizmi protesto ediyorum.'' 




</TEXT>
</DOC>
