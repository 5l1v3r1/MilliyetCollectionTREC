<DOC>
<DOCNO> 26035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/yasam/yas01.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ellerinden ölüme kaçtı 
</HEADLINE>
<TEXT>

Evden kaçtığı için annesinin bıçakladığı, babasının tekmelediği Bahar, canını kurtarmak için kaçarken düşüp öldü... 
     TAYLAN YILDIRIM İzmir DHA 

     Daha 15 yaşındaydı Bahar Büker. Evden kaçmıştı. Öfkeli ailesi onu bulmuştu bulmasına ama öfkeleri kızlarının ölümüne neden oldu. 
     Sık sık evden kaçıyordu Bahar. Yine öyle yapmıştı. Çocuklarının Yeşilyurt semtindeki bir evde bulunduğunu öğrenen Nilüfer Büker 30 ve Muzaffer Büker 42 kızlarını almak için eve gittiler. 
     Öfkeliydiler. Ve hemen kavgaya tutuştular. Anne Nilüfer Hanım o kızgınlıkla mutfaktan kaptığı bıçağı kızının sağ baldırına sapladı. Bu arada baba Muzaffer Büker de Bahar'a tekme tokat girişmişti bile. 
     
     Kan kaybından öldü 
     Aldığı bıçak darbesiyle yaralanan Bahar tekmelerden de kurtulmak için can havliyle dışarı fırladı. Fırladı fırlamasına da yaralı olduğu için dengesini kaybederek merdivenlerden yuvarlandı. 
     Bahar'ı hemen hastaneye kaldırdılar ama genç kız tüm müdahalelere rağmen kurtarılamadı. 
     Nilüfer ve Muzaffer Büker kızlarının ölümüne neden oldukları için gözaltına alındılar. Nilüfer Büker ilk sorgusunda olayı şöyle anlattı "Kızımız çocukluğundan beri evden kaçıyordu. Bir türlü önüne geçemedik. Bu kez de sürekli gittiği parkta, kaldığı adresi öğrendik. Tanımadığımız kişilerin evinin mutfağında görünce öfkeme hakim olamadım. Maksadım korkutmaktı." 
     
     'Çıldırmış gibiydiler' 
     Bahar'ın yaşamını yitirdiği evde bulunan işportacı Ramazan Alyığ, genç kızı yengesinin tanıdığını belirterek, şunları söyledi 
     "Bahar’ın karnı açtı. Mutfakta yemek yaparken, anne ve babası geldi. Kadın, kızına 'Neden kaçıyorsun ' diye bağırdı ve bıçağı kızına sapladı, babası da tekme tokat girişti. Kız kaçarken merdivenlerden düştü. Öldüğünü duyduk. Böyle anne ve baba görmedim. Delirmiş gibi kıza saldırdılar. " 
     



 YAŞAM 





















</TEXT>
</DOC>
