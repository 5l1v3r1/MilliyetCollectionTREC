<DOC>
<DOCNO> 17859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sonspo11.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon Yönetimi "Fenerbahçe maçında bizi hırslandıran 3 neden var" 
</HEADLINE>
<TEXT>

     Fenerbahçe ile hafta sonunda kendi sahasında karşılaşacak olan Trabzonspor, zorlu maçtan 3 puanla ayrılmaya koşullandı. 
     Kulüp başkan yardımcısı Ahmet Kul, tek düşüncelerinin Fenerbahçe maçından galibiyetle ayrılmak olduğunu ve söz konusu karşılaşmaya şimdiden motive olduklarını belirterek, '' Rakibimiz bizi bu sezon İstanbul'da 5-2 yendi. 1995-96 sezonunda da kendi sahamızda Fenerbahçe'ye yenilerek, şampiyonluğu yitirdik. 3. olarak da Fenerbahçe ile geçmişten gelen bir rekabetimiz var. Bu 3 neden, bizi maç öncesi hırslandırıyor'' dedi. 
     Fenerbahçe maçında Trabzonspor'un büyüklüğünü bir kez daha göstereceği inancını taşıdığını da kaydeden Kul, ''Ligin son 3 haftasında galibiyet aldık ve yakaladığımız bu seriyi Fenerbahçe'yi yenerek, sürdürmek istiyoruz. Futbolcular kalitelerini son haftalarda aldıkları sonuçlarla kanıtladılar. Rakibimizi yenecek güçte olduğumuzu biliyoruz. Şampiyonluğa oynayan rakibimizi, Trabzon'dan puansız olarak göndermek amacındayız'' diye konuştu. 
     Trabzonspor, hafta sonunda kendi sahasında Fenerbahçe ile yapacağı lig maçının hazırlıklarını sürdürdü. 
     Bordo-mavili takım, 7 kilometrelik tesisler yakınında bulunan alanda kros çalışması yaparken, çalışmaya milli futbolcular Oktay, Sergen ve Gökdeniz ile sakatlığı süren Milosevski katılmadı. Milosevski'nin Fenerbahçe maçına yetişmesinin zor olduğu öğrenildi. 




</TEXT>
</DOC>
