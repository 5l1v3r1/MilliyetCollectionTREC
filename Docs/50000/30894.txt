<DOC>
<DOCNO> 30894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/sontur09.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu yanıyor... Sıcaklık 40 dereceyi aştı 
</HEADLINE>
<TEXT>

     Güneydoğu Anadolu Bölgesi'nde sıcaklık yer yer 40 derecenin üstüne çıkmaya başladı. 
     Türkiye'nin en sıcak bölgesi olan Güneydoğu'da aşırı sıcaklarla birlikte özellikle güneş çarpması vakaları yaşanmaya başladı. Uzmanlar gerekmedikçe çocuk, yaşlı ve hastaların 11.00 ile 15.00 saatleri arasında dışarı çıkmamalarını istiyorlar. 
     Dışarı çıkılmasının zorunlu olduğu hallerde güneşten korunmak için özellikle şapka takılması konusunda uyarıda bulunan uzmanlar, güneş çarpması vakalarında, hastanın en yakın sağlık merkezine götürülmesi gerektiğini de belirttiler. 
     Bölgede haziran boyunca 35 derecenin üstünde seyreden sıcaklık temmuz ayında yer yer 40 dereceyi aşmaya başladı. Vatandaşlar serinlemek için havuzları tercih ediyorlar çocuklar park ve kavşaklardaki havuzlarda serinlemeye çalışıyorlar. 
     Diyarbakır Meteoroloji Bölge Müdürlüğü yetkilileri, bölge genelinde hava sıcaklığının son 2 gündür yer yer 39 derecede seyrettiğini yer yer de 40 dereceyi aştığını belirttiler. 







</TEXT>
</DOC>
