<DOC>
<DOCNO> 39705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sontur08.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayetin sırrını çözecek "kilit kadın"dan kan örneği alındı 
</HEADLINE>
<TEXT>

     İşadamı Üzeyir Garih'in öldürülmesi olayına ilişkin katil zanlısı olarak aranan firari er Yener Yermez'in birlikte olduğu bildirilen gözlem altındaki Pınar Konuşkan ile diğer 3 kadından kan örnekleri alındı. 
     İstanbul Asayiş Şube Müdürlüğü'ne bağlı ekiplerce dün akşam saatlerinde gözlem altına alınan Pınar Konuşkan'ın da aralarında bulunduğu 4 kadın, saat 11.20 sıralarında şubeden çıkarıldı. 
     Şişli Etfal Hastanesi'ne götürülen Konuşkan ile diğerlerinin, kan örneklerinin alınarak sağlık kontrolünden geçirildikleri bildirildi. 
     Hastanedeki işlemlerin tamamlanmasının ardından Konuşkan ile diğer 3 kadın, tekrar şubeye getirildi. 
     Pınar Konuşkan, şubeden çıkarılırken ve getirilirken yüzünü kapamaya çalıştı. Konuşkan'ın, yine şubeye girerken basın mensuplarının kendisini görüntülemek için yoğun çaba harcaması üzerine de ağladığı gözlendi. 
     Garih cinayetine ilişkin Asayiş Şube Müdürlüğü ekiplerinin çalışmaları sonucu gözlem altına alınan kişilerin, halen Cinayet Büro Amirliği'nde sorgularına devam ediliyor. 
     
     






</TEXT>
</DOC>
