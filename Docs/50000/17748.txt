<DOC>
<DOCNO> 17748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/siyaset/siy05.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklar Anıtkabir törenine alınmadı 
</HEADLINE>
<TEXT>

23 Nisan bütün yurtta coşkuyla kutlandı 
     HABER MERKEZİ 

     TBMM’nin açılışının ve ulusal egemenliğin 81. yıldönümü yurdun çeşitli yerlerinde, dış temsilciliklerde ve KKTC’de törenlerle kutlandı. 
     23 Nisan kutlamaları, bir çok ilde olumsuz hava koşulları nedeniyle ertelenirken, Ankara ve İstanbul’da büyük coşku yaşandı. Ankara’daki kutlamalar, 19 Mayıs Stadyumu’nda devam etti. 
     Meclis bahçesindeki tören de Atatürk anıtı önünde yapıldı. TBMM Başkanı Ömer İzgi’nin çelenk koyduğu törene Başbakan Bülent Ecevit, Başbakan Yardımcısı Devlet Bahçeli, anamuhalefeti temsilen FP Genel Başkanı Recai Kutan, Bakanlar Kurulu üyeleri, milletvekilleri ve Meclis personeli katıldı. Her 23 Nisan’da Anıtkabir’in avlusunu dolduran ve devlet törenine farklı bir renk katan çocuklar, bu yıl güvenlik nedeniyle avluya alınmadı. Resmi tören başlamadan Anıtkabir’e alınan çocuklar, saygı duruşunda bulunup protokol yerini almadan Anıtkabir’den ayrıldı. 
     İstanbul’da düzenlenen törenlerin en önemli konuğu ise, BM Genel Sekreteri Kofi Annan’ın eşi Nane Annan oldu. Bu arada ilköğretim okulları, öğrencilerin dinlenmesi için bugün tatil edildi. 



 SİYASET 




















</TEXT>
</DOC>
