<DOC>
<DOCNO> 33334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/sondun09.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
G-8 zirvesinde Kyoto anlaşmasıyla ilgili uzlaşma sağlanamadı 
</HEADLINE>
<TEXT>

     İtalya'nın Cenova kentinde 3 gün süren G-8 zirvesinin sonuç bildirisi yayınlandı. 
     Sonuç bildirgesine göre, G-8 ülkelerinin tümü, sera etkisi yapan gazların atmosfere yayılımının azaltılması ihtiyacı konusunda anlaştılar, ancak Kyoto Anlaşması'na ilişkin görüş ayrılıklarını gideremediler. 
     Bildiride, ''Kyoto Anlaşması'nın onaylanmasında anlaşmazlık sürerken, ortak hedeflerimiz olan sera etkisi yaratan gazların azaltılmasını sağlamak için yoğun bir şekilde birlikte çalışacağız'' denildi. Dünyadaki iklim değişikliğiyle ilgili Rusya'nın teklif ettiği uluslararası konferans fikrini kabul eden liderler, bunun sanayi, bilim ve sivil toplum uzmanlarının katılımıyla 2003 yılında Rusya'da yapılacağını duyurdu. Bildiride, dünyada yoksulluğu azaltmaya yönelik yatırım ve ticaretin daha açık olmasına çalışılacağı belirtilirken, gelişmekte olan ülkelerin reformlarını yapabilmeleri için dayanışma ve işbirliğinin güçlendirilerek devam edileceği kaydedildi. 
     G-8 liderleri, Türkiye ve Arjantin gibi ülkelerde reformların desteklendiğini ifade ettiler. Liderlerin zirvede kabul ettikleri, 40 yoksul ülkeden 23'ünün toplam 74 milyar dolar olan borçlarının 53 milyar dolarının silinmesi ve AIDS başta olmak üzere sıtma ve verem gibi hastalıklara karşı mücadele için 1.3 milyar dolarlık kaynak tahsisi, ortak bildiri metnine eklendi. 
     ABD, Almanya, Fransa, Kanada, İngiltere, İtalya, Japonya ve Rusya liderleri, uluslarası suç örgütleriyle mücadele konusuna da bildirilerinde değindi. Bildiride, ''Uyuşturucu kullanımı ve trafiğini yok etmeye yönelik çabalarımızı artıracağız'' denildi. Cenova'da küreselleşme karşıtlarının çıkardıkları olayları kınayan G-8 liderleri, barışçıl göstericilere ses vereceklerini ve toplantılarına da devam edeceklerini bildirdiler. Ortak bildiride, G-8'in bir sonraki toplantısının 26-28 Haziran 2002 tarihinde Kanada'da yapılacağı belirtildi. 







</TEXT>
</DOC>
