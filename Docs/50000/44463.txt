<DOC>
<DOCNO> 44463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/spor/ygokce.html </URL>
<DATE> 2001/10/01/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Örnek bir maç 
</HEADLINE>
<TEXT>

     BEŞİKTAŞ, nihayet endam aynasında kendini gördü... Kişiliğini buldu ve kendi kendine göz kırparak moralini yükseltti. Seyircisine bol gollü bir sevinç sundu. Binlerce taraftarına tatlı ve heyecanlı bir doksan dakika yaşattı. Ligdeki yenilmez sayısını eksiltti. Kocaelispor’u maçın üçte ikisini 10 kişi oynayıp bilek hakkıyla yendi. 
     Şüphesiz bu zor rakip önünde elde ettikleri başarı çalışmaya, disipline ve en sonunda yerli yerini bulmuş doğru oyun anlayışına dayanıyordu. Daum, bir hafta önce Ankaragücü önünde uygulamaya başladığı dörtlü savunmayı aynen İnönü’ye de taşımış, bu defa Khlestov’a ilk on birde görev vermişti. Önemli bir seçimdi bu. Khlestov, dünkü performansıyla hem sağ kanattaki Nihat’ı rahatlattı, hem de savunma - hücum dengesine olumlu katkılara özen gösterdi. Ronaldo savunmayı sükunetle yönetirken, ölü toplarda rakip kaleye giderek golcü kimliğini de ortaya koydu. Beşiktaş, Kocaelispor’un çabuk, etkili ve kişilikli oyununa aynı özellikleri fazlasıyla göstererek karşılık verdi. Oyunun görünmeyen yıldızlarından biri de orta alanda gol pozisyonlarının başlangıç ayağı olan akıllı Zübeyir Baya idi. Ne var ki, bu kadar güzel ve kusursuz bir maçta hiç de beklemediğimiz davranışıyla Kaptan Tayfur takımını on kişi bırakıverdi. Tayfur’un hareketi çirkin. Hakem Mutlu Çelik’in kararı doğruydu. Sükuneti ve centilmenliğiyle tanıdığımız Kaptan,Hasan Yiğit’in tahrikine kapılmamalıydı. Beşiktaş, kalan 54 dakikada yine enerjisini, disiplinini ve çabukluğunu ortaya koydu. Alan savunması, pres anlayışı ve üretkenliğiyle büyüdü. Elbette Kocaelispor gibi kaliteli bir takımın da yapacağı şeyler vardı. Hikmet Karaman, ikinci yarıya Ayew ile başlayıp, hemen golü bulunca sinirler gerildi. Ardından ikinci golü Cihan’la buldular. İkisi de dikkat çekecek biçimde kafa golüydü. Maçın gerilip zora girdiği bölümde İlhan, takımını rahatlatan adam oldu. On bir dakika içinde üç gole tanık olduk. Tribünlerdeki küfür de olmasa mest olacaktık. 
     Hakem Mutlu Çelik bize göre verdiği tüm kararlarda haklı ve doğruydu. Sadece ilk penaltı kararında sarı kartını Faruk’a değil, şaşırarak Hasan Yiğit’e gösterdi. Yaptırdığı birinci anons Beşiktaş seyircisini, soyunma odasına giderek tekrarlattığı ikinci anons ise Kocaelispor seyircisini bir ölçüde kendine getirdi. Eyyamcılığı değil, kararlı ve tavizsiz tutumu nedeniyle kendisini taktir ettik. 
     Bu maçı oynayanları - her iki takımı - yürekten kutlamalıyız. Skor tabelası zengin. Pozisyon bol. İşte futbol Biraz da tribünler uslanıp neşelense daha ne isteriz 
     
     



 SPOR 





























</TEXT>
</DOC>
