<DOC>
<DOCNO> 41947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sondun19.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan gazetelerine göre 6 zanlı pilotluk eğitimi almış 
</HEADLINE>
<TEXT>

     ABD'deki saldırıların 6 zanlısının Florida'da pilotluk eğitimi aldıkları ve isimlerinin intihar uçaklarının yolcu listesinde bulunduğu iddia edildi. 
     Miami Herald gazetesinin haberine göre, Amerikan Federal Soruşturma Bürosu FBI ajanları, dün Florida'nın Coral Springs, Venice ve Vero Beach bölgelerinde çok sayıda apartman dairesinde arama yaptılar ve uçuş okullarının yöneticilerini sorguladılar. 
     Drucilla Voss isimli bir kadın, zanlılardan Coral Springs'te oturan ve intihar uçaklarından birinin yolcu listesinde ismi bulunan 33 yaşındaki Muhammed Atta'nın kiracısı olduğunu anlattı. 
     Gazete, bu kişinin ve bir başkasının adına kayıtlı bir kiralık otomobilin Boston havaalanında bulunduğunu yazdı. 
     Florida'da yaşayan ve American Airlines şirketine ait uçaklardan birinde ölen 3 kişinin de FBI tarafından araştırıldığını yazan gazete, bu kişilerin isimlerini Abdüllatif El Ömeri ve 28 yaşındaki Vail El Şehri ile 25 yaşındaki Velid El Şehri olarak açıkladı. El Şehri kardeşlerden küçük olanın pilot belgesi bulunduğu belirtildi. 
     Miami Herald, Muhammed Atta ve arkadaşı Marvan El Şeyhi'nin Temmuz'dan Kasım'a kadar Venice bölgesindeki Huffman Havacılık Okulu'nda uçuş dersleri bulunduğunu yazdı. Okulun yöneticilerinden Rudi Dekkers, bu kişilerin Cessna ve Piper Seneca tipindeki küçük uçaklarla eğitim yaptıklarını, bir yolcu uçağını uçuramayacaklarını söyledi. 
     Ceyazir asıllı Fransız 
     Öte yandan Fransız makamları, Amerikan polisinin geçen ay pilotluk eğitimi alan ve sahte pasaportla yakalanan 31 yaşındaki bir Cezayir asıllı Fransız hakkında Paris'ten bilgi istediğini belirttiler. 
     Terörist saldırılarla ilgili yürütülen soruşturma çerçevesinde tutuklanan kişinin, sık sık Afganistan'a gittiği ve İslami Cihad üyesi olabileceği sanılıyor. 
     
     
     







</TEXT>
</DOC>
