<DOC>
<DOCNO> 49420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/soneko08.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya kuraklık tehlikesini atlattı... 
</HEADLINE>
<TEXT>

     Türkiye'nin ''tahıl ambarı'' olarak bilinen Konya bölgesinde iki gündür aralıklarla yağan yağmur ve kar, kuraklığı sona erdirdi. 
     A.A muhabirinin edindiği bilgiye göre, Konya ve çevresinde etkili olan soğuk ve yağışlı hava dalgası, beraberinde aralıklarla yağmur ve kar yağışını getirdi. Konya Ovası'nın büyük bölümünde yağmur, yüksek rakımdaki Taşkent, Bozkır, Derbent ve Hadim ilçelerinde ise kar ve karla karışık yağmur etkili oldu. 
     Meteoroloji yetkilileri, yağmur ve kar yağışı miktarının mevsim normallerinde olduğunu kaydederek, yağışlı hava dalgasının birkaç gün daha devam etmesinin beklendiğini bildirdiler. 
     
     Çiftçinin yüzü güldü 
     Bölgede yaşanan kuraklığın sona ermesinin, en fazla çiftçi kesimini sevindirdiği bildirildi. 
     Tarım Müdürlüğü yetkilileri, yağışların toprağa atılan hububat tohumlarının çimlenmesi için gereken rutubetli ortamı sağlayacağını belirterek, ''Bu yıl kuraklık ciddi boyutlarda etkili oldu. Geç gelen yağışlı hava kuraklığı sona erdirdiği için yararlı olacaktır'' dediler. 
     






</TEXT>
</DOC>
