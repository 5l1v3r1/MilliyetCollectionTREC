<DOC>
<DOCNO> 3301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/siyaset/siy01.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Menteşe'nin acı günü 
</HEADLINE>
<TEXT>

İçişleri eski Bakanı Nahit Menteşe'nin ağabeyinin eşi Yıldız ve kızı Beysun Menteşe, evlerine giren hırsızlar tarafından vahçice öldürüldü 
     TURHAN GÖRGEN, YAŞAR ANTER Muğla DHA 

     İçişleri eski Bakanı Nahit Menteşe'nin ağabeyi eski Milas Belediye Başkanı Gazi Menteşe'nin eşi Yıldız ve zihinsel özürlü kızı Beysun Menteşe dün sabaha karşı evlerine giren hırsızlarca öldürüldü. Nahit Menteşe olayı duyar duymaz Milas'a gitti. 
     Olay, Hacıilyas Mahallesi'nde ailenin adını taşıyan Menteşe Caddesi üzerindeki 34 numaralı iki katlı binada meydana geldi. Yıldız Menteşe 70 ile kızı Beysun'un 32 birlikte oturduğu üst kata, sabaha karşı bahçe tarafından merdiven dayayıp çatıya çıkan ve buradaki havalandırma penceresinden giren hırsızlar, salonda para ve değerli eşya aramaya başladı. 
     Ayrı odalarda uyuyan anne - kızdan, gürültüyü önce duyan Yıldız Menteşe, yataktan fırlayıp salona çıktı. Paniğe kapılan hısızlar Yıldız Menteşe'ye saldırdı. Başından aldığı sert darbeyle yaşlı kadın olduğu yere yığılıp kalırken, bu kez gürültüyü duyan Beysun Menteşe salona çıktı. Hırsızlar onun da başına sert cisimle vurdu. Anne - kız olay yerinde can verirken, hırsızlar kaçtı. 
     
     Olay saatler sonra öğrenildi 
     Evin alt katında kiracı olan Saffet Korkmaz ile yan komşusu Süleyman Kocagöz, dün saat 06.00 sıralarında sabah namazı için camiye giderken, Menteşeler'in oturduğu üst kattan gürültü geldiğini fark etti. Ancak kiracılar, ailenin erken kalkmış olabileceğini düşünerek şüphelenmedi. 
     Camiden dönen Korkmaz, öğle saatlerine kadar üst katta hiç bir hareket olmadığını fark edince, saat 11.00 sıralarında meraklanıp üst katın kapısını çaldı. Kapının açılmaması üzerine Korkmaz, hem polisi hem de Yıldız Menteşe'nin İzmir'de oturan diğer kızı Behiye Menteşe'yi arayıp durumu bildirdi. Eve gelen polisler, kapıyı kırarak içeri girdiklerinde, anne - kızın kanlar içindeki cesetleriyle karşılaştı. 
     
     Katil tek değil 
     Evde yapılan ilk incelemede, salonda para ve mücevher arandığı, tüm eşyanın karıştırılarak etrafa atıldığı saptandı. Alınan parmak izlerinden eve girenlerin bir kaç kişi olduğu anlaşılırken, polis korkunç cinayetle ilgili her olasılığı göz önüne alarak geniş çaplı soruşturma başlattı. 
     Milas Emniyet Müdürü Şerif Kadıoğlu, Kaymakam Ayhan Boyacı ve Muğla Emniyet Müdürü Muhittin Yegül de eve gelerek çalışmaları izledi. 
     Katillerin, Yıldız Menteşe'nin kolundaki altı Adana burması bilezikle, Beysun Menteşe'nin boynundaki altın zinciri aldığı, kulağındaki küpelere ise dokunmadığı görüldü. Evde 700 milyon lira parayla diğer ziynet eşyasının bulunması, saldırganların cinayetten sonra paniğe kapılarak kaçtıkları şeklinde değerlendirildi. 
     Cesetler, dün akşam geç saatlere kadar evde bekletildi. Savcı Mustafa Çavuşoğlu'nun saat 13.30'da eve geldiği, otopsiyi burada yaptığı, delillerin ve izlerin kaybolmaması ve kapsamlı araştırma amacıyla cesetlerin uzun süre yerinden kımıldatılmadığı öğrenildi. Anne - kızın cesetleri, saat 18.30'da tabutlara konularak, otopsi için İzmir Adli Tıp Kurumu'na gönderildi. Cenazelerin otopsiden sonra Milas'ta toprağa verileceği öğrenildi. Menteşe ailesinin Kayseri ve İzmir'de oturan diğer iki kızı da, acı haber üzerine hemen Milas'a hareket etti. 
     Emniyet Müdürü Yegül, ilk belirlemelere göre tecavüz olmadığını belirterek, "Evde çok miktarda ve ortada duran ziynet eşyası ve değerli eşya bulunmasına karşın alınmadığı görüldü. Evden alınan herhangi bir şey olmadığını sanıyoruz" dedi. 
     
     Kiracının ifadesi 
     Korkmaz da, polisteki ifadesinde şunları söyledi 
     "Sabah 04.00 - 05.00 sıralarında sabah namazı için uyanmıştım. Gürültü duydum. Yıldız Hanım 'yapmayın' ya da buna benzer bir şey diyordu. Ancak net anlamadım. Sık sık rahatsızlığı nedeniyle evinden inlemeler gelirdi. Bu seslere alışkın olduğumuz için üzerinde durmadım. Ancak gün içinde evlerinden hiç ses gelmemesinden şüphelendik. Cevap alamayınca İzmir'deki kızını aradım. 'Polisi ara, gerekirse kapıyı kırıp girsinler' dedi. Durumu polise bildirdim." 
     DYP'nin ağır toplarından Nahit Menteşe'nin ağabeyi Gazi Menteşe, Milas'ta AP'den 1966 - 1973 arasında belediye başkanlığı yapmış, üç yıl önce 70 yaşında vefat etmişti. 
     
     
     


 SİYASET 




















</TEXT>
</DOC>
