<DOC>
<DOCNO> 37111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sontur04.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamının kaçırılan oğlu polis tarafından kurtarıldı 
</HEADLINE>
<TEXT>

     Konya'da faaliyet gösteren Hamatek Holding'in eski Yönetim Kurulu Başkanı Veli Böge'nin, bir süre önce kaçırılan ve Mersin'de gerçekleştirilen operasyonla bulunan oğlu Mustafa Böge, ailesine teslim edildi. 
     Konya Emniyet Müdürlüğü'ne bağlı ekiplerin gerçekleştirdiği operasyonlar sonucunda Mersin'de tutulduğu evde bulunan Mustafa Böge 13 , Konya'ya getirildi. 
     Emniyet Müdürlüğü binasında ailesine teslim edilen Mustafa Böge'nin sağlık durumunun iyi olduğu görüldü. Baba Veli, anne Zekiye ve küçük kardeş Süleyman, Mustafa Böge'ye sarılarak hasret giderip, gözyaşı döktüler. 
     Mustafa Böge, gazetecilere yaptığı açıklamada, fidyecilerin kendisine kötü muamelede bulunmadığını belirterek, ''Ailemi çok özledim. Çok korktum. Sürekli dua ettim. Şimdi çok mutluyum'' diyerek, duygularını dile getirdi. 
     Baba Veli Böge de oğluna yeniden kavuşmanın sevincini yaşadıklarını anlatarak, aile olarak yaşadıkları endişe dolu günlerin artık geride kaldığını söyledi. 
     Konya Emniyet Müdürü Mehmet Aksu, yaptığı açıklamada, ikili ilişkilerde doğan hakların, mutlak surette hukuki zemin içinde aranması gerektiğini vurgulayarak, ''Hukukun dışına çıkılırsa, hukuk onun peşine düşer ve yargılar. Bizim hukukun üstünlüğüne ve insan haklarına saygılı bir düzene ihtiyacımız var. Polisler olarak bu düzenin bekçisiyiz. Kaçırılma olayının aydınlatılması için 20 kez değişik operasyon düzenlendi. Çok titiz bir çalışmayla başarılı bir operasyon yapıldı. Sonunda, mutlu sona ulaşıldı'' dedi. 
     







</TEXT>
</DOC>
