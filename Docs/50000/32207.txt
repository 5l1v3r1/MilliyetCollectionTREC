<DOC>
<DOCNO> 32207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/dunya/adun.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TAM İSABET 
</HEADLINE>
<TEXT>

ABD’nin "Nükleer Füze Kalkanı" projesinin dördüncü denemesi başarıyla sonuçlandı. Önleyici füze, temsili düşman füzesini 250 km irtifada imha etti 
     DIŞ HABERLER SERVİSİ 

     ABD Başkanı George W. Bush yönetiminin gerçekleştirmeye çalıştığı Ulusal Füze Savunma Sistemi, diğer adıyla "Füze Kalkanı" projesi açısından büyük önem taşıyan 100 milyon dolarlık yaklaşık 135 trilyon TL denemesi başarıyla sonuçlandı. ABD’nin Pasifik Okyanusu kıyısındaki California eyaletinde bulunan Vandenberg Üssü’nden, okyanusa doğru fırlatılan Minuteman - 2 tipi kıtalararası deneme füzesi, 7 bin kilometre batıdaki Marshall adalarından atılan bir "önleyici" füze tarafından atmosferin üst katmanlarında vuruldu. Bu başarının ardından "eli güçlenen" Bush yönetiminin, Rusya, Çin ve bazı Avrupa ülkelerinin karşı çıktığı "Füze Kalkanı" projesine hız vermesi bekleniyor. 
     Denemede önce dün TSİ 05.40’da, düşman balistik füzesini temsilen Minuteman füzesi, California’dan batı yönünde fırlatıldı. Ateşlemeden bir süre sonra uydudan bir füze saldırısı olduğuna ilişkin uyarı sinyali geldi. Minuteman’ın fırlatılmasından tam 21 dakika 34 saniye sonra Marshall adalarındaki Kwajalein mercan adasından önleyici, Minuteman’i atmosferin üst katmanlarında vurması için atıldı. 
     Denemeyi Pentagon’da izleyen gazeteciler, önleyicinin infilak ederek füzeyi imha etmesi sırasında, ekranda şiddetli bir parlaklık gördüler. Pentagon yetkilileri, denemenin tamamen planlandığı şekilde gerçekleştiğini belirttiler. TSİ 06.09’da gerçekleşen patlama, deniz seviyesinin 250 kilometre üzerinde meydana geldi. Deney ABD’ye 100 milyon dolara yaklaşık 135 trilyon TL maloldu. 
     
Dörtte ikilik başarı      ABD’de son iki yılda füze kalkanı projesine hazırlık çerçevesinde daha önceden yapılan üç denemenin ikisi başarısızlıkla sonuçlanmıştı. Dün yapılan denemede ise başarı sağlanmasının ardından, Bush yönetiminin, ABD’ye yönelebilecek balistik füzelere karşı korunma amacıyla oluşturmayı planladığı füze kalkanı projesinin hız kazanması bekleniyor. ABD, füze kalkanı projesini, İran, Irak ve Kuzey Kore’den gelebilecek balistik füze tehdidine karşı geliştiriyor. 
     
Rusya, Bush yönetimini kınadı      Rusya, ABD’nin "Füze Kalkanı" denemesini kınayarak, bu denemenin 1972 tarihli Anti Balistik Füze Anlaşması ABM ve silahsızlanmaya ilişkin uluslararası düzeni tehdit ettiğini bildirdi. Rusya Dışişleri Bakanlığı sözcüsü açıklamasında, denemenin, nükleer silahsızlanma, nükleer silahların yayılmasını önleme ve ABM anlaşmasını tehdit eden yeni bir adım olduğunu kaydetti. Sözcü, "Rusya’nın, ABM anlaşmasını sürdürme ve güçlendirmenin hayati önemde olduğuna ilişkin tavrını koruduğunu ve bu köşetaşı niteliğindeki anlaşmadaki yükümlülüklerine tamamen uygun olarak bütün sorunları görüşmeye de hazır olduğunu" kaydetti. 
     



 DÜNYA 










</TEXT>
</DOC>
