<DOC>
<DOCNO> 44171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/spor/spo05a.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlike kapıya dayandı 
</HEADLINE>
<TEXT>

Fenerbahçe, Gaziantepspor ve Gençlerbirliği’nin Avrupa’da kötü sonuçlar alması, 2003 - 2004 sezonunda UEFA Kupası’na dört takımla katılma şansımızı zora soktu 
     AVRUPA Kupaları’nda Türk takımlarının bu sezon aldığı başarısız sonuçlar, gelecek için tehlike çanlarının çalmasına neden oldu. Şampiyonlar Ligi’nde Fenerbahçe’nin henüz puanla tanışamamasının ardından, UEFA Kupası’nda ülkemizi temsil eden Gençlerbirliği ile Gaziantepspor’un da ilk turda elenmesi, karamsar bir tabloyu ortaya çıkardı. Türk futbolu Avrupa’da umutlarını yine Galatasaray’a bağladı. 
     SARI - Kırmızılı takımın son iki sezonda Avrupa’daki başarıları, Türkiye’nin 2002 - 2003 sezonunda UEFA Kupası’na dört, Şampiyonlar Ligi’ne de iki takımla katılmasını sağladı. Ancak bu sezonki hayal kırıklığı, 2003 - 2004 sezonunda şimdiden UEFA Kupası’nda takım sayımızın yeniden ikiye ineceğini gösterdi. UEFA klasmanında 29.975 puanla 7.’liğe kadar çıkan Türkiye, şu ana kadar sadece 3.625 puan toplayabildi. 
     TÜRKİYE’NİN hemen ardındaki Yunanistan, Portekiz ve Belçika’nın daha fazla puan toplamış olması, ülkemizin sıra düşmesine neden olacak. Galatasaray’ın Şampiyonlar Ligi’nde elde edeceği puanlar, bu düşüşü azaltabilecek. UEFA Asbaşkanı Şenes Erzik de kötü sonuçların endişe verici olduğunu belirterek, "Galatasaray’ın puanlarını dört takıma paylaştırıyoruz. Bu da iki sezon sonrasını sıkıntıya sokuyor" dedi. 
     



 SPOR 




























</TEXT>
</DOC>
