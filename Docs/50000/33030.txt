<DOC>
<DOCNO> 33030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sondun07.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bette Davis'in Oscar ödülüne 578 bin dolar... 
</HEADLINE>
<TEXT>

     Amerikalı ünlü sinema oyuncusu Bette Davis'in, 1938 yapımı ''Jezebel'' filmindeki rolüyle ''en iyi kadın oyuncu'' dalında aldığı Oscar ödülü, 578 bin dolara yaklaşık 780 milyar TL satıldı. 
     New York'ta Christie's müzayede evinde yapılan açık artırmada, Davis'in kazandığı Oscar ödülü, tahmin edilen 250 bin doların 2 katından fazla bir rakama alıcı buldu. Pop yıldızı Michael Jackson, Sotheby's müzayede evinin 1999 yılında yaptığı açık artırmada, ''Gone With the Wind'' Rüzgar Gibi Geçti filmiyle 1939 yılında ''en iyi film'' Oscar'ını kazanan yapımcı David O. Selznick'in bu ödülüne 1.54 milyon dolar vererek sahip olmuştu. 
     Clark Gable'ın ''It Happened One Night'' Bir Gecede Oldu adlı filmdeki rolüyle kazandığı ''en iyi erkek oyuncu'' Oscar'ını ise ünlü yönetmen Steven Spielberg Aralık 1996'da 607 bin 500 dolara almıştı. Christie's müzayede evinde, Davis'in kişisel yardımcısı ve 1989 yılında 81 yaşında ölünceye kadar yanından ayrılmayan arkadaşı Kathryn Sermak'ın koleksiyonunda ünlü yıldıza ait elbise, mücevher, belgeler, el yazması notlar ve farklı ev eşyaları satışa sunuldu. Hollywood'un tanınmış yıldızları arasında yer alan Massachusetts doğumlu Davis, kariyeri boyunca 100 filmde rol aldı ve aday gösterildiği 10 Oscar ödülünden 2'sini almayı başardı. 
     Açık artırmada, bir yeşil Amerikan Express kart ve Davis ölmeden kısa süre önce yaptığı alışverişle ilgili bir makbuz 3525 dolara alıcı buldu. Davis'in ''60 Minutes'' filminde kullandığı güneş gözlüğü ve bir el yazması not da 2115 dolara gitti. Müzayedede ayrıca, ünlü İsveçli sinema oyuncusu Greta Garbo'nun, lezbiyen ilişkide bulunduğu kadın şair ve oyun yazarı Mercedes de Acosta'dan aldığı, aralarında Acosta'nın saçından bir tutam, Garbo'nun belden yukarısının çıplak olduğu bir fotoğraf ve yassılaşmış çiçeklerin bulunduğu hatıra eşyalar 23 bin 500 dolara satıldı. Elvis Presley'in iki spor ceketinden her biri yaklaşık 10 bin dolara, 1942 yapımı ''Casablanca'' filminde kullanılan bir çift ağaç kapı 41 bin 125 dolara alıcı buldu. Müzayedede, Marilyn Monroe'nun, ''Love Nest'' filminde giydiği elbisesindeki yıldız da 19 bin 975 dolara satıldı. 







</TEXT>
</DOC>
