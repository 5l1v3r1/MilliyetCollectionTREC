<DOC>
<DOCNO> 41643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/ekonomi/eko02.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada düştü bizde çıktı 
</HEADLINE>
<TEXT>

ABD’deki saldırı altın fiyatlarının bir anda yüzde 11 artmasına neden oldu. Dolar dünyada değer kaybederken, Türkiye’de yüzde 2.45 yükseldi 
     EKONOMİ SERVİSİ 

     ABD’deki saldırıların ardından İstanbul serbest döviz ve altın piyasasının kalbi durumundaki Kapalıçarşı’da hareketli saatler yaşandı. Normal günlerde saat 18.00’e kadar yapılan işlemler, saat 18.30’a sarktı. Döviz büfeleri, dolarda 1 milyon 465 bin, markta 680 bin liralık satış fiyatları ilan etti. Dolar yüzde 2.45, mark yüzde 3’lük artış gösterdi. Oysa aynı saatlerde dünya piyasalarında dolar hızla değer kaybediyordu. 
     Türkiye’de akşam saatlerinde bankalararası piyasada dolara 1 milyon 460 bin liralık alış, 1 milyon 560 bin liralık satış kotasyonların girildiği dikkat çekti. Uzmanlar, saldırıların ardından Avrupa piyasalarında doların fiyatı gerilerken, panik nedeniyle Türkiye’de dolarda artış gözlendiğini ifade ettiler. 
     
     Fiyatlar füze gibi 
     Kapalıçarşı’da altının fiyatı, dünya piyasalarındaki artışa paralel olarak Türkiye’de de hızla tırmandı. Saat 17.00’de 12 milyon 850 bin lira olan 24 ayar külçe altının gram satış fiyatı saldırıdan sonra 14 milyon liraya, 22 ayar bileziğin gram satış fiyatı 12 milyon 800 bin liradan 13 milyon 860 bin liraya, 86 milyon lira olan Cumhuriyet altınının satış fiyatı da 95 milyon lira yükseldi. Önceki günkü kapanışa göre, külçe altının gramında yüzde 11.38, 22 ayar altında yüzde 10.88 ve Cumhuriyet altınında yüzde 11.76 artış kaydedildi. Yetkililer kapanıştan sonra ortaya çıkan son fiyatların çok az işlem hacmiyle gerçekleştiğini, genelde esnafın işlem yapmamayı tercih ettiğini kaydettiler. 
     
     Borsada karar sabah 7’de 
     Saldırı saatlerinde İMKB kapalı olduğu için etkilenmedi. IMKB Başkanı Osman Birsen, borsanın kapanıp kapanmayacağı kararının sabah saat 7’de alınacağını bildirdi. Uzmanlar, borsanın satış baskısında açılabileceğini belirtirken, 1991’deki Körfez Krizi’nin ardından İMKB’nin yükseldiğini kaydettiler. 
     
Paniğe kapılmamak lazım      KADİFE ŞAHİN 

     Amerika Birleşik Devletleri’ne yapılan terörist saldırların dünya piyasalarında bomba etkisi yaptığını belirten bankacılar, olayı çok üzücü ve insanlık açısından vahim olarak nitelediler. 
     Bankacılar, dünyanın en büyük ekonomisi olan Amerika’da yaşanan her türlü vahim olayın tüm dünya ülkelerini etkileyeceğini belirttiler. Bankacılar, olayın siyasi niteliğine karşın sonuçlarının ve boyutlarının nerede kalacağının belli olmaması nedeniyle mal piyasalarında fiyatların fırlayacağını, borsalarda ise büyük düşüşler olacağını kaydettiler. Türkiye’de para ve sermaye piyasalarının gelişmelerden olumsuz etkileneceğini kaydeden bankacılar, krizde olmamız nedeniyle kısa sürede toparlanmanın da beklenebileceğini bildirdiler. Bankacılar, petrol ve petrol ürünlerinin fiyatlarının yükseleceğini belirttiler. 
     
     İç piyasalar kısa sürede toparlar 
Ergun Özen Garanti Bankası Genel Müdür 
     "Çok üzücü bir olay. Dünya ekonomisine ve piyasalara yapacağı etkiler olayların nerede kalacağına ve nasıl sonuçlanacağına bağlı. Türkiye piyasalarına çok büyük etkisinin olmasını beklemiyorum. İlk olumsuz etkilerden sonra iç piyasalar kendisini toplayacaktır. Ancak olayların nasıl sonuçlanacağı önemli." 
     
     Herkes soğukkanlı olsun 
Burhan Karaçam Koçbank Yön. Kur. Baş. 
     "Olay tam açıklığa kavuşana kadar ani ve panik kararlardan kaçınmak lazım. Siyasi bir olay olduğundan tüm piyasalara da etkileri olacaktır. Bazı malların fiyatları artar. Yabancılar gelişmekte olan ülkelerden çıkacaklar. Türkiye piyasaları gergin olur. Ancak biz zaten krizde olduğumuzdan çabuk atlatırız." 
     
     Bütün ülkeler etkilenecek 
Dilek Yardım Deutsche Bank Türkiye Gen. Md. 
     "Uluslararası bütün piyasalar düştü. Para piyasaları bir süre böyle gidecektir. Benzin gibi malların fiyatları yükselecek. Türkiye açısından çok kötü oldu. Dış piyasalarda roadshow’a çıkacağımız bir sırada oldu. İç piyasada dolar yükselir. Amerika’daki olaylar tüm dünyayı etkiler. Türkiye’yi de etkileyecek." 
     



 EKONOMİ 















</TEXT>
</DOC>
