<DOC>
<DOCNO> 19868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/son/sontur05.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan’ın koruması teslim oldu 
</HEADLINE>
<TEXT>

     Terör örgütü PKK’nın elebaşı Abdullah Öcalan’ın korumalığını yaptığını belirten "Cesur" kod adlı bir kişi, Gürbulak Sınır Kapısı’nda, güvenlik güçlerine teslim oldu. 
     Ağrı Emniyet Müdürü Ahmet Pek, Türkiye-İran sınırındaki Doğubayazıt İlçesi Gürbulak Sınır Kapısı’ndan, Türkiye’ye giriş yapan terör örgütü PKK militanı "Cesur" kod adlı Abdulhakim Eşiyok’un güvenlik güçlerine teslim olduğunu bildirdi. 
     Pek, teslim olan 22 yaşındaki Eşiyok’un yapılan ilk sorgulamasında, 13 yaşında terör örgütü PKK’ya katıldığını, örgütün çeşitli kademelerinde görev aldığını, bir süre Abdullah Öcalan’ın yakın korumalığını yaptığını itiraf ettiğini söyledi. 
     Ağrı nüfusuna kayıtlı Eşiyok’un, ifadesinde, örgüt içinde yaptıklarından dolayı pişmanlık duyduğunu söylediği belirtildi. Emniyet güçleri tarafından hiç beklemediği şekilde hoşgörüyle karşılandığını, böyle olacağını tahmin edemediğini anlatan sanığın, daha önce teslim olmadığı için de pişman olduğunu söylediği öğrenildi. Sanığın sorgulamasının devam ettiği bildirildi. 
     







</TEXT>
</DOC>
