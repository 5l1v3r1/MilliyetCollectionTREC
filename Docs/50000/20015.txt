<DOC>
<DOCNO> 20015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sonspo14.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basınının İbrahim Kutluay itirafı... 
</HEADLINE>
<TEXT>

     Yunanistan'ın AEK Atina Takımı'nda oynayan Türk basketbolcu İbrahim Kutluay'ın, takımında forma giymeye başladığı günden bu yana sergilediği başarı, Yunan basınında geniş yer buldu. 
     Atina'da yayımlanan Elefterotipia Gazetesi, ''AEK taraftarı yerdiği kişileri ilahlaştırdı'' başlığı ile verdiği haberinde, Kutluay'ın AEK'ya geldiği günlerde yaşadığı zorluklara değindi. 
     Elefterotipia, Kutluay'ın Yunanistan takımında forma giymeye başladığı günlerde AEK taraftarı tarafından Türk olması dolayısıyla yerildiğini kaydetti. 
     Türk basketbolcunun adını duymak istemeyenlerin, dahası takımdaki varlığını dahi kabullenemeyenlerin, bugün Kutluay'ı göklere çıkardıklarının altını çizen gazete, Kutluay'ın ne kadar yetenekli olduğunu, kalitesini, ahlakını herkesin kabul ettiğini vurguladı. 
     Elefterotipia, ''Kutluay'ı herkes basketbolun kalitesini artıran oyuncu olarak nitelendiriyor'' ifadesini kullandı. 






</TEXT>
</DOC>
