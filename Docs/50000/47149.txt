<DOC>
<DOCNO> 47149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sondun14.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD hükümeti, Usame Bin Ladin'e zırh delici silahlar vermiş.. 
</HEADLINE>
<TEXT>

     ABD'deki mahkeme kayıtlarına ve silah şirketlerine göre, hükümet, 25 adet zırh delici ve uzun menzilli keskin nişancı tüfeğini, Afganistan'da Sovyet güçlerine savaşan, aralarında Usame bin Ladin'in de bulunduğu bir gruba gönderdi. 
     ABD'nin, Afganistan'da Sovyet güçlerine karşı savaşan güçlerle işbirliği içinde olduğu sıralarda gönderilen tüfeklerin, ''Barrett'' silah şirketi tarafından imal edildiği, ödemelerinin de Washington yönetimi tarafından yapıldığı belirtildi. 
     Uzmanların, bu silahların hala kullanılabilir durumda olması konusunda şüpheleri bulunduğu, ancak konunun, ABD'nin, bir zamanlar bizzat kendisinin desteklediği ve cömertçe silahlandırdığı nasıl bir düşmanla savaştığı konusunda önemli olduğuna dikkat çekiliyor. Ayrıca bu silahların sadece Amerikan yapımı mermilerle kullanılabileceği ve Afganların da bunları sadece komşu ülke Pakistan'dan temin edebileceği kaydediliyor. 
     ABD'de bu yıl içinde görülen, 1998'de Afrika'daki Amerikan büyükelçiliklerine düzenlenen bombalı saldırılarla ilgili davanın kayıtlarına göre, bin Ladin'in eski pilotlarından olduğu belirtilen Essam El Ridi, söz konusu silahları kendisinin taşıdığını ve 1989'da, bin Ladin'in ideoloğu olarak bilinen Şeyh Abdallah Azzam'a teslim ettiğini anlattı. 
     ABD'nin 1980'lerin sonlarında Afganistan'da, Sovyet güçlerine karşı savaşan gruplara yılda 500 milyon dolar değerinde silah yardımında bulunduğu, bu grupların da şu anki Taliban yöneticileri ve bin Ladin'in adamlarından oluştuğuna dikkat çekiliyor. 
     






</TEXT>
</DOC>
