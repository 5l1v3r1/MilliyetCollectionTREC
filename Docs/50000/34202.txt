<DOC>
<DOCNO> 34202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/ekonomi/eko08.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TL’ye ikna zaman alır 
</HEADLINE>
<TEXT>

Piyasalar, dolara olan talebi azaltmak ve TL tasarruflarını cazip kılmak için stopajlarda yapılan düzenlemelerin uzun vadede etkili olmasını bekliyor 
     EKONOMİ SERVİSİ 

     Türk Lirası TL mevduatlar ile Hazine’nin iç borçlanmasının vadesini uzatmak amacıyla uygulamaya sokulan stopaj indirimi ve zorunlu karşılıklara faiz ödenmesinin, uzun vadeye doğru bir eğilim yaratmakta yetersiz kalabileceği belirtiliyor. 
     Bankacılar, mevduat faizinden alınan stopajın kademeli olarak indirilmesine yönelik düzenlemenin, mevduatın net getirisini yıllık bazda 2 - 5 puan artırabileceğini bildirdi. Bankacılar, bunun uzun vadeye doğru bir eğilim yaratmakta yetersiz kalacağını söyledi. 
     Getirilen düzenlemenin yatırımcıları TL’ye yönlendirmek için çok caydırıcı bulmadığını ifade eden bir bankacı, "Önemli olan reel sektörün borçlanma maliyetlerini düşürmekti. Bunun için de KKDF’nin yüzde 3 değil, yüzde sıfıra indirilmesidir" dedi. Stopaja ilişkin düzenlemeler nedeniyle bankaların mevduat faizlerini yeniden belirleyeceklerini belirten bankacı, "Bankalar çok fazla değil ancak faiz oranlarını bir kaç puan artıracaklardır" diye konuştu. 
     
     Güven gerekli 
     Bu tür tedbirlerin güven unsuru ile bir anlam ifade edeceğini ve uzun vadede etkili olacağını belirten bankacılar, munzam karşılıklar için de faiz verilmesinin yanında oranların indirilmesinin daha etkili olacağını bildirdi. 
     Bankacılar, dövizdeki dalgalanmalar için Türkiye’nin vadeli işlemler piyasasını hemen işletmesi gerektiğini söyledi. 
     



 EKONOMİ 


























</TEXT>
</DOC>
