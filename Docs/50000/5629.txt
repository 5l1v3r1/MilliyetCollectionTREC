<DOC>
<DOCNO> 5629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/soneko16.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Opel Genel Müdürü "Opel Türkiye'yi kapatmıyoruz.Sadece araç montajını durduruyoruz" 
</HEADLINE>
<TEXT>

     Opel Türkiye Genel Müdürü Erhard Spranger, İzmir Torbalı'da faaliyet gösteren tesisin kapatılması kararının abartıldığını belirterek, ''Opel Türkiye'yi kapatmıyoruz. Işıkları, kapıları kilitleyip eve dönmüyoruz. Araç montajını durduruyoruz'' dedi. 
     Spranger, Türk pazarında elde ettikleri yüzde 13 pazar payının, kendilerini Avrupa 1. ligine taşıdığını ifade ederek, ''16. sıradan 7. sıraya geldik. Galatasaray gibi yükseliyoruz'' diye konuştu. 
     Erhard Spranger, İstanbul'da düzenlediği basınla sohbet toplantısında, şirketin geçmiş dönem performansı ve geleceğe dönük projeksiyonlarına değindi. 
     Bayi ve teknik servislerin yeni yatırımlarla daha da güçleneceğini anlatan Spranger, tüketici memnuniyetine büyük önem veren Opel'in mevcut birçok bayi ve teknik servisin bu yıl içinde yeni bir yapılanmayla genişleyeceğini ifade etti. 
     Erhard Spranger, Opel'in Türkiye'deki otomotiv yan sanayine 2000 yılında yaklaşık 400 milyon mark tutarında bir ihracat olanağı sağladığını ve bu yıl bu rakamın üstünde bir ihracat potansiyeli yaratacaklarını kaydederek, ''Önümüzdeki aylarda bu ihracat gücünü artırmak için Torbalı'da yan sanayi üreticilerini davet edeceğimiz bir konferans düzenleyeceğiz. Bu konferansta, General Motors uluslararası satınalma yetkilileri ile Türkiye'deki yan sanayii üreticileri buluşup ihracat hacmini artıracak bağlantılar başlatacaklar'' diye konuştu. 
     2000 yılının Opel için birçok açıdan iyi bir yıl olduğunu dile getiren Opel Türkiye Genel Müdürü, pazar payının bir önceki yıl yüzde 8.64'ten yüzde 12.94'e ulaştığını açıkladı. 
     Geçen yıl en çok Astra modelinin satıldığını, Vectra'nın da iyi bir satış rakamına ulaştığını anlatan Spranger, müşteri memnuniyetinin de artığını gözlemlediklerini kaydetti. 
     SAAB markasının da bekledikleri gibi gelişim gösterdiğini ifade eden Spranger, marka için sadece tanıtım çalışması yaptıklarını, bu yıl satışı vurgulamaya başlayacaklarına değindi. Erhard Spranger, 2. el programının başlatıldığını, Türkiye'deki tüm bayilerinin internette olduğu bilgisini verdi. 
     Spranger, Opel Türkiye olarak bu yıl biraz daha büyüyeceklerini ve yüzde 13'ün üzerinde bir pazar payı gerçekleştireceklerini belirterek,''Yüzde 13, Avrupa'daki 1. lige getirir bizi. Avrupa sıralamasında Türkiye, 16. sıradan 7. sıraya geldi. Galatasaray gibi yükseliyoruz'' diye konuştu. 
     İzmir Torbalı'daki tesislerinde üretimin durdurulmasıyla ilgili olarak, ''Bizi üzen bir açıklama ama Torbalı'daki montaj üretimini durduruyoruz'' diyen Spranger, konunun abartıldığını savundu. 
     Erhard Spranger, şu anda tesiste üretimin devam ettiğini kaydederek, Nisan ayı sonuna kadar üretim yapılacağını söyledi. Spranger, üretimin durdurulmasından sonra personelin mağdur olmayacağını, iş bulmak için yeterli zamanları olacağını, kendilerinin de yardımcı olduklarını anlattı. 
     Kapatılma kararının ardından yerel toplum ve İzmir bölgesindeki birlik, dernek temsilcilerinin ''Pek de hoşa gitmeyen bildirgelerde'' bulunduklarını belirten Spranger, ''Bizim için de kolay bir karar değil. Opel Türkiye olarak bu kararı biz vermedik. GM, 1999 yılında 460 milyon dolar kar açıkladı. 2000 yılında ise kazancınızda 700 milyon dolarlık bir zarar olursa, bir faaliyet göstermelisiniz. Bunun yapılması gerekti'' diye konuştu. 
     Sorunun daha çok Avrupa potansiyelinden kaynaklandığını ifade eden Spranger, Avrupa'da aşırı kapasite olduğunu ve yapılacak Avrupa operasyonlarında 6 bin işçinin işten çıkarılacağını söyledi. 
     Spranger, şöyle konuştu 
     'Opel'in amacı bu değildi, ne yerel arenada ne dünya çapında. Spekülasyonları sona erdirmek gerekiyor. Fabrikayı satmıyoruz, yerinde kalacak. Ekipmanların bakımı yapılacak. İzmir bizim üssümüz olmaya devam edecek.'' 
     



</TEXT>
</DOC>
