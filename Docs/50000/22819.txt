<DOC>
<DOCNO> 22819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sontur07.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü polis müdürüne görevi kötüye kullanmaktan 10 ay hapis 
</HEADLINE>
<TEXT>

     İstanbul DGM'ce aranan Osman Sancaktar'ı, teslim olmasına rağmen hakkında gerekli işlemi yapmayarak görevlerini kötüye kullandıkları iddiasıyla yargılanan İstanbul Organize Suçlar Şube Müdürü Adil Serdar Saçan ve olay tarihinde yardımcısı olan Ahmet Erdoğan'a 10'ar ay hapis, 1'er yıl memuriyetten men ve 60'ar milyon lira para cezası verildi. Saçan ve Erdoğan'ın hapis cezası paraya çevrilerek, memuriyetten men cezasıyla birlikte ertelendi. 
     Fatih 1. Asliye Ceza Mahkemesi'ndeki duruşmaya, tutuksuz sanıklar Adil Serdar Saçan ve Ahmet Erdoğan katılmadı. Duruşmada esas hakkındaki görüşü sorulan Cumhuriyet Savcısı, sanıkların isnat edilen suç itibariyle ayrı ayrı beraatlarını istedi. Sanık Saçan'ın avukatı Ersan Taştekin de, müvekkilinin beraatını talep etti. 
     Bunun üzerine kararını açıklayan hakim, Adil Serdar Saçan ve Ahmet Erdoğan'ı, TCK'nın 240. maddesi uyarınca ''Görevi kötüye kullanmak'' suçundan, suçun işleniş şeklini de dikkate alarak 10'ar ay hapis, 1'er yıl memuriyetten men ve 60 milyon lira ağır para cezasına çarptırdı. Sanıkların 10'ar aylık hapis cezalarını daha sonra paraya çeviren hakim, toplam 652 milyon liralık ağır para cezası ile 10'ar aya düşürdüğü memuriyetten men cezalarını, sanıkların kişilikleri ve sıfatlarını dikkate alarak erteledi. 
     
     
     







</TEXT>
</DOC>
