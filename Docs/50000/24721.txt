<DOC>
<DOCNO> 24721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sontur19.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Esrarengiz 950 bin dolar...Eski Kızılay yöneticisi gözaltında 
</HEADLINE>
<TEXT>

     Kızılay Genel Başkanlığı eski yönetim kurulu üyesi Tahsin Kaplan gözaltına alındı. Kaplan'ın akrabası ve hemşehrisi olan 5 kişinin de gözaltına alındığı olayda kaynağı belli olmayan 950 bin dolar ele geçirildi. 
     Ankara Emniyet Müdürlüğü Asayiş Şube Müdürlüğü, bir istihbaratı değerlendirerek Kızılay'ın eski yönetim kurulu üyesi Tahsin Kaplan'ı takibe aldı. Hakkında yolsuzluk iddiasıyla soruşturma açılan ancak mal varlığı tespiti yapılamadığı için beraat ettiği bildirilen Tahsin Kaplan, Siverek'ten bir hemşehrisinin iki çanta dolusu getirdiği 535 bin dolarla birlikte gözaltına alındı. İfadesi alınan Tahsin Kaplan'ın hemşehrisi bu paraları Kaplan'ın kendisine verdiğini ve bir özel bankanın kiralık kasasında sakladığını söyledi. Aynı kişi Kaplan'a ait diğer paralarında başka kişilerin üzerinden başka bankalara yatırıldığını itiraf etti. Bu ifadeler üzerine olayla ilgili 4 kişi daha gözaltına alınırken, 2 ayrı bankada tutulan 415 bin dolara da el konuldu. 
     Paralar Asayiş Şube Müdürlüğü ekipleri tarafından Merkez Bankası'na götürülerek tespit yaptırılıp tutanak tutturuldu. 
     Gözaltına alınan kişiler söz konusu paraların Tahsin Kaplan'a ait olduğunu belirtirken, emniyet yetkilileri Kaplan'ın bu parayı nereden elde ettiği konusunda açıklama yapmadılar. 
     "Bu paraların Kızılay'daki yolsuzluk iddiasıyla bir ilgisi var mı '' sorusuna bir yetkili, ''Bu konuda daha bir netlik yok. Paranın kime ait olduğunu tespit ettik ancak bu kişinin parayı nereden bulduğunu hala öğrenemedik'' dedi. Elde edilen paranın ''kara para'' olduğunu belirten aynı yetkili, ''Bu soruşturma burada kalmayacak, bunun devamı gelecek'' diye konuştu. 
     Olayın şu anda Ankara Cumhuriyet Başsavcılığı'nın kontrolünde yürütüldüğünü belirten yetkililer, gözaltında bulunan kişiler için ek gözaltı süresi alınacağını ve yeni gözaltıların olabileceğini bildirdiler. 
     Soruşturmanın seyrine göre olayın organize suçlar kapsamında da değerlendirilebileceği de kaydedildi 







</TEXT>
</DOC>
