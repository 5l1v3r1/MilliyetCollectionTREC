<DOC>
<DOCNO> 43563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/yazar/cemal.html </URL>
<DATE> 2001/09/22/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Terör çağında terörist ve düşman devlet... 
</HEADLINE>
<TEXT>

     Amerika Birleşik Devletleri Başkanı Bush dün Kongre'de yaptığı konuşmada, terörizmin arkasında duran ülkelerin düşman sayılacağını belirterek şöyle dedi 
     "Amerika'nın düşmanı teröristlerdir ve bu teröristleri destekleyen her ülkedir." 
     Olumlu bir gelişme. 
     Terörizmden bunca yıl çok çekmiş bir ülke olarak Başkan Bush'un bu açıklamasından Türkiye'nin memnun olması doğaldır. Bu sözün arkasında Amerika'nın kararlılıkla durması ve bundan böyle bazı 'çifte standartlar'dan sıyrılması Türkiye'nin de çıkarlarına kesinlikle hizmet eder. 
     Hiç unutmayın 
     Amerika'nın terörü destekledikleri için daha önce haydut ülkeler listesine koyduğu üç ülke bizim komşumuzdur 
     İran, Irak ve Suriye. 
     Bu ülkeler eğer bundan sonra da terörizmi şöyle ya da böyle desteklemeyi sürdürürlerse, karşılarında çok daha kararlı bir Amerika bulacaklar. 
     Türkiye için de iyi değil mi bu 
     Veyahut Tahran, Bağdat ve Şam'daki rejimler, eğer artık pabucun pahalı olduğunu hissedip ellerini tümüyle terörden çekerlerse, bundan Türkiye kazançlı çıkmaz mı 
     Washington'un terörizmle mücadeleyi gerçekten ciddiye alması ve sonuna kadar götürmesi, Türkiye'nin çıkarlarına her bakımdan uygundur. Bu yüzden, terörizme karşı Amerika'yla Türkiye'nin dayanışma ve işbirliği içinde olması doğru bir politika tercihidir. 
     Türkiye, bölücü terörün belini kırmıştır. Bu haklı ve meşru mücadelesinde Türkiye'yi Amerika desteklemiştir. 
     Türkiye'ye yönelik ikinci tehdit, 'İslam köktendinciliği'dir. İslam adına terörü meslek edinenler ve bu terör dalgasının köklerini besleyen bazı İslamcı rejimlerin Amerika ve İsrail'le birlikte düşman belledikleri ülke Türkiye'dir. 
     Çünkü Türkiye model ülkedir. 
     Müslüman bir ülke olarak demokratik laik cumhuriyeti yaşatıyor olması, hem İran gibi İslamcı, hem Irak ve Suriye gibi Baasçı rejimlerin hedef tahtası haline getirmiştir Türkiye'yi. 
     O yüzden bu İslamcı ve Baasçı rejimlerin gözünde, Türkiye'nin zayıf ve istikrarsız ülke olarak kalması ve demokratik laik cumhuriyet devletinin yıkılması bir numaralı hedeftir. 
     Şimdi Amerika çıkıp, "Yalnız terörist değil, teröristi destekleyen ülke de benim düşmanımdır" diyorsa, bu sözünün arkasında duracağının işaretlerini veriyorsa, Türkiye olarak bundan ancak memnuniyet duyulur. 
     Farklı düşünenler var tabii. 
     İslamcılar var, Taliban'ı, Usame Bin Ladin'i hala kınamayan... Yenilikçiler var, hala yarım ağız konuşan, ne dedikleri anlaşılmayan... 
     Eski tüfekler var, ideolojik saplantıları yüzünden değişen dünyayı göremeyen... Soğuk savaş döneminde olduğu gibi yol arkadaşı olanlar var, soğuk savaş gözlüklerini hala değiştirmedikleri için kafa karışıklığı içinde bocalayan... 
     İlginçtir 
     Bu iki uç aynı cephede buluşuyor. Bir yanda İslamcılar, öbür yanda eski tüfekler... 
     Oysa 28 Şubat'ta karşı cephelerde yer almışlardı. Şimdi işin içinde baş şeytan Amerika olduğu için, Ruşen Çakır'ın deyişiyle, global 28 Şubat'ta 'İslamcılar'la 'eski tüfekler' aynı cephede birleşiyor. 
     Tarihin cilvesi diyelim 
     Ama bu ilk defa olmuyor. 
     Humeyni İran'da ihtilal yaparken de böyle olmuştu. Amerikancı Şah gidiyor diye etekleri zil çalıp 'İslamcı cephe'de yer alanlar, daha sonra hem Türkiye'de hem İran'da ne büyük düş kırıklığı yaşamışlardı. 
     Normal. 
     Demokrasi kültürünü reddeden, beyni klişelerle sloganlara teslim eden, o yüzden basmakalıp düşünmeye yol açan ideolojik saplantılar, böylesi hatalara ne yazık ki yol açabiliyor. 
     İran Şahı elbette Amerika'nın soğuk savaş dönemindeki günahlarından biriydi. Tıpkı, başta Şili - Pinochet olmak üzere Latin Amerika ya da Asya'da, örneğin Vietnam'da işlediği günahlar gibi. Yine İslam coğrafyasındaki yeşil kuşak günahı gibi... 
     Daha reel politika adına işlediği birçok günahı vardır Amerika'nın. Ancak bu günahlar, Amerika'nın aynı zamanda bir demokrasi ülkesi olduğunu unutturmamalı. 
     Bunun gibi, 1989'da Berlin Duvarı'yla birlikte faşizm ve nazizm'den sonra bir başka totaliter rejimin, komünizmin yıkılmasında da Amerika'nın öncü rolü herhalde inkar edilemez. 
     Kimilerinin Amerika'ya asıl kızgınlığı buradan kaynaklanıyor. 
     Bir zamanlar Stalin'in insanlığa karşı işlediği suçlara, Sovyet Gulagları'na, Sovyet tanklarının ezdiği Prag Baharı'na, Sovyetler'in Afganistan işgaline ve Kamboçya'da Pol Pot'un 'Ölüm Tarlaları'na sessiz kalanların, bugün terörizm alanında Türk - Amerikan işbirliğine karşı çıkmaları şaşırtıcı değil. 
     Geçelim. 
     Amerika gibi eğer Avrupa da bundan sonra terörizme ve terörün köklerini sulayan ülkelere karşı kararlı bir tavır alacaksa, - ki bunun işaretleri var - Türkiye bundan da ancak memnuniyet duyar. 
     Geçmişe değil geleceğe dönelim yüzümüzü... 
     
     







Ecevitler 


Musevi bayramı.. 


Ecevit'in Bush'a önerisi 


Terör çağında terörist ve düşman devlet... 


İnsanlar ve çakallar 


New York'ta bir pazar 


Bülent Tanör vakası 


Türkiye birinci raundu atladı... 


Hakem kararıyla mağlup sayılmak 


Demirbank’ta yeni dönem ’ 


Biraz da biz aynaya bakalım... 


Doğu'da organize sanayi 3 


Kapılar kapanıyor Köpekler, sahipler ve halklar 


Çağdaş değiliz 


Laiklik Amerikan usulü.. 


Her ilin derdi başka 


Canı yananlar feryat ettiler 


</TEXT>
</DOC>
