<DOC>
<DOCNO> 27514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sonspo09.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi "Romanya Milli Takımı'nın başına geçmekten onur duyarım" 
</HEADLINE>
<TEXT>

     Aktif sporculuk yaşantısını noktalayan Galatasaray'ın eski futbolcusu Gheorghe Hagi, Romanya Milli Takımı'nın başına gelmekten onur duyacağını söyledi. 
     Hagi, milli takımın başına geçmeye hazır olduğu mesajını veren açıklamasında, ''Jübilesini yapan her futbolcu için milli takımın başına geçmek gurur vericidir. 18'i profesyonel olmak üzere 26 yılımı verdiğim futbolda iyi şeyler yaptığımı düşünüyorum'' dedi. 
     Gheorghe Hagi, Reuters'a yaptığı açıklamada, kendisini bir takımın başına geçmeye hazırladığını belirterek, Avrupa'nın güçlü kulüplerinde ve büyük hedefleri olan milli takımlarda görev yapabileceğini kaydetti. 
     Romanya Futbol Federasyonu'nun gelecek hafta, Portekiz'in Sporting Lizbon takımına giden Ladislau Boloni'nin yerine milli takımın başına geçecek yeni ismi açıklaması bekleniyor. 
     36 yaşındaki Hagi, 125 kez Romanya Milli Takımı'nın formasını giydi, 35 gol attı, 86 maçta da kaptanlık yaptı. 
     Futbol kariyerinin son 5 sezonunda Galatasaray forması giyen Hagi,Avrupa'nın diğer ünlü takımları Real Madrid, Barcelona, Brescia ve Steaua Bükreş'te de top koşturdu. 
     Romanya Milli Takımı formasıyla jübilesini yapan Hagi, Türkiye'de sezonun sona ermesinden sonra Romanya'ya gitti. Guadeloupe'deki tatilden sonra Constanta'daki evine geldiğini belirten ünlü futbolcu, tekliflere açık olduğunu ve istenyenlerin kendisiyle irtibat kurabileceğini ifade etti. 
     Hagi, şu anda Karadeniz'in kıyısındaki Mamaia'daki 4 yıldızlı otelinin yanı sıra diğer işleriyle meşgul olduğunu sözlerine ekledi. 






</TEXT>
</DOC>
