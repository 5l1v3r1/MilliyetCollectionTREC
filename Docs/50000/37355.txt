<DOC>
<DOCNO> 37355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/spor/spo01.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra Tayfur'da 
</HEADLINE>
<TEXT>

Sellami, Serdar Bilgili’ye ağır eleştiriler yolladı. Faslı oyuncu, Başkan’ın, Süleyman Seba döneminden kalan oyuncuları gönderdiğini, sıranın da Kaptan’a geldiğini ileri sürdü 
     ERHAN TELLİ 

     "İpimi çekti" 
     BEŞİKTAŞ’LA, FIFA’lık olan Faslı Sellami, Başkan Serdar Bilgili’yi yaylım ateşine tuttu. Siyah - Beyazlı kulübün 300 bin dolarlık alacağını ödemediğini hatırlatan Sellami, FIFA’ya yaptığı başvurunun sonucunu beklediğini söyledi. Faslı futbolcu, ülkesine iki haftalık tatile giderken yaptığı açıklamada, Bilgili’nin kendisine kafayı taktığını, Daum’un kalmasını istemesine rağmen Başkan’ın baskılarıyla vazgeçtiğini ileri sürdü ve "İpimi, Serdar Bilgili çekti" dedi. 
     
"Gitmemi engellediler"      SELLAMİ, yönetimin "Seni Göztepe’ye veririz, ama paranı alamazsın" dediğini de iddia etti. Faslı oyuncu, "Başkan Bilgili, Seba döneminden kalan oyuncuları gönderiyor. Şimdi sıra Tayfur’a geldi. Geçen sezon Scala geldiğinde, beni gözden çıkardılar. Rizespor’a yollamak istediler. Ama ben, İstanbulpor’a gitmek istedim. Oraya gitmemi engellediler, ben de Rizespor’a gitmedim. Bunun üzerine Başkan, Madem Rize’ye gitmiyor. Parasını da alamaz’ dedi" ifadesini kullandı. 
     
"Daum dayanamaz"      FASLI futbolcu, Beşiktaş yönetiminin 300 dolarlık alacağına karşılık 60 bin dolar teklif ettiğini de belirtti. Sellami şöyle devam etti "Bilgili, önceki sezon Briegel’i göndermeseydi, Beşiktaş çok farklı yerlerde olurdu. O kadroya sadece bir - iki takviye yapılır ve başarı sağlanırdı. İddia ediyorum, Daum da en fazla iki ay dayanabilir. Eğer Başkan Serdar Bilgili, kulüpten ayrılırsa, Beşiktaş’a yeniden dönebilirim. Böyle ayrılmak istemezdim." 
     
Kartal’ın yeni kalecisi PETER KJAER      BEŞİKTAŞ, uzun süredir devam ettirdiği kaleci arayışında bu kez Danimarka Milli Takımı’nın yedek kalecisi Peter Kjaer’e karar kıldı. Siyah - Beyazlılar, Danimarka’nın Vejle ve Silkeborg takımlarında forma giyen 36 yaşında ve 1.87 boyundaki Kjaer’le prensip anlaşmasına vardı. 
     DANİMARKA Milli Takımı ile Fransa’nın Nantes kentinde bulunan Kjaer, MİLLİYET’E, Beşiktaş’tan teklif aldığını doğruladı. Danimarkalı kalecinin bugün İstanbul’a gelerek, sabah Acıbadem Hastanesi’nde sağlık kontrolünden geçeceği bildirildi. Yönetim daha sonra Kjaer ile pazarlığa oturacak. 
     
Antalya da devrede      BEŞİKTAŞ’IN gözden çıkardığı Ali Eren için Kocaeli’den sonra Antalyaspor da devreye girdi. Antalyaspor Teknik Direktörü Cezmi Turhan, Menajer Sinan Engin’i arayarak, tecrübeli futbolcuyu resmen istedi. Engin ise "Pazarlığa hazırız" yanıtını verdi. Bu arada günün tek çalışmasını dün akşam yapan Siyah - Beyazlılar bugün Bursa’ya giderek kampa girecekler. 
     



 SPOR 




























</TEXT>
</DOC>
