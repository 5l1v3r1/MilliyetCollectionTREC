<DOC>
<DOCNO> 45804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sontur06.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik Üssü'nde "kilit" personel dışındakiler izinli... 
</HEADLINE>
<TEXT>

     ABD ve müttefiki İngiltere'nin Afganistan'a karşı askeri operasyon başlatmasının ardından, Adana'daki İncirlik Üssü'nde olağan hareketlilik sürüyor. 
     İncirlik Üssü'nden, Afganistan'a yönelik operasyonların başlamasından sonra, şu ana kadar biri Awacs 2 erken uyarı, F-15, F-16 ve Prowler olmak üzere 16 savaş, 5 tanker ve 9 Galaksi nakliye uçağı kalkış yaptı. Aynı sürede 9 Galaksi nakliye uçağı da alana indi. 
     Hangar kapaklarının büyük bölümünün açık tutulduğu Üs'te, uçak hareketliliğine bağlı olarak yer hizmetlerinde de yoğunluk gözlendi. 
     Yetkililer, uçak iniş ve kalkışlarının, program çerçevesinde gerçekleştirilen rutin uygulama olduğunu bildirdiler. 
     Bu arada, Amerika kıtasının keşfinin yıldönümü olan ''Kolomb Günü'' tatili nedeniyle, Üs'te görevli Amerikalı ve İngilizler'den, ''kilit noktalarda görevli olanlar'' dışındakilerin İncirlik Beldesi ile Adana'ya çıkışlarına izin verildiği öğrenildi. 
     Öte yandan, İncirlik Üssü ve çevresindeki gelişmeleri takip amacıyla Toptancılar Sitesi'nde oluşturulan Basın Merkezi'nin bulunduğu bölgede de güvenlik önlemlerinin artırıldığı gözlendi. 
     






</TEXT>
</DOC>
