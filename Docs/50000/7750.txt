<DOC>
<DOCNO> 7750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/ekonomi/eko03.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ver oradan bir Arkun 
</HEADLINE>
<TEXT>

New York’ta yaşayan Türk modacı Arkun’un, dünyanın birçok merkezinde kendi adıyla tanınan erkek giyim markası şimdi Beymen’le Türkiye’ye geliyor 
     DENİZ ŞAHİN New York 

     New York’ta yaşayan Türk modacı Ufuk Arkun, kendi erkek giyim markası Arkun’u önce ABD’de kabul ettirdi. Ardından Hong Kong, Çin ve Japonya’ya girdi. Şimdi de Arkun’u, Beymen Türkiye’ye taşıyor. 
     Marmara Üniversitesi Uluslararası Ticari İlişkiler Bölümü’nü bitiren Ankun, ardından İtalya’da İtalyan edebiyatı ve sanat tarihi eğitimi gördü. Daha sonra New York Fashion Istitute of Technology’yi bitiren Arkun Donna Karan’a stilist asistanı olarak girdi. 
     Burada altı ay çalışan ve kendi markasını yaratmaya karar veren Arkun, New York’taki stüdyo dairesinde bir taraftan kolesiyon hazırlarken, bir taraftan da yemeklerini pişirdi. Kaderini de yemek ve moda birlikte çizdi. Koleksiyonunu satabilmek için alıcıları dairesinde ağırlamak zorunda kalan Arkun, ilk yıl 10 mağazaya satış yaptı. 
     
     2 milyon dolarlık ciro 
     Bugün ise 80 mağazalık bir zincir olan Macys’in Beverlyhills ve Sanfrancisco mağazalarında, 110 mağazalık bir zincir olan Nordstorm’un altı mağazasında, Lare Crawford’un ise Hong Kong, Singapur ve Çin - Pekin mağazalarıyla, Japon mağaza zinciri İsetan’da Arkun dünyanın en prestijli markalarıyla yan yana satılıyor. Arkun’un diğer iki ortağı Hamdi Külahçıoğlu ve Barış Tanserev ile birlikte kurduğu, koleksiyonlarının satışını yapan International Incorporated şirketinin cirosu 2 milyon dolara ulaştı. 
     Tasarımlarını Türkiye’de ürettiren ve etiketinde de Arkun ile birlikte Made in Turkey ibaresi yer alan koleksiyon bu yıl Beymen tarafından da satılacak. Arkun, Beymen grubuna daha önce Net Work konseptinin yaratılması sırasında iki yıl danışman olarak katkıda bulunmuştu. 
     
     Modern mimari tutkunu 
     37 yaşındaki Ufuk Arkun’un tasarımlarının en önemli özelliği fonksiyonel ve modern olması. Arkun, "1920’lerin modern mimarisi ve tasarımının amacı, herkesin ulaşabileceği, demokratik, basit hatları olan foksiyonel bir ürün yaratmaktı. Benim çizgim de bu felsefeyi taşıyor" diyor. 
     


 EKONOMİ 




















</TEXT>
</DOC>
