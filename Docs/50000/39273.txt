<DOC>
<DOCNO> 39273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sontur15.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Fuat'ı şimdi kim koruyacak.. 
</HEADLINE>
<TEXT>

     Türkiye Cumartesi günü öğle saatlerinde korkunç bir cinayetle sarsıldı. Toplumun tüm kesimlerinin ortak sevgisini kazanmış başarılı bir işadamı, Üzeyir Garih, mezarlıkta acımasızca öldürülmüştü. 
     Cinayetle ilgili olarak polisin ortaya çıkardığı 13 yaşındaki Fuat N. bir anda herkesin ortak nefretini kazandı. Polis yasal olarak gizlilik kuralına uyması gerekirken çocuğu hiç sakınmadan kimliği ve görüntüleriyle ifşa etti. 
     Cinayetle ilgisinin olmadığının anlaşılmasından sonra Fuat N savcılıkta serbest bırakıldı. Ancak yaşadıklarını bundan sonra nasıl atlatacağının yanıtını kimse bilmiyor. Tiner bağımlısı olduğu açıklanan Fuat N.'nin durumuna İstanbul barosu tepki gösterdi. 
     Avukat Seda Akço, Fuat N'nin hukuk dışı uygulamalara maruz kaldığını savundu. Olayda "bayağılaşmış hukuk ihlali" olduğunu savunan Akço, çocuğun Çocuk Mahkemesi savcısı tarafından gizlilik ilkesine uyularak sorgulanması gerektiğini söyledi. 
     İstanbul Barosu Çocuk Hakları Komisyonu'ndan avukat Seda Akço, yaptığı açıklamada, Üzeyir Garih'in ölümünden sorumlu olduğu iddiasıyla gözaltına alınan F.N adlı çocuğun, gözaltına alınış biçimini hukuki çerçevede değerlendirdi. Polisin yaptığı işlemlerdeki hukuka aykırılığın bu olayda da sürdüğünü belirten Akço, "Artık hukuki boyutu, genelgeleri, yasayı bir kenara bıraktım. Vicdani olarak düşünmek lazım. Bir çocuğu gözaltına alıyorsunuz. Suçlu mu, suçsuz mu olduğunu bilmiyorsunuz. Zanlı olarak ilan ediyorsunuz. Ailesini ve arkadaşlarını teşhir ediyorsunuz. Çocuğun sonraki hayatını düşünmeden hareket ediyorsunuz. Bu davranışlarla Türkiye'de hukuku sağlamak mümkün değil" diye konuştu. 
     Polis hukuka aykırı davrandı 
     İçişleri Bakanlığı'nın çocukların sorgulanması ile ilgili yayınladığı genelgeyi hatırlatan Akço, yasalara ve genelgelere bakıldığında polisin tutumunun hukuka aykırı olduğunun ortaya çıktığını öne sürdü. "Polis her zamanki gibi davrandı" diyen Akço, suçlu olup olmadığı dahi belli olmayan bir çocuğu hukuka aykırı bir şekilde gözaltına aldığını ve sorguladığını belirtti. Yasalara ve genelgelere göre, çocukların "Çocuk polisi" ve Çocuk Mahkemesi savcısı tarafından sorgulanması gerektiğini hatırlatan Seda Akço, "Olayda bayağılaşmış hukuk ihlali var" dedi. Akço, polisin gözaltında tutma biçiminin, yerinin, süresinin de hukuka aykırı olduğunu kaydererek, "Yakalamada, gizlilik ihlal ediliyor. Çocuklarla ilgili gözaltına alma yönetmeliğine uyulmuyor. Yeniden yakalandı bu çocuk bu da hukuka aykırı. Yeni bir delil elde edilmediği taktirde çocukları tekrar gözaltına alınamaz" diye konuştu. 







</TEXT>
</DOC>
