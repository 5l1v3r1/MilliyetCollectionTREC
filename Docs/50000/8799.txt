<DOC>
<DOCNO> 8799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/siyaset/asiy.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Erçel istifa etti 
</HEADLINE>
<TEXT>

Merkez Bankası Başkanı istifa dilekçesinde, "Guvernör olarak imza attığım programdan vazgeçildi. Yeni programa yeni başkan imza atsın" dedi 
     ZÜLFİKAR DOĞAN Ankara 

     Hafta başından bu yana zirve üstüne zirve yapan hükümet ve ekonomi yönetimi, dün "ekonomi bürokratlarının kurban edilmesi" kararını alırken, kendi istifası dışında görevden alınması yasal olarak mümkün olmayan Merkez Bankası Başkanı Gazi Erçel görevinden ayrıldı. 
     Başbakan Ecevit’e istifa mektubunu gönderdiği kaydedilen Erçel’in 1999 Aralık’ında "guvernör" olarak imza attığı, stand by anlaşması ve niyet mektubunun son alınan kararlarla ve "dalgalı kur" sistemine geçişle birlikte yeni bir programa dönüştüğü,bu programın uygulanması yönündeki yazılacak yeni niyet mektubuna "yeni başkanın" imza atması gerekçesiyle istifa ettiğini bildirdiği öğrenildi. Erçel’in istifa kararını 13 saatlik zirvede verdiği ancak, Başbakan Ecevit’in Makedonya ziyareti dönüşünde önceki gece ulaştırdığı belirtildi. 
     Dünkü liderler zirvesi sonrasında yapılan açıklamada, hükümette değişikliğe gerek duyulmadığı ifadesi yer alırken, ekonomi bürokrasisi açısından aynı ifadelere yer verilmemesi "bürokratların feda edildiği" değerlendirmesine yol açtı. 
     
Gereğini yaptı’      Görev süresinin bitimine yaklaşık iki ay kala istifa yolunu seçen Merkez Bankası Başkanı Erçel’in hükümeti rahatlatmak için gereğini yaptığı belirtilirken, ekonomi bürokratları, tüm sorumluluğun, bürokrasiye yıkılmak istenmesine tepki gösterdi. 
     
Yeni liraları bastıramadı      Gazi Erçel, 15 Nisan 1996 tarihinde Merkez Bankası Başkanı guvernör oldu. 
     Göreve geldiği ilk yıl Global Finance Dergisi, 34 ülke arasında yaptığı araştırmada Erçel'i "en kötü" guvernör seçti. Dergi D verdiği Erçel için "Hazine bonosu alabilsinler diye, kamu bankalarına fon akıtan başkan" değerlendirmesi yaptı. Aynı dergi aradan dört yıl geçtikten sonra arka arkaya iki kez, 1999 ve 2000 yıllarında Erçel'i bu kez de "en başarılı Merkez Bankası Başkanı" seçti. Erçel ayrıca geçen yıl Euromoney Dergisi tarafından da Yılın Merkez Bankası Başkanı seçildi. 
     Görev başında olduğu sürece Merkez Bankası'nın özerk olmasını savunan Erçel, bu amacına kavuşamadan istifa etmek zorunda kaldı. 1999 yılı sonunda imzalanan stand - by anlaşmasına konan ve Merkez Bankası'nın bağımsız olmasını sağlayacak yeni Merkez Bankası yasasını göremedi. 
     Göreve geldiği ilk günlerde yaptığı açıklamalarda en önemli hedefini "enflasyonu düşürmek" olarak söyleyen Erçel, beş yıllık başkanlığı döneminde en düşük enflasyonu yüzde 35 olarak görebildi. Cüzdanında taşıdığını söylediği sıfırı atılmış "Yeni Lira"ları bastıramayan Erçel beş yıl içinde 7 sıfırlı banknotun altında imzasını attı. 
     Erçel'in "paniğe gerek yok" açıklamalarına karşın 22 Kasım - 6 Aralık 2000 tarihleri arasında Merkez Bankası'ndan 7 milyar dolar kaçtı. Ağır yara alan programı, IMF'den gelen ek rezerv kolaylığı kurtardı. Kasım krizine geç müdahale etmekle suçlanan Erçel'in gidişine ise geçen hafta başlayan ikinci likidite krizi neden oldu. 
     
Hakkında suçlamalar var      1945 doğumlu Gazi Erçel, 1967 yılında Ankara Siyasal Bilgiler Fakültesi'nden mezun oldu. Master derecesini 1976 da ABD'de alan Erçel, bürokraside ilk görevini Maliye Bakanlığı Bankalar Yeminli Murakıplığı olarak yaptı. 
     1982 - 1986 arasında Uluslararası Para Fonu İcra Direktör Yardımcılığı, 1987 - 1989 döneminde Dış Ekonomik İlişkilerden sorumlu Hazine Genel Müdürlüğü görevi yaptı. 
     Haziran 1989'da Tütünbank Yaşarbank Murahhas Azası olan Erçel hakkında, 1994'te göreve getirildiği Tütünbank Yaşarbank Genel Müdürlüğü döneminde verdiği krediler nedeniyle bazı suçlamalar bulunuyor. 
     
     


 SİYASET 



















</TEXT>
</DOC>
