<DOC>
<DOCNO> 4709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/ekonomi/eko10.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
FED’den üçüncü faiz indirimi 
</HEADLINE>
<TEXT>

     EKONOMİ SERVİSİ 

     Amerikan Merkez Bankası'nın FED dün başlayan toplantısında faizlerin yarım puan daha aşağıya çekilmesi tartışılıyor. Toplantının gündemi hazine borçlarının ödenme şekli ve ekonomideki durgunluk olarak belirlenirken, Serbest Piyasa Komitesi'nin bugün bir açıklama yapması bekleniyor. FED başkanı Alan Greenspan geçen hafta yaptığı açıklamada Amerikan ekonomisindeki büyümenin neredeyse sıfıra yakın olduğunu söylemişti. 
     Analistler FED Başkanı Alan Greenspan'ın yaptığı açıklamaları değerlendirerek Greenspan'ın para politikasında agresif çıkışlar yaparak ekonomiyi rahatlatmak ve büyümeyi artırmak istediğini belirtiyorlar. Ayrıca toplantıdan yarım puan faiz indirimi kararının çıkmasını ve yüzde 6'dan yüzde 5.50'ye düşmesini bekliyorlar. 
     Bu arada Amerika'daki tüm yatırımcılar toplantıdan çıkacak habere kilitlenmiş durumda. Özellikle Wall Street toplantıdan faiz kısıntısı haberinin çıkmasını bekliyor. 
     Ekonomistler ise bu kesintinin son kesinti olacağına inanmadıklarını açıkladılar. Faiz kesintilerinin geçtiğimiz aylardan beridir seri halinde devam ettiğine değinen ekonomistler durgunluk devam ettiği sürece faiz kesintilerinin de devam edeceğini belirterek faizlerin beş puana düşmesini beklediklerini söylediler. Ayrıca ekonomik durgunluğun mayıs veya haziran aylarına kadar devam edeceğini belirtiyorlar. 
     Bazı ekonomistler ise ekonomideki bu ani durgunluğu Greenspan'ın hükümete önerdiği vergi indirimi politikasına bağlıyorlar. Bush bu şekilde 1.6 trilyon dolarlık vergi indirimine gitmeyi planlıyor. 
     Bu arada Amerikan ekonomisi 3 Ocak’taki kısıntıyla birlikte son sekiz yılın en yüksek faiz indirimine gidiyor. 
     


 EKONOMİ 


















</TEXT>
</DOC>
