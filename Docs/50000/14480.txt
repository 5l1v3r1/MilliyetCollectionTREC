<DOC>
<DOCNO> 14480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/dunya/dun02.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak krizinde restleşme 
</HEADLINE>
<TEXT>

     DIŞ HABERLER SERVİSİ 

     ABD Hava Kuvvetleri'ne ait EP - 3 tipi keşif uçağının pazar günü Güney Çin Denizi üzerinde yolunu kesen bir Çin savaş uçağıyla çarpışmasının ardından başlayan kriz iki ülke arasında restleşmeye dönüştü. Washington, çarpıştıktan sonra Çin'in Haynan adasına zorunlu iniş yapan gizli teknolojiyle donatılmış uçağın "Amerikan toprağı" sayıldığını iddia ederek Pekin'in uçağa giremeyeceğini savunuyor. Pekin yönetimi ise dün yaptığı açıklamada Amerikan uçağının, Çin tarafının izni olmadan ülke hava sahasına girdiğini ve havaalanına indiğini ileri sürerek, uçağın dokulunulmazlığının söz konusu olmadığını öne sürdü. 
     Çin Dışişleri Sözcüsü Zhu Bangzao, alaylı bir ifadeyle, "Eğer uçak egemen Amerikan toprağıysa Çin'e nasıl indi " diye konuştu. 
     Zhu, ısrarlı sorulara rağmen, Amerikan uçağının 24 mürettebatıyla acil iniş yapmasından sonra Çin askeri yetkililerinin uçağa girip girmediğini ise açıklamayı reddetti. 
     Amerikan CNN televizyonu ise, inişinden kısa bir süre sonra Çinliler'in uçağa girdiğini ileri sürdü. 
     Adlarının açıklanmasını istemeyen Amerikalı yetkililer tarafından daha önce yapılan açıklamada da Amerikan uçağının mürettebatıyla yapılan son görüşmede, mürettebatın "Çinli askerlerin uçağa binmekte olduklarını söyledikleri" belirtilmişti. 
     Amerikan keşif uçağının 24 kişilik mürettebatının "güvenlikte" olduğunu belirten Dışişleri Sözcüsü Zhu, mürettebat ile Amerikalı diplomatlar arasında görüşme sağlayacaklarını söyledi. 
     Bu arada ABD keşif uçağıyla çarpışan Çin savaş uçağının pilotunun uçak düşmeden önce paraşütle atlamayı başardığı, ancak hala bulunamadığı bildirildi. 
     


 DÜNYA 











</TEXT>
</DOC>
