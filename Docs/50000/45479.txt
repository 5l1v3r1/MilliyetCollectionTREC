<DOC>
<DOCNO> 45479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/ekonomi/eko02.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık bankalara el konulmayacak 
</HEADLINE>
<TEXT>

Mali bünyesi düzeltilebilecek bankalara Hazine sermaye koyarak ortak olacak. Kurtarılamayacak durumda olan bankalar ise doğrudan kapatılarak, tasfiye süreci başlatılacak 
     ZÜLFİKAR DOĞAN Ankara 

     Uluslararası Para Fonu IMF ile yürütülen pazarlıklar doğrultusunda, 2002 "ek desteği" için, ek taahhütler gündeme geliyor. Bunlar arasında yıl sonuna kadar Fon Tasarruf Mevduatı Sigorta Fonu - TMSF bankaları sorununun tümüyle çözümü ve tasfiyesi ile kamuda personel azaltılması gibi kritik konular öne çıkıyor. 
     Mayıs ayındaki stand - by düzenlemesinde TMSF'deki bankaların satış ve tasfiye sürecinin yıl sonuna kadar bitirilmesi taahhüdü verilirken, Bankacılık Düzenleme ve Denetleme Kurumu BDDK bu çerçevedeki çalışmaları hızlandırdı. Bankalar Kanunu'nda değişikliğe gidilmesi yönündeki IMF isteği göz önünde bulundurularak, bundan böyle bankaların TMSF'ye alınması uygulamasına son verilmesi planlanıyor. Bankalar Kanunu'nda bunun yerine "doğrudan kapatma ve tasfiye" yönünde değişiklik yapılması öngörülüyor. 
     Yapılacak bir diğer değişiklikle mali bünyesi düzeltilebilecek şekilde bozulan, dönemsel zaafiyet geçiren bankalarla ilgili olarak, bu tip bankalara Hazine'nin yetersiz sermaye açığı kadar belirlenecek tutar karşılığında ortak olması ve sermaye koyması öngörülüyor. 
     Asya krizi sırasında Japonya ve Güney Kore'de uygulanan ve banka sisteminin ayakta kalmasını sağlayan bu modelle halen iki ülkede de devletin hissedar olmadığı banka kalmadı. Öte yandan mevcut ekonomik koşullar nedeniyle Fon bankalarının satışında karşılaşılan güçlükler göz önünde bulundurularak, IMF'ye verilen söz doğrultusunda, yıl sonuna kadar Fon bankaları sorununun halledilmesi için "mevduat satışı" yöntemi üzerinde duruluyor. 
     Halen Fon'daki bankaların 15 - 20 katrilyon lira arasındaki mevduatlarının talipli olacak diğer bankalara satışı ve mudilerle, bunlara ait mevduat hesaplarının devri planlanırken, bu sürecin yıl sonuna kadar bitirilerek, Fon'da banka kalmaması öngörülüyor. 
     
     Kamuda yüzde 30 personel indirimi... 
     IMF'nin kamudaki personel istihdamının yüzde 30 aşağı çekilmesinde ısrarlı olduğu, ek destek karşılığı yapılacak yeni düzenlemede bu konuda taahhüt verilmesini istediği belirtiliyor. Devlet Bakanı Derviş'in "kamuda personel azaltılabilir" sözleri bu yönde değerlendirilirken, hükümetin bu yaz yetki kanununa dayanarak çıkarttığı ve kamuda personel ücretlerinin aşamalı biçimde iyileştirilmesini öngören kanun hükmünde kararname doğrultusunda, dört yıla yayılan sürecin öne çekilebileceği, erken ve re'sen emeklilik uygulamasının gündeme gelebileceği kaydediliyor. IMF'nin sıkı maliye politikaları ve yüzde 6.5'lik faiz dışı fazla hedefinin değiştirilmemesinde "kararlılık" beyan ettiği belirtilirken, Derviş'in dönüşüyle birlikte IMF'nin "ek destek karşılığında yeni istekleri" hükümet düzeyinde ve hafta ortasında yapılacak YPK'da ele alınacak. 
     



 EKONOMİ 

















</TEXT>
</DOC>
