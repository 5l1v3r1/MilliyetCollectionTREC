<DOC>
<DOCNO> 36135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/ekonomi/eko01.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Köylü ve ücretli bitti alışveriş newline güme gitti 
</HEADLINE>
<TEXT>

Herkes fakirleştiği için beyaz eşya satışlarının da yüzde 40 azaldığını belirten Koç Holding Dayanıklı Tüketim Grubu Başkan Yardımcısı Özdemir, Bizim hedeflerimiz de göçtü’ dedi 
     EKONOMİ SERVİSİ 

     Koç Holding Dayanıklı Tüketim Grubu Satış ve Pazarlamadan Sorumlu Başkan Yardımcısı Aka Gündüz Özdemir, yıl sonu satış hedeflerinin göçtüğünü belirterek, yeni bir program yapacak ortamın şu anda bulunmadığını söyledi. 
     Özdemir, "Dövizin, faizin, enflasyonun ne olacağını bilmiyoruz. Bu temel varsayımları bilmediğiniz zaman Türkiye’de program yapamazsınız" dedi. DIGITURK ile yapılan işbirliği sonucu, DIGIPAKET’lerin Arçelik ve Beko bayilerinde satışına başlanmasıyla ilgili olarak düzenlenen basın toplantısın ardından soruları yanıtlayan Özdemir, beyaz eşya satışlarının yılın ilk altı ayında yüzde 40 azaldığını söyledi. 
     
     Dünkü alım gücü yok 
     Tüketici bir çok yönden şaşkın durumda. Bu dalgalanmalar yüzünden mesela dolar alsın mı, satsın mı bir karar veremiyor" diyen Özdemir, reel olarak Türkiye’de herkesin fakirleştiğini ifade etti. Özdemir, "Dünkü alım gücü bugün asla bulunmuyor, bundan dolayı da sektör ilk altı ayda yüzde 40 daraldı" dedi. 
     
     Çiftçi de mal almıyor 
     Özdemir, şöyle konuştu "Geçen sene iş olacak mı diye sorsaydınız, böyle bir şey beklemiyordum. Sebebi de gayet açık. Hükümet tarımsal ürünleri fiyatlama ve alım yönünden desteklemiyor artık. O kanaldan piyasaya ciddi paralar girerdi. Bunlar artık girmeyecek ve oradan bir iş kaybı olacak. Ayrıca sabit gelirliye uygulanan ücret rejimi de ortada. Herkes zor durumda. Yüzde 10 - 15 zam alan insanlar bu devalüasyonun altından kolay kolay kalkamazlar. Orada da bir kayıp olacak." 
     Son günlerde hükümet ve iş çevrelerinin ifadelerine göre krizin etkilerinin daha stabil hale gelmeye başladığını belirten Özdemir, "Dolayısıyla, gelirinin önemli bir kısmını kaybedenler, geleceğe ait karar vermede şu anda daha rahat hareket ediyorlar" dedi. Özdemir, piyasada da turizmin etkisi ve Avrupa’da yaşayan işçilerin Türkiye’ye gelmesiyle birlikte canlılık görülmeye başlandığını kaydetti. 
     
     Piyasa temmuzda kıpırdadı 
     Aka Gündüz Özdemir, özellikle turizm sezonunun etkisiyle temmuz ayında satışlarda canlanma olduğunu, ağustos ayında da bu trendin devam etmesini beklediklerini söyledi. Özdemir, "Mart ayı şubattan, nisan ayı marttan, temmuz ayı hazirandan daha iyi. Ama bu bir sıçrama değil. Yavaş hareket eden bir trend" dedi. Beyaz eşya satışlarının yüzde 60’ının yılın son dört ayında gerçekleştiğine dikkat çeken Özdemir, trendin devam etmesi halinde pazardaki daralmanın yıl sonunda yüzde 40 değil, yüzde 35 olarak sonuçlanabileceğini söyledi. 
     



 EKONOMİ 





















</TEXT>
</DOC>
