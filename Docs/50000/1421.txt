<DOC>
<DOCNO> 1421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/guncel/agun.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe’ batabilir 
</HEADLINE>
<TEXT>

Ama futbol takımı olan değil... Fransa’da 12 Aralık 1999 günü batarak çevre faciasına neden olan Erika tankerinin Türk Bayraklı kardeşi... 30 yaşındaki "Fenerbahçe" Türk karasularında dolaşıyor 
     DIŞ HABERLER SERVİSİ ÖNAY YILMAZ İstanbul 

     12 Aralık 1999 günü Fransa’nın Brötanya kıyısı açıklarında korkunç bir gemi kazası ve çevre faciası yaşandı. Erika adlı 30 yaşındaki bakımsız gövdeli tanker, fırtınaya dayanamadı, ikiye bölündü. Geminin tanklarını dolduran 25 bin ton fuel - oil ise Manş denizine yayıldı. 
     
İkizi hala sularda      Erika’nın bir diğer benzeri olan ve 30 yıl önce Japonya’da, Erika ile aynı tarihte, aynı tersanede inşa edilen Mariner - A tankeri ise hala sularda... Beyrut’tan İskenderun’a 20 bin ton fuel - oil götürmek için geçen aralık ayında sefer bile yaptı. Bu sefere Le Figaro muhabiri de katıldı ve izlenimlerini yazdı. 
     Haberde, Mariner - A’nın da Erika gibi çok yaşlı ve bakımsız olmasına karşın, Atlantik Okyanusu ve Akdeniz’de serbestçe dolaşabildiği belirtildi. 
     
Fenerbahçe yasaklı      Le Figaro muhabiri Roger Auque, Mariner - A’nın İskenderun Limanı’na yanaştığı sırada ise Erika’nın üçüzüne rastladı. Adı "Fenerbahçe"ydi. Auque, Fenerbahçe tankerinin "ünlü bir İstanbul futbol kulübü" olarak nitelediği Fenerbahçe ile aynı adı taşıdığını vurguladı. Le Figaro muhabirine göre Fenerbahçe tankerinin durumu Erika tankerinden de kötü ve her an bir çevre faciasına neden olabilir. Bu nedenle de geminin yabancı limanlara yanaşmasına izin verilmiyor. Fenerbahçe bu yüzden sadece Türk limanları arasında sefer yapabiliyor. 
     Fenerbahçe adlı tankerin sahibi ünlü armatör İhsan Kalkavan, "Fenerbahçe" isimli tankerden yedi tane yapıldığını, ancak sadece birinin battığını belirterek, "Japon yapımı bu gemiler bütün dünyada çalışıyor. Erika battı, altısı çalışıyor" dedi. 
     Geminin 1977 model olduğunu söyleyen Kalkavan, "Türkiye’deki yaş ortalaması 72 modeldir. Bunun beş yaş üstünde, mükemmel bir gemi" diye konuştu. 
     Gemilerin, klas müesseseleri ve limanlarca onaylandığını anlatan Kalkavan şunları söyledi "Gemilerin kullanılıp kullanılmayacağına bu müesseseleler karar verir. Her dört yılda bir gemilere çalışma izni verirler. Gemi yaşlandığı zaman her dört yılda bir sıfır hale getiriyorsunuz. Bu bazen, geminin maliyetinden bile pahalıya geliyor. Biz bu gemiyi geçen yıl Yunan kökenli bir İngiliz armatörden aldık. Dünyanın bütün sularında çalışabilir durumda. Ayrıca biz bu gemiyi, Erika batınca, klas üstü yaptırdık." 
     
En büyük çevre facialarından      "Erika" adlı tanker, 12 Aralık 1999 günü, okyanuslarda yıprattığı paslı, yamalı gövdesine karşın şiddetli fırtınayla saatlerce boğuştu. Sonunda, bir kürdan gibi, ortadan kırılıp parçalandı ve sulara gömüldü. Erika’nın mürettebatı, yardıma yetişenlerce kurtarıldı. Geminin tanklarını dolduran 25 bin ton fuel - oil ise Manş Denizi’ne yayıldı. Aradan bir yıl geçmesine karşın etkisi hala sürüyor. 
     
4 milyon dolara yenilendi      Gemi için 4 milyon dolar harcandığını anlatan Kalkavan, "Bunu da endişe yaratmasın diye yaptık. Kontrolden geçirdik, uzmanlara incelettirdik. Yani bir nevi yeniden doğum yaptık. Artık günümüzde en küçük bir şey olsa hiçbir limandan gemi kaldıramazsınız. Hele petrol tankerini mümkün değil. Artık deniz kirliliği kontrolleri muazzam. Fenerbahçe’nin kardeşleri ABD, Singapur, Norveç ve Yunanlı armatörlerce çalıştırılıyor" dedi. 
     Kalkavan, bir Beşiktaşlı olduğu halde, gemiye neden Fenerbahçe adının verildiğini de şöyle açıkladı "Onun nedeni, Fenerbahçeli ağabeyim Şadan Kalkavan’a ayıp olmasın diyedir. Biz Beşiktaş adlı dünyanın en büyük tanker gemilerden birini şubatta suya indireceğiz. Bunu Güney Kore’nin Hyundai firması yapıyor. 1 Nisan’da teslim edecekler. Şadan abiyle ortaklığımız var, ben sıfır ve en büyük gemiye Beşiktaş ismini verince, Şadan abiye de ayıp olmasın diye geçen yıl aldığımız gemiye Fenerbahçe ismini verdik. Çok güzel, çok yakışıklı bir gemi." 
     


 GÜNCEL 

















</TEXT>
</DOC>
