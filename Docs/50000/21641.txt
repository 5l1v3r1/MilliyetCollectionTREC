<DOC>
<DOCNO> 21641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/ekonomi/eko04.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Niyet mektubu kimi nasıl etkileyecek 
</HEADLINE>
<TEXT>

10 SORU 10 CEVAP 
     1- Memur maaşları ne kadar artacak 
     Maaşlar Temmuz 2001’de yüzde 5 oranında artırılacak. Kümülatif TÜFE enflasyonu, temmuza kadar verilen maaş artışlarını geçerse, maaşlar 2001 yılı sonunda önce bu fark kadar ayarlanacak. 2001 yılında memur sayısı artırılmayacak. 
     
     2- İşçi maaşları ne kadar artacak 
     Kamu işçileri ile memurlar arasındaki ortalama net ücret oranının, 2000 yılındaki 2.6 düzeyinden, kontrat dönemi boyunca 2’ye düşürülmesi hedefleniyor. Bu da hükümetin şu anda ilk altı ay yüzde 18, diğer altı aylarda da hedef enflasyon kadar ücret artışı teklifini artırma niyetinde olmadığını gösteriyor. 
     
     3- Yani kamu işçilerinin ücreti eriyecek mi 
     Kamu işçisi ve memurlar arasındaki ücret farklılığının 2.6 oranından 2’ye düşürülmesi planlanıyor. Kontrat döneminin ilk yılında, söz konusu oranda 1 5’lik bir düşüş planlanıyor. Kamu işçilerinin ücret kontratları, enflasyonun hedeflenen oranları aşan kısmı için ayarlanacak, ancak bu her altı aylık dönemin sonundan önce olmayacak. Söz konusu ayarlama, gerçekleşen enflasyon ile beklenen enflasyon arasındaki farkın yüzde 80’ini aşmayacak ve ilk altı aylık dönem için böyle bir ayarlama yapılmayacak. 
     
     4- Çiftçinin hali ne olacak 
     Şeker pancarı üretim kotası 12.5 milyon tondan 11.5 milyon tona indirildi. Şeker pancarı destekleme alım fiyatı hedeflenen enflasyon oranında artacak. Çiftçilere doğrudan destekleme uygulamasına devam edilecek, buradaki artışta hedeflenen enflasyondan fazla olmayacak. 
     
     5- Yüksek oranlı zamlar devam edecek mi 
     Haziran 2001’den itibaren KİT’lerce üretilen mal ve hizmetlere ilişkin iskonto ve muafiyetler kaldırılacak. Yani devletin ürettiği her şey zamlanacak. Örneğin LPG’de tüpgaz sübvansiyon kaldırılacak. TEAŞ tarafından satılan elektriğin kilowatsaati 4.5 sentte tutulacak. Kur artışına paralel olarak elektrik zamlanacak. Hazirandan itibaren, Akaryakıt Tüketim Vergisi her ay en az TEFE enflasyonu kadar artırılacak. 
     
     6- Fonların hepsi mi tasfiye edilecek Yeşil Kart da kaldırılacak mı 
     Beşi hariç tüm folar kaldırılıyor. Yeşil Kart’ın verildiği Sosyal Yardımlaşma ve Dayanışmayı Teşvik Fonu, Savunma Sanayiini Destekleme Fonu, Tanıtma Fonu, Tasarruf Mevduatı Sigorta Fonu ve Özelleştirme Fonu dışında fon kalmayacak, yeni fon oluşturulmayacak. 
     
     7- Kamu bankalarından tezgah altı faiz alamayacak mıyız 
     Hayır. Eskiden faizler yüzde 70’lerdeyken kamu bankalarından yüzde 120 tezgah altı faiz alınabiliyordu. Şimdi, kamu bankaları repo işlemlerinden çekilirken, faizlerini de düşürmeye başladı. 13 katrilyon 750 trilyon lira olan Ziraat, Emlakbank ve Halkbank ile birlikte devletin el koyduğu bankaların gecelik borçlanma ihtiyaçları Hazine’nin verdiği kamu kağıtlarıyla giderilecek. Bu kağıtları doğrudan yada repo ile Merkez Bankası’na satarak para alacak olan kamu bankaları gecelik borçlanma ihtiyacı üçte iki oranında azaltılacak. 
     
     8- Birleşen veya kapanan bankalardaki mudilerin durumu ne olacak 
     Hem tasarruf sahipleri hem de bu bankalara kredi verenlerin paraları garanti altında. 
     
     9- Devletin el koyduğu bir bankaya kredi borcu olanların ödeme yapmaması durumunda ne olacak 
     Tasarruf Mevduatı Sigorta Fonu Tahsilat Birimi, elindeki bankaların alacakları için hızlı bir tahsilat seferberliğine başlıyor. Örneğin Sümerbank geri ödenmeyen kredileri temmuz sonuna kadar Tahsilat Birimi’ne devredecek. Diğerlerinin devir işlemleri de ekim ayı sonuna kadar yapılacak. 
     
     10- Yeni vergi düzenlemesi olacak mı 
     Akaryakıt Tüketim Vergisi yüzde 15 artırılacak. Vergi kimlik numarası yagınlaştırılacak. 1 Eylül’den itibaren döviz büfelerinden 2 bin doların üzerindeki döviz alış ve satışlarında vergi kimlik numarası istenmesi öngörülüyor. Vergi numarası 2 milyar liranın üzerindeki havalelerde de kullanılacak. 
     



 EKONOMİ 





















</TEXT>
</DOC>
