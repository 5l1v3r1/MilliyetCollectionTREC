<DOC>
<DOCNO> 36599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sonspo05.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
100 metrede geçilen Marion Jones 200 metre finalini kazandı 
</HEADLINE>
<TEXT>

     8. Dünya Atletizm Şampiyonası'nda bugün 4 dalda daha madalyalar sahiplerini buldu. 
     Kanada'nın Edmonton kentinde yapılan şampiyonanın 8. gününde, gözler bayanlar 200 metre finalindeydi. 100 metrede geçilen ABD'nin ünlü atleti Marion Jones, bu kez 22.39 ile birinci oldu. Geçen yıl Sydney Olimpiyatları'nda da bu kategoride şampiyonluğa ulaşan Jones, dünya şampiyonalarında ise ilk kez 200 metrede birincilik kürsüsüne çıktı. En iyi derecesi 21.62 olan Jones, yarıştan sonra sevgi gösterisinde bulunan seyircilere teşekkür etti. 
     22.52 ile ikinci olan Bahama'dan Debbie Ferguson, yarışa çok iyi motive olan Jones'un altın madalyayı hak ettiğini, kendisinin rakibi kadar hazır olmadığını belirtti. ABD'den Kelli White da 22.56 ile üçüncü sırayı aldı. 
     Erkekler 400 metre engellide Dominik Cumhuriyeti'nden Felix Sanchez, 47.49 ile birinciliği alırken ülkesine dünya şampiyonalarında ilk altın madalyasını kazandırdı. Daha önce Dominik Cumhuriyeti'nden en başarılı sonucu, 1983 yılında Helsinki'de yapılan şampiyonada erkekler 100 metrede 5. olan Juan Nunez almıştı. ABD doğumlu olan Sanchez, bu derecesiyle aynı zamanda bu kategoride tüm zamanların en hızlı 10. atleti oldu. Bir önceki şampiyonanın birincisi İtalyan Fabrizio Mori, 47.54 ile ikinciliği alırken, İtalya rekorunu 5 salise geliştirmiş oldu. Japon Dai Tameseu 47.89 ile üçüncülüğü kazandı. 
     Bayanlar 3 adım atlamada olimpiyat ikincisi Rus atlet Tatyana Lebedeva, en yakın rakibine 65 santimetre fark atarak 15.25 metreyle birinci oldu. Bu derecesine, 45 bin kişilik Commonwealth Stadyumu'nu dolduran seyircinin de desteğiyle son hakkında ulaşan Lebedeva, 15.50 metre olan dünya rekoruna 25 santimetre yaklaştı. İkinciliği alan Afrika rekortmeni Kamerunlu Francoise Mbango Etone, 14.60 metrelik bir derece gerçekleştirirken, Olimpiyat Şampiyonu Bulgar Tereza Marinova 14.58 ile üçüncülükle yetindi. 
     Müthiş bir finale sahne olan erkekler 5 bin metrede Kenya'dan Richard Limo 13.00.77 ile birinciliği kazandı. 20 yaşındaki Limo, kariyerinde ilk önemli başarısına imza atarken yarıştan sonra yaptığı açıklamada, ''Kenyalı atletlerin geri dönüşünü tüm dünyaya göstermek istedim'' dedi. Olimpiyat ikincisi olan Cezayirli atlet Ali Saidi Sief 13.02.16 ile ikinci, Etiyopya'dan Million Wolde 13.03.47 ile üçüncü sırayı aldı. 
     Erkekler 1500 metre yarı finalinde Fas'tan Hicham El Guerrouj 3.39.54, bayanlar 100 metre engellide ABD'den Gail Devers 12.56, bayanlar 800 metrede Mozambik'ten Maria De Lourdes Mutola 1.59.47, erkekler cirit atma seçmelerinde de Çek Cumhuriyeti'nden Jan Zelezny 90.76 metreyle en iyi dereceyi yaptılar. 
     Bayanlar yüksek atlama seçmelerinde ise en iyi derece olan 1.91 metreyi 10 atlet geçti. 







</TEXT>
</DOC>
