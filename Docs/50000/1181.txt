<DOC>
<DOCNO> 1181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/yazar/elekdag.html </URL>
<DATE> 2001/01/08/ </DATE>
<TIME>  </TIME>
<AUTHOR> Şükrü ELEKDAĞ  </AUTHOR>
<HEADLINE>
"Bizi sevmiyorlar .." 
</HEADLINE>
<TEXT>

     Yıl 1973... Büyük bir Japon firması olan İshikava - Jima - Harima IHI tarafından inşa edilen Haliç Köprüsü'nün açılış merasimine katılmak üzere Tokyo'dan İstanbul'a uçuyorum. Yanımda firmanın Başkanı Taguchi San oturuyor. IHI Birinci Boğaz Köprüsü ihalesine de girmiş ama kazanamamış. Bu nedenle ülkemize birkaç kere gelen Taguchi San, Türkiye hakkında hayli geniş bilgi sahibi. Özellikle, Pendik Tersanesi ile IHI arasında ortaklık kurulması üzerinde ateşli müzakereler cereyan ettiğinden ülkemize ilgisi büyük tersane girişimi sonuçlanmadı, ancak IHI, Fatih Köprüsü'nü inşa etti . 
     Sohbetimiz sırasında, Taguchi San bir ara elindeki Time dergisinin sayfalarını çevirmeye başladı. Derginin ortasındaki içeri doğru kıvrılmış sayfaları da açınca ortaya dört sayfayı kapsayan görkemli bir ilan çıktı. Reklamın başında IHI'nin ismi, ortasında da inşa ettiği 500.000 tonluk tankerlerden birinin resmi yer alıyordu. 
     Reklamda yine üst tarafta büyük harflerle "ICHI - BAN" ifadesi yazılmış ve bunun "Dünyada Birinci" anlamına geldiği İngilizce izah edilmişti. Reklamda, ayrıca, IHI'nin dünyanın "en büyük" tankerlerini, "en büyük" vinçlerini, "en büyük" jeneratörlerini, "en büyük" liman yükleme ve boşaltma sistemlerini yaptığı belirtilerek, bu tür teknolojiler alanında dünyada en önde olduğu vurgulanıyordu. 
     Reklam hakkında birkaç övücü sözden sonra yol arkadaşıma sordum 
     "Petrol krizi ve Süveyş'in kapalı olması nedeniyle dev tankerleriniz muhakkak ki IHI için büyük bir kazanç kaynağı... Ama, reklamdaki diğer devasa makine ve aletlerden aynı ölçüde kar ediyor musunuz " 
     Taguchi San, tankerler dışındaki imalattan pek kar etmediklerini söyleyince, ben kendisine, "o zaman, bunları herhalde firmanızın dünya çapında reklamını yapmak için üretiyorsunuz" dedim. Bu sözlerime muhatabımın tepkisi şöyle oldu 
     "Hayır, Sayın Büyükelçi. Bu makineleri, IHI'nin değil, Japonya'nın reklamı için üretiyorum. Amacım, dünyaya Japonların üstün yeteneklerini ve yaratıcılıklarını göstermek. Japonya'nın dünyada olumsuz bir imajı var. Komşularımız bizi hiç sevmez. Batı da bize sempati duymaz. Kültürümüzü yadırgar, bize hor bakar. Bu önyargıları değiştirmek için, önce Japonya'ya karşı saygı uyandırmak lazım. Evet, önce saygı... Bunu sevgi izler. First, they have to esteem us, then they may like us . İşte, ben bu saygı hissini uyandırmak için dev tankerleri ve dev makineleri yapıyorum. Japonya'da bizim tezimiz Sevginin yolu, saygınlıktan geçer." 
     Taguchi San sözlerini şöyle noktaladı 
     "Sizi de sevmiyorlar... Türkiye'nin de, bizim yolumuzu izlemekten başka çaresi yok .." 
     Bu konuşmadan 27 yıl sonra, Japonya'nın dünyada kazanmış olduğu ağırlık ve saygınlık, "gayret - saygınlık - sevilme" tezinin geçerliliğini kanıtlamıyor mu 
     AB ile ilişkilerimiz bağlamında Avrupa'nın Türkleri sevmediğini dilimize pelesenk ettiğimiz şu günlerde, perişan halimizi biraz da Taguchi San'ın mantığıyla irdelemekte yarar yok mu 
     
     





Issawi'ye saygı 


Dokunmaya devam 


Sessiz zirveler 


İndirgenmiş ittifak... 


Saray, stadyum ve hamburger .. 


Ortadoğu'da geriye sayım 


"Bizi sevmiyorlar .." 


Olimpiyat ve maydanoz 


Memleket gerçekleri... 


Demirel Çağlar dava arkadaşım 


Kefalet çeşitlidir 


Telekom tekeli gelişmenize engel’ 


"Cep" cebi yakıyor 


</TEXT>
</DOC>
