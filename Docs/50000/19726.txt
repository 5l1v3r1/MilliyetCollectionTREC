<DOC>
<DOCNO> 19726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sonspo15.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan futbolunda devrim...Yabancı sınırlaması kaldırıldı 
</HEADLINE>
<TEXT>

     İtalyan Futbol Yüksek Disiplin Kurulu, dün TSİ 21.00'de aldığı bir kararla, yabancı futbolcu sınırlamasını kaldırdı. 
     Alınan kararda, bugünden itibaren takımların istedikleri kadar yabancı oyuncu oynatma hakları olduğu belirtildi. Çalışma açısından fırsat eşitliği ilkesine göre verilen karar, spor kamuoyunda ''İtalyan futbolunda devrim'' olarak yorumlanırken, bazı kesimlerce tartışma yarattı. 
     Disiplin kurulunun kararı, hemen yürürlüğe koymasının yanlış olduğu, sezon sonunun beklenmesi gerektiği savunulurken, ligin bitimine 6 hafta kala şampiyonluk mücadelesinin yaşandığı bir ortamda, bu kararın polemikler yaratabileceği öne sürüldü. 
     İtalya'da eski sisteme göre Avrupa Birliği ülkelerindeki futbolcular buna mahkeme kararıyla Türk futbolcular da dahil edildi yabancı sayılmazken, her takımın kadrolarında AB dışından 5 futbolcu bulundurup bunlardan sadece 3'ünü bir maçta kullanma hakkı vardı. 
     Milan, İnter, Juventus, Lazio gibi büyük kulüplerin yöneticileri tarafından yapılan açıklamalarda, yabancı futbolcunun serbest bırakılmasının ''geciken ama sevindirici bir karar'' olduğu dile getirildi. 
     Kulüplerin, bu karar sonrasında transfer pazarlarının değişeceği, Brezilya, Güney Amerika ülkeleri başta olmak üzere AB dışından genç, başarılı futbolcuların İtalya'ya getirileceği söyleniyor. 
     Bu arada, disiplin kurulu aldığı bu kararla bir anlamda uzun zamandır tartışılan sahte pasaport skandalına da noktayı koyarken, kulüplere veya futbolculara ceza verilmesinin gündemden kalktığı ifade edildi. 
     İtalyan Birinci Futbol Ligi'nde şu anda yabancı statüsünde olan 67 futbolcu, bundan sonra sınırlama olmadan rahatlıkla oynayabilecek. 
     Öte yandan ırkçı pankartlar ve tezahüratlar nedeniyle üzerine gölge düşen Lazio takımı, pazar günü oynayacağı Bari maçında kadrosuna Ganalı Ola'yı dahil etti. Basında yer alan ifadelerde Lazio'nun Başkanı Sergio Cragnotti'nin teknik direktör Zoff'tan Ola'yı ilk 16'ya almasını istediği belirtildi. 






</TEXT>
</DOC>
