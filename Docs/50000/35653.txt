<DOC>
<DOCNO> 35653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/spor/spo05.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya yarı finalde 
</HEADLINE>
<TEXT>

Dünya Atletizm Şampiyonası’ndaki başarılı temsilcimiz, bayanlar 1500 metre seçmelerinde en iyi zamanla koştu. Süreyya Ayhan ilk altıya girerse finale kalacak 
     KANADA’NIN Edmonton kentindeki Dünya Atletizm Şampiyonası’nda piste çıkan ilk atletimiz Süreyya Ayhan, 1500 metrede, seçmelerin en iyi derecesini yaparak yarı finale kaldı. Ayhan, baştan sona önde götürdüğü ilk seride 4.07.97 ile Portekizli ünlü atlet Carla Sacramento’nun önünde ilk sırayı alırken, diğer serilerde birinci olan Dünya şampiyonu Rumen Gabriela Szabo ile vatandaşı Violetta Szekely’den de daha iyi bir derece yaptı. 
     OLİMPİYATTA da yarı final koşarak, bu başarıyı elde eden ilk Türk atleti olan Ayhan, yarı finalde ilk altıya girdiği takdirde finale adını yazdıracak. Gülle atmada ABD’li John Godina, 21.87 metrelik derecesiyle üçüncü kez Dünya şampiyonluğuna ulaştı. İlk üçü Rus atletlerin aldığı 20 km. yürüyüşte Roman Rasskazov 1.20.31 ile altına ulaştı. 100 metre çeyrek finalinde ABD’li rekortmen Maurice Greene, 9.88 ile en iyi dereceyi koştu. 
     
NOTLAR      Gülleci mi 
     100 metre seçmelerine Amerikan Samoası’ndan katılan Trevor Misapeka ilgi çekti. Bir sprinterden çok gülleciye benzeyen Misapeka, 14.28’lik derecesiyle 76 atlet arasında açık ara sonuncu oldu. 
     
     İlginç kriz 
     ATO Boldon, Matt Shirvington ve Dwain Chambers, kramponları geniş olduğu gerekçesiyle 100 metre seçmelerini ödünç ayakkabı ile koşmak zorunda kaldı. Donovan Bailey ise beş yıl önce olimpiyat şampiyonu olduğu kramponu kullandı. 
     
     Gözyaşları 
     HEPTATLONUN büyük favorisi son şampiyon Eunice Barber, güllede üç kez faul yaparak diskalifiye oldu. Gözyaşlarını tutamayan Sierra Leone asıllı atlet, daha sonra yarıştan çekildi. 
     

</TEXT>
</DOC>
