<DOC>
<DOCNO> 11766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/siyaset/siy01.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih’e öğrenci yasağı 
</HEADLINE>
<TEXT>

YÖK, Gülen cemaatine yakınlığıyla bilinen Fatih Üniversitesi’nin, irticaya eğilimini ileri sürerek, önümüzdeki eğitim yılında öğrenci almasını yasakladı 
     ANKARA Milliyet 

     YÖK Genel Kurulu, kılık - kıyafet kurallarına uymadığı, irticai eğilimli kişileri göreve getirdiği gerekçeleriyle Fatih Üniversitesi hakkında "kademeli tasfiye" diye yorumlanabilecek bir karar aldı. Genel Kurul, Fethullah Gülen cemaatine yakınlığıyla bilinen üniversitenin önümüzdeki eğitim öğretim yılında öğrenci almasını yasakladı. 
     Kurul, köklü bir düzenleme yapmazsa üniversitenin faaliyetinin tamamen durdurulmasına karar verdi. 
     YÖK Genel Kurulu, Fatih Üniversitesi yönetiminde bulunanlar hakkında da, "yönetim görevinden ayırma" cezası verdi. 
     Fatih Üniversitesi’nin daha önce de "irtica" konusunda ikaz edildiğinin anımsatıldığı kararda şu saptamalar yapıldı 
     Üniversite tüzel kişiliğine devir işlemleri tamamlanmadı. 
     YÖK’ün onayı olmaksızın araştırma merkezi açılıp yönetmelik yayınlandı. 
     Onay olmaksızın tıp fakültesi hastanesi adı altında Konya Meram’da, Ankara Hoşdere’de, Tıp Fakültesi Tıp Merkezi adı altında da Ankara Çankaya’da birimler açıldı. 
     Öğretim üyelerinin görevlendirme, atama ve yükseltilmelerinde usulsüz davranıldı. 
     YÖK’ün gerekçeli olumsuz görüşüne rağmen belirli amaç ve ilkeleri benimsediği yolunda tereddütler bulunan bir kişi rektör vekili olarak tayin edildi. 
     Akademik ve idari personelle öğrencilerin büyük bölümü, siyasi ve ideolojik nedenlerle kılık - kıyafet kurallarına aykırı davrandı. İdare, bunlara müsamaha gösterdi. 
     Kurum içinde ve dışında öğrencilere laiklik karşıtı bir yaşam tarzı telkin edildi. 
     
Yargıya başvuracaklar      YÖK Genel Kurulu kararına karşı yargıya başvuracaklarını belirten Fatih Üniversitesi Mütevelli Heyeti Başkanı Şerif Ali Tekalan, "Bunlar subjektif şeyler. Atatürk İlkelerine aykırı bir davranışımız olmadı" dedi. 
     


 SİYASET 














</TEXT>
</DOC>
