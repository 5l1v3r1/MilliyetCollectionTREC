<DOC>
<DOCNO> 20558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sonspo17.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurumspor "Fenerbahçe'ye karşı onurumuzla mücadele edeceğiz" 
</HEADLINE>
<TEXT>

     Erzurumspor Başkanı Cemal Polat, Fenerbahçe maçıyla ilgili dedikodu üretilmemesi gerektiğini belirterek, 'Fenerbahçe'ye karşı onurumuzla mücadele edeceğiz'' dedi. 
     Cemal Polat, şampıyonluk mücadelesi veren takımlar için büyük önem taşıyan Erzurumspor-Fenerbahçe maçının izleyenlere zevk verecek bir mücadeye sahne olacağını söyledi. Polat, ''Futbolcularımız çok hırslı. Zevkli ve güzel bir maç olacağına inanıyorum'' diye konuştu. 
     Erzurumspor'un sahaya galibiyet için çıkacağını anlatan Polat, şunları söyledi 
     ''Bizim tek hedefimiz lehimize sonuçlanacak bir sonuçla sahadan ayrılmaktır. Biz kimsenin taşeronu değiliz. Erzurum'un malıyız. Pazar günü sahaya çıkıp onurumuzla mücadele edeceğiz.'' 
     Erzurumspor'un gelecek sezon kurulacak Süper Lig'e tekrar çıkmak için güçlü bir ekip kurmayı hedeflediğini ve Fenerbahçe maçı sonrası transfer çalışmalarına başlayacaklarını kaydeden Polat, ilk hamlede iç transfer çalışmalarını tamamlayacaklarını söyledi. 
     Teknik Direktör Behzat Çınar'ın vereceği rapora göre transfer çalışmalarını yönlendireceklerini anlatan Polat, şöyle devam etti 
     ''İzlemeye aldığımız bazı futbolcular var. İç transfer çalışmalarımızı tamamladıktan sonra dış transfer çalışmalarına başlayacağız. Genç ve dinamik bir ekip oluşturacağız.'' Erzurumspor'da sözleşmesi süren futbolculara talipli çıkması halinde satabileceklerini de belirten Polat, ''Kulübün menfaatleri doğrultusunda belirlediğimiz bonservis ücretini veren olursa futbolcu satarız'' dedi. 







</TEXT>
</DOC>
