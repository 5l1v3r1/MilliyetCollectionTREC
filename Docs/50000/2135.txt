<DOC>
<DOCNO> 2135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/spor/yfbbay.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tipik hazırlık 
</HEADLINE>
<TEXT>

     Kritik Togay Bayatlı 

     Tipik bir hazırlık maçıydı. İki takım da riske girmedi. Genelde kontrollü oynadılar. Pogon iyi bir ekip. Fenerbahçe için ideal bir hazırlık maçı oldu. 
     Andersson’un yanında Balic’in de olmaması hücumda büyük boşluk yarattı. Serhat, çakılı oynayarak top alamadı. Aldıklarını da çalımla ezdi, durdu. Rapajic ilk yarıda iyi, ikincisinde yoktu. 
     En büyük hayal kırıklığı ise Revivo ve Yusuf’un performansları... Çok düşük bir fizik gücü kapasitesiyle oynuyorlar. Ogün orta sahada görevini yaparken savunmada tek önemli aksaklık Ali Güneş’ti... Bu genci Fenerbahçe’de oynayacak kıvamda bir hale getirebilmek Mustafa Denizli için deveye hendek atlatmak kadar zor bir iş. Başta da ifade ettiğimiz gibi çok koşan ve çok pas yapan Polonya ekibi ile faydalı bir hazırlık maçı oynandı. Ancak Fenerbahçe’nin orta sahada ve savunmadaki ağır temposu alarm vermeye devam ediyor. 
     Bir şey daha dikkatimi çekti. Pogon’un Fenerbahçe’den daha fazla yedek oyuncusu var. Bu da bizim Denizli’ye bir mesajımız. Hele hele Andersson’un da sakatlığından sonra Fenerbahçe Teknik Direktörü’nün hala futbolcu transfer etmemekteki ısrarını anlayabilmemiz mümkün değil. Uzun bir ikinci devreyi götürebilmek için Sarı - Lacivertli ekibin kesinlikle kadrosunu zenginleştirmesi ve artırması gerek. 
     


 SPOR 



































</TEXT>
</DOC>
