<DOC>
<DOCNO> 12864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/yazar/uras.html </URL>
<DATE> 2001/03/24/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bay Knepp İstanbul'da 
</HEADLINE>
<TEXT>

     İstanbul'da yaşıyorsanız veya yolunuz İstanbul'a düşer ise, Beyoğlu'na uzanınız. Beyoğlu'nda Aksanat Merkezi'ni ziyaret ediniz. Sergi gezer, müzik dinler, bir bilet alıp, Bay Knepp'i seyredersiniz. 
     Bay Knepp Polonyalı bir anne ile Rus bir babadan Arjantin'de doğan Jeorge Goldenberg'in "tiyatro oyunu". Arjantin'de 1970'li yılların sonlarındaki polis rejimi döneminde birçok insan "kaybolmuş"... Goldenberg'in "Bay Knepp" isimli oyununda kocası bir yıl önce kaybolan bir kadının birtakım isteklerle evine gelen polislerle olan ilişkisi hikaye ediliyor. Adamı yok edenler, yaşadığı ümidi ile bir yıldır yolunu bekleyen kadına ölüm fermanını imzalatmaya çalışıyor. 
     Goldenberg Arjantin'deki polis rejimi sırasında yeraltında yaşamış daha sonra "Caracas"a kaçmış bir yazar. Oyununu bu dönemde yazmış. Arjantin'de şartlar normale döndükten sonra, 1982 yılında oyun sahnelenebilmiş. 
     İstanbul'da oyunu "Aksanat Prodüksiyon Tiyatrosu" sahneye koydu. 1995 yılında kurulan "Aksanat Prodüksiyon Tiyatrosu" Işıl Kasapoğlu yönetiminde Tilbe Saran, Güler Ökten, Köksal Engür, Cüneyt Türel ve Yavuz Pekmen'den oluşuyor. Genelde, Türkiye'de ilk kez sahnelenen oyunları seyircilerine sunan tiyatronun programında bundan önce "Abelard ve Heloise, Alacaklılar", "Molly S" ve "Sevilmek" isimli oyunlar yer aldı. 
     Aksanat Prodüksiyon Tiyatrosu İstanbul'da sahnelenen oyunları daha sonra şehir şehir gezerek Anadolu'ya taşıyor. 
     Knepp Musevi dilinde düğme anlamına gelirmiş. Buenos Aires argosunda ise, "aynasız polis" karşıtı bir kelime imiş. Bay Knepp oyunun ana karakteri olan "aynasız"ı simgeliyor. Köksal Engür bu rolde harika bir oyun çıkarıyor. Oyunu, diksiyonu, dinamizmi nefis. Kocası "kayıp" kadında Tilbe Saran, çok başarılı. Cüneyt Türel, Güler Ökten, Yavuz Pekmen, çok iyi. Bay Knepp çarşamba günleri saat 15.00'te cuma ve cumartesi günleri saat 19.00'da sahneleniyor. Oyunun biletleri 4 milyon lira. Öğrencilere yüzde elli tenzilat var. 
     Kadriye Kulin yönetimindeki Aksanat'ın programı zengin. İki salonunda iki sergi var. Rasin'in tabloları, Fatih Mika'nın gravürleri sergileniyor. 
     Müzik dinleti salonlarında saat 14.00 - 19.00 arası Klasik Batı Müziği CD'leri dinlenebiliyor. 
     Çok amaçlı salonda öğle saatlerinde Laser - Disc ve DVD'den opera, bale, konser dinleti ve gösterimi var. Bazı akşam üzerleri programda canlı konserler ve dia gösterileri yer alıyor. 
     Akmerkez'in Litografi Atölyesi'nde Zahit Büyükişleyen, Serigrafi Atölyesi'nde Özdemir Altan çalışıyor. Bale Stüdyosu'nda Sibel Kasapoğlu, Zeynep Tambay, Dilek Evgin grupları ile MSÜ öğrencileri bale çalışmalarını sürdürüyor. 
     Aksanat, pazar ve pazartesi günleri dışında her gün saat 11.00 ile 19.00 saatleri arasında açık. Tiyatro temsilleri hariç diğer etkinliklerden ücretsiz yararlanılıyor. 
     
     





Siyasi zaaf 


Telefon çalar 


Alternatif Emek Paketi 


Bakana ceza kesen trafik gönüllüsü 


Derviş siyasete girecek, girmeyecek... 


Biri bizi özetliyor 


Fatih krizi 2 


Vatandaş 


Söz Meclis'te... 


Emir, demiri kesiyor... 


Zavallılaşanlar var 


Tabağa düşen öküz 


Amerikalı 


Kamu bankalarına arama konferansı 


Bay Knepp İstanbul'da 


</TEXT>
</DOC>
