<DOC>
<DOCNO> 33321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/yazar/toker.html </URL>
<DATE> 2001/07/22/ </DATE>
<TIME>  </TIME>
<AUTHOR> Metin TOKER  </AUTHOR>
<HEADLINE>
Beklenen ne 
</HEADLINE>
<TEXT>

     Hani hikayede, Allah çizmelerini çeker ve sebebini söyler "Türk kullarım, başları ne zaman sıkışsa, işlerini kendileri halledecek yerde bana havale ederler. Gene sıkışmışlar gidip bir bakayım, bari.." 
     Allah bu sefer, kendisi yerine "dolar"ı göndermişe benzer. O, 1,3 1,4 1,5 demeyip 1 milyon 600 bine vurunca Öksüz'den kurtulduk. 
     
     Şimdiden tarihe "unutulmaz" olarak geçmiş 57. Hükümetten kurtulmak o kadar kolaya benzemiyor. Çünkü 57. Hükümetten kurtulmakla iş bitmiyor. Zorluk da, bunu herkesin anlamamasından doğuyor. O kadar ki bu yüzden akıllara en basitinden en fantezistine, olur olmaz bin tane formül geliyor ve nenin kabil bulunup nenin bulunmadığı bu arada hesap dışı kalıyor. 
     Mesela unutuluyor ki "Başbakan Derviş", "Başbakan Tayyip", "Başbakan İnönü" diye bağırmakla birisi Başbakan olmaz ve Başbakan olmak için evvela Meclise girmek lazımdır. Meclise girmek de, bir seçimi - ara veya genel - kazanmakla olur. Demek, evvela bir seçim gerekli. Halihazır Hükümet "Aman, seçimi ağızınıza bile almayınız büsbütün batarız " diyor ve buna inanan "güçlü çevreler" var. - Asker, değil -. 
     Bir seçim - ara veya genel -, gene de yapılsa, tabii buna "kanunen ehil" herkes "bağımsız" olarak girebilir. Ancak iyisi - ve daha emini - "parti adayı" etiketiyle katılmaktır. Derviş, Tayyip, İnönü şimdilik "parti kurma"nın planı, dedikodusu safhasındalar hatta birincisiyle üçüncüsüne böyle bir niyet sadece "atfedilmekte". 
     Biliyor musunuz ki bunlar - veya başkaları - partilerini "bugün" kursalar, bırakınız "bu sonbahar"ı "önümüzdeki ilkbahar"da yapılacak bir seçime bile giremezler. Çünkü "yürürlükteki kanuni mevzuat"a göre bir partinin seçimlere girebilmesi için "kurulması" değil kurulduktan sonra yapacağı ilk kongresinin üzerinden altı ay geçmesi lazımdır. 
     Bunlardan habersiz - veya bunları kaale almaksızın - istediğiniz kadar Başbakan yaratırsınız istediğiniz kadar kimse için sokaklara çıkıp "Yaşasın Başbakan " diye bağırabilirsiniz. Böyle bir seçimden sonra bakarsınız, bırakın hamam ile tası, tellaklar bile değişmemiş. 
     Tabii "ara rejim", "teknokratlar hükümeti" gibi formüllerde bu tarz "formaliteler"e lüzum yoktur. Ama bunu "Parlamentonun hamiyeti"nden beklerseniz bin yıl beklersiniz. Onun için de - adıyla söyleyelim - "asker zoru"na ihtiyaç vardır ki - bilinen ve görülen kadarıyla - askerde böyle bir niyet yoktur. 
     "Barut yok " gibi bir şey.. 
     
Çare Toplumun baskısı      "Parlamentonun hakimiyeti" değil Parlamentonun "demokratik toplum baskısı" altına alınması. İşte, tek yol. İşte, bunun hedefi Yeni bir Hükümet ile Seçim ve Partiler kanunu değiştirilerek yeni bir anayasanın hazırlanması amaçlı genel seçimi derhal kararlaştırıp ilan etmek. Böyle bir süreçte "IMF ile program" daha zor değil, daha kolay yürüyecektir ve IMF ile Dünya Bankası "başka bir hükümet" lafını telaffuz ederken bunu kastetmektedir. 
     İşlerinden tazminatsız çıkarılmış işçilerin patron yalısı basmalarından da öteye taşacak bir "sosyal patlama"yı beklemek mutlaka gerekli mi 
     







Sultan Bahşiş 


Ponzi tipi kısır döngü 


Tayyip'le ilgili soru işaretleri 


Aslan Başkan 


İngilizlerin Monika'sı 


Tercih sıralaması yaparken 


Fransız diplomat haklı çıktı 


Küresel ütopyanın sonu mu 


Zamanı yönetmede taş mı önemli, mıcır ve kum mu 


Süre iki yıldır 


Beklenen ne 


Küreselleşme tuhaf bir dünya yaratıyor 


Turizmin kaymağını yabancılar yiyor 


Jet - Pa milletvekili yenilikçi olursa... 


</TEXT>
</DOC>
