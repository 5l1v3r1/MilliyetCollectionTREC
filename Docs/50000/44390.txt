<DOC>
<DOCNO> 44390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sonspo06.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarı lacivertli futbolculardan Denizlispor maçı yorumu... 
</HEADLINE>
<TEXT>

     Fenerbahçeli futbolcular, Avrupa Şampiyonlar Ligi'nde üst üste aldıkları yenilgilerden sonra ligde dün Denizlispor'u 2-1 yenerek kötü gidişe 'dur' dediler. 
     Fenerbahçe ve milli takımın başarılı kalecisi Rüştü, ''rusturecber.net'' adresli internet sitesinde yaptığı açıklamada, Denizlispor galibiyetiyle kötü gidişe 'dur' dediklerini belirterek, şu görüşlere yer verdi 
     ''Nihayet kötü gidişe 'dur' dedik. Denizlispor maçında Fenerbahçe takımı olarak gerçek kimliğimize yakın bir futbol sergiledik ve 3 puanı 2 golle aldık. 
     Denizlispor maçı, pozisyonu bol, temposu yüksek bir maç oldu. 
     Yakaladığımız gol fırsatlarını cömertçe harcadık. Bu fırsatları değerlendirebilsek sonuç çok daha farklı olabilirdi. Ama maalesef ikisini değerlendirebildik. 
     Bu maçla birlikte yeniden eski kimliğimize döndüğümüzü düşünüyorum. 
     Avrupa Şampiyonlar Ligi'nde olsun, Birinci Süper Lig'de olsun, üst üste aldığımız başarısız sonuçlar, bizi, teknik heyeti, yöneticileri ve bize inanları yıktı. 
     Bu başarısız grafik, kimsenin beklemediği bir olaydı. Ancak tüm bunlara rağmen mücadele verdiğimiz tüm cephelerde iddialarımız devam ediyor. Ben açıkçası hedeften koptuğumuza inanmıyorum. Özellikle Avrupa Şampiyonlar Ligi'nde elimizden geleni yapacağız ve evimizde kaybettiğimiz puanları deplasmanda alarak yerine koyacağız. 
     Geçen hafta hemen hepimiz için tam anlamıyla kabustu. Aldığımız kötü neticelerden sonra, başta hocamızı Mustafa Denizli ve takım kaptanımız Ogün Temizkanoğlu olmak üzere, bazı arkadaşlarımıza gereğinden fazla yüklenildi. 
     Yazılanlar çizilenler hakaret boyutuna vardı. Eleştiriler iyiniyetten uzak bir haldeydi. Yazılanlar bizi üzdüğü gibi yıprattı da. 
     Biz bir takımız. Hem de iyi bir takımız. Bir takımda olması gereken tüm özellikleri taşıyoruz. İyi arkadaşlıklarımız var. Belirli hedeflerimiz var. Nasıl ki kazandığımızda takım olarak kazanıyorsak, kaybettiğimizde de hep beraber kaybediyoruz. Yani sevinci ve üzüntüyü eşit paylaşıyoruz. Mağlubiyetler ve başarısızlıklar asla belli kişilere yüklenemez. 
     Şunu özellikle bilmenizi isteriz ki biz futbolcular olarak artık yazılanları çizilenleri önemsemiyoruz. Nasıl önemseyebiliriz ki. Özel yaşantılarımız hakkında bile doğru olmayan, yalan yanlış hatta iftira dolu bir takım haberler yapılıyor. Yazılan yazılar çoğu zaman rencide edici oluyor. Ben bu tip yıpratıcı eleştirileri, gereksiz, yersiz ve haksız buluyorum. Yapılacak eleştiride dozaj ve nitelik çok önemlidir. 
     İşte bu önem, önemsenmediği için bizde yazılanları önemsememeye başladık. 
     
     Mustafa 'Yeniden dirildik' 
     Fenerbahçe'nin savunma oyuncusu Mustafa Doğan ise, hiç yaşanmasını istemedikleri, şansızlıklarla dolu, korkunç bir haftayı geride bırakarak Denizlispor galibiyetiyle adeta yeniden dirilişi yaşadıklarını söyledi. 
     Mustafa Doğan, ''www.mustafadogan4'' adresli internet sitesinde yaptığı açıklamada, Denizlispor maçına bu atmosferde çıktıklarını belirterek, şu açıklamada bulundu 
     ''Denizlispor maçı bizim için çok önemliydi. Takım olarak bunun bilincindeydik. Alınan kötü sonuçlardan takım olarak büyük üzüntü duyuyorduk. 
     Bütün bunlara ilave olarak bir de Denizlispor maçının Kadıköy'deki yenilmezlik unvanımızı rekora taşıyacak maç olması nedeniyle biraz strese girdik. Nitekim, maç bittiğinde 3 puanı alarak rahat bir nefes aldık ve yeni bir başlangıç yaptık. Deyimi yerindeyse dirilişi yaşadık. 
     Bundan sonra bizi oldukça zorlu bir dönem bekliyor. Gerek ligde gerekse Avrupa maçlarında çok dikkatli olmalıyız. Kaybettiğimiz puanları bir şekilde telafi etmeliyiz. 
     Gerçekçi olmak gerekirse, Avrupa Şampiyonlar Ligi'nde evimizde oynadığımız 2 maçı hem de üst üste kaybetmek hiç de iyi olmadı. 
     Şansımızı epeyce zora soktuk. Ama futbolun değişmez bir kuralı var, maç hakemin düdüğüyle sona erer. Avrupa Şampiyonlar Ligi'nde bizim için matematiksel olarak kaybedilmediği müddetçe devam edecek. 
     Tüm varımızı yoğumuzu ortaya koyacağız ve bir üst tura çıkmak için ne gerekiyorsa yapacağız. Bizim çok önceden belirlemiş olduğumuz büyük hedeflerimiz var ve bu hedeflerimizi elde etmek için çalışıyor ve mücadele ediyoruz. 
     Taraftarlarımızdan ricamız, tıpkı Denizlispor maçında olduğu gibi desteklerini bizden eksik etmemeleri ve her geçen gün biraz daha arttırarak sürdürsünler.'' 
     






</TEXT>
</DOC>
