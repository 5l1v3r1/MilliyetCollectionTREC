<DOC>
<DOCNO> 28097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sonspo17.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yardımcısı "Terim hırsı ve disipliniyle Sacchi'ye benziyor" 
</HEADLINE>
<TEXT>

     İtalya'nın AC Milan takımıyla 2 yıllık sözleşme imzalayan teknik direktör Fatih Terim'in yardımcıları antrenör Antonio Di Gennaro ve kaleci antrenörü Andrea Pazzagli, aileleri ile birlikte İstanbul'a geldi. Gennaro ayağının tozuyla yaptığı açıklamada , "Terim, hırsı ve disipliniyle Sacchi'ye benziyor" dedi. 
     Türk Hava Yolları'na ait bir uçakla Roma'dan gelen İtalyan teknik adamlar, Atatürk Havalimanı'nda bir basın toplantısı düzenleyerek, medya mensuplarının sorularını yanıtladı. 
     Fiorentina'da da Fatih Terim ile birlikte çalışan ikili, Türk teknik direktörle çalışmaktan büyük mutluluk duyduklarını belirterek, kendilerine çalışma ve disiplin aşıladığını söylediler. 
     Basın mensuplarının, ''Terim'i Milan'da bekleyen zorluklar neler '' şeklindeki bir sorusu üzerine, kaleci antrenörü Pazzagli, AC Milan basınının ve taraftarının geçen yıla oranla beklentilerinin yüksek olduğunu dile getirirken, antrenör Gennaro da, ''Neden Fiorentina'dan Milan'a geldiniz '' sorusu üzerine, ''Geçen yıl birlikte çalıştık ve bizden memnun kaldı. Sanırım bu nedenle gelmemizi istedi'' dedi. 
     AC Milan'da yeni sezonda hangi futbolcuların kalacağı ile ilgili bir soruya ise Gennaro, ''Milan'ın geniş bir kadrosu var. Hocamız bu konuda yöneticilerle görüşme yaptı. Fakat henüz kesin bir şey yok. Ayrıca, kaleci Abbiati de çok başarılı. Çok iyi sezonlar geçirdi. Fakat geçen sezon o da Milan'la birlikte düşüşe geçti'' diye konuştu. 
     Diğer yandan Gennaro, ''Fatih Terim'i daha önce çalıştığınız hangi teknik adama benzetiyorsunuz'' sorusuna, ''Çalışma hırsı ve disiplini ile Sacchi'ye benziyor'' cevabını verdi. 
     Aileleri ile birlikte otele yerleşen ikilinin, Fatih Terim'le birlikte akşam yemeği yiyeceği ve iki gün sonra de tatillerini geçirmek üzere Bodrum'a gidecekleri öğrenildi. 






</TEXT>
</DOC>
