<DOC>
<DOCNO> 10681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/siyaset/siy01.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekili ceza ödemezmiş.. 
</HEADLINE>
<TEXT>

     Hakan KARABAY BURSA DHA 

     DSP Kocaeli Milletvekili Turhan İmamoğlu, kendisine trafik cezası yazan polise "Ben milletvekiliyim, bu cezayı iptal et" diye çıkıştı ve kaskını aldı. Kurban Bayramı’nı eşi ve çocuğuyla birlikte Uludağ’da geçiren İmamoğlu, otomobilini Santral Garaj yanında park yasağı olan yola bırakıp eşi ve çocuğuyla birlikte kebap yemeğe gitti. Dönüşte 13 milyon 200 bin liralık trafik cezası makbuzunu ön sileceklerinde buldu. 
     Kendisine trafik cezası kesilmesine sinirlenen milletvekili, makbuzu eline alıp, "Buna hangi polis yazdı" diyerek hışımla çevredeki görevli polisi aramaya başladı. Görevli Yunus polis ekibinden Hakan Uzun, otomobilin yanına gelerek, park yasağının ihlal edildiğini bu nedenle ceza yazdığını söyledi. İmamoğlu polise, "Ben milletvekiliyim, arabamın önüne de kartvizitimi koydum. Nasıl ceza kesersin Bunu iptal et" dedi. Uzun ise görevini yaptığını söyledi. İmamoğlu ısrar edince polis memuru bu kez kendisinden kimlik istedi. Ancak İmamoğlu milletvekili kimliğini göstermediği gibi, Uzun’un kaskını aldı. Bunun üzerine Uzun, telsizden anons ederek "Burada milletvekili olduğunu söyleyip kimlik göstermeyen bir kişi, görev yapmamızı engelliyor" dedi. Olayı telsizden duyan polislerin olay yerine gelmesiyle kaskı geri veren İmamoğlu, ceza makbuzunu aldı, ödeyeceğini söyledi ve Emniyet Müdürlüğü’ne gitti. İmamoğlu, nöbetçi müdürle görüşüp olayı tatlıya bağladıktan sonra "Kaskı almakta hatalı olabilirim. Ama sadece polis memurunun dikkatini ölçmek istedim. Herhalde bu arkadaşa takdirname göndereceğiz" dedi. 
     


 SİYASET 










</TEXT>
</DOC>
