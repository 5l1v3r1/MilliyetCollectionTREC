<DOC>
<DOCNO> 31411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/guncel/gun01.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilmece çözüldü 
</HEADLINE>
<TEXT>

Oğlunun sünnet düğünüyle dikkatleri çeken Bedrettin Ekdi, Milliyet'e konuştu Düğün 20 milyar liraya mal oldu. Sanatçıları Sisi getirdi. Altmış tane köyümüz var. Cezaevine üçüncü girişim. Kira olarak gelirim var 
     MUSTAFA BAKACAK SEMRA KARDEŞOĞLU İstanbul 

     Oğlu için düzenlediği sünnet düğünüyle dikkatleri üzerine çeken Bedrettin Ekdi 43 , sonunda konuştu. Cezaevine üçüncü kez giren Ekdi, düğünün bir milyon dolara değil 20 milyar liraya mal olduğunu savundu. 
     Görüşme talebimize olumlu yanıt veren Ekdi ile buluşmamız, mafya filmlerine benzer bir sahneyle gerçekleşti. Seyhan Soylu'nun ofisinde yapılması beklenen görüşme, ofise gelen bir kişinin bizi kendi otomobiliyle götürdüğü Nişantaşı Spor Kulübü tesislerinde gerçekleşti. 
     
     60 köyü var ama... 
     İki bini Nişantaşı çevresinde olmak üzere, beş bin kişilik aşiretin lideri olduğunu iddia eden Ekdi'nin hayatı, filmleri aratmayacak nitelikte 
     "Bitlis'in Hizan ve Siirt'in Şirvan ilçelerinde 60 köyümüz bulunuyor. Ancak maddi değeri yok. Köyü satsan İstanbul'dan bir daire alamazsın. Küçük yaşta ticarete atıldım. Av malzemeleri, konfeksiyon ve son olarak inşaat işine girdim. Nişantaşı'nda 60 daireli bir bina yaptım. Kendi adımı taşıyan iş hanını ise sattım. Kira gelirlerim, 30'a yakın arsam, Ferko ve Espa adlı iki şirketim var. Nişantaşı Spor Kulübü'nün tesislerini de işletiyorum." 
     
     Cezaevine üçüncü girişi 
     "Daha önce adam yaralama suçundan iki kez cezaevine girdim. Son olarak cinayet suçundan 32 ay hapis cezası aldım. Birine taksi satmışlar, adam bunları dolandırmış. Rüyalarında o kişiyle birlikte beni görmüşler. Bu yüzden parayı benden istemeye başladılar. Cinayet tamamen kaza sonucu oldu. Cezamın bitmesini bekliyorum. Cezaevinde kimseden ayrıcalığım yok. Tarlada biber ekiyorum." 
     
     Ajda Pekkan'a İran kedisi 
     "Oğluma görkemli bir sünnet düğünü yaptırmak istedim. Ancak basında bu kadar yer alacağını, gazetelerin birinci sayfalarına gireceğini beklemiyordum. Bu acayip bir tiyatro, buna ben bile şaşırdım. Organizasyon işini üstlenen Seyhan Soylu'ya tüm harcamalar için 20 milyar lira verdim. Sanatçıların hiçbirine para ödemedim. Ajda Pekkan bir kediye geldi. 'Diva' isimli bir Siyam kedisi hediye ettik. Adnan Şenses'e altın tespih verdik. İzin alabilseydik Pekkan'ı helikopterle düğüne getirecektik." 
     
     'Tabancadan çekinmem' 
     "Aşiret olduğumuz için yalnız dolaşmıyorum. Hiçbirimiz tabanca taşımayız. Ama gerektiğinde bulurum, çekinmem. Polisin sakıncalı kişiler listesinde yer aldığımı bilmiyordum. Rizeli Ahmet Demirkapı ile ortağım. Cezaevinden çıktıktan sonra işlerimin başına geçeceğim. Mütevazı bir hayatı tercih ediyorum." 
     
     Sicili kabarık... 
120 milyar için KATİL OLDU      Bedrettin Ekdi, ilk olarak 1980'de adam yaralama suçundan bir yıl Akşehir Cezaevi'nde yattığını söylüyor. Lise ikinci sınıfı da cezaevinde okudu. 1985'te aynı suçtan, bu defa üç ay Bayrampaşa'da tutuklu kaldı. 1997'de tefecilikten gözaltına alınıp serbest bırakıldı. 1999'da bu kez 120 milyar lira için işlediği cinayet suçundan 6 yıl 8 ay hapis cezasına çarptırıldı. İnfaz Yasası gereği cezası 32 aya indirildi. 24 aydır cezaevinde olan Ekdi, sekiz ay sonra tahliye olmayı bekliyor. 
     Bu arada Ekdi'nin iki yıl önceki olayda, cinayetten tutuklanma talebiyle mahkemeye sevk edildiği sırada adliyeden kaçtığı ortaya çıktı. 
     Kayıtlarda Ekdi, 25 Eylül 1980'de 16 kilo esrar, sahte 100 bin Alman markı, 50 bin ABD doları, 1987'de de 6 kilo eroinden işlem gördü. 
     Ekdi, kullandığı çek karnesini iade etmediği gerekçesiyle iki bankayla mahkemelik oldu. Bir bankanın çek karnesini iade eden Ekdi beraat ederken, bir başka davada İstanbul 3. Sulh Hukuk Mahkemesi'nce 6 milyon 840 bin lira cezaya çarptırıldı. 
     
Sünnetteki şarkıcılar da yandı      NEDİM ŞENER 

     Hafta sonunda oğluna 1 milyon dolarlık 1.3 trilyon TL sünnet düğünü yapan Siirt Ekdi aşiretinin reisi Bedrettin Ekdi sanatçıları da yaktı. Bir yandan Ekdi'nin şirketleri ve malvarlığı konusunda inceleme yapan defterdarlık, diğer yandan, düğüne katılıp şarkı söyleyen, ancak para almadıklarını belirten sanatçıları ifade vermeye çağırdı. İşlerin yoğunluğuna rağmen beş vergi denetim elemanını aşiret düğününü araştırması için görevlendiren İstanbul Defterdarlığı, düğüne katılan şarkıcıların tamamından cuma gününe kadar ifade alacak. 
     İstanbul Defterdarı Kadir Boy'un verdiği bilgiye göre, şarkıcıların çoğu, seslendirdikleri eserler karşılığı para almadığını ifade ederken, düğün sahibiyle arkadaşlıklarının şüpheli görülmesi ve verdikleri bilgilerin çelişkili olması üzerine, konuyla ilgili inceleme genişletildi. 
     
     Haydi şimdi bütün ünlüler ifadeye 
     Düğüne gelen Muazzez Abacı, Gönül Yazar, Ajda Pekkan, Muazzez Ersoy, Adnan Şenses, Seda Sayan, Burak Kut, İbrahim Erkal, Sibel Turnagöl, Sevda Demirel, Emirkan, Gökhan Tepe, Pınar Dilşeker, Hazal, Devrim Erden, Hayfi, Ebru Aydın, Ayhan Aşan, Haluk Özkan, İsmail Hazar, Semih Finini, Sultan of Mahalle, Zümre, dansözler ve organizasyonu yapan Sisi lakaplı Seyhan Soylu defterdarlığa çağrıldı. 
     



 GÜNCEL 





















</TEXT>
</DOC>
