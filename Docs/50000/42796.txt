<DOC>
<DOCNO> 42796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sondun17.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Usame bin Ladin'in üçüncü bir ülkeye iadesi tartışılıyor 
</HEADLINE>
<TEXT>

     Afganistan'da Taliban yönetimiyle Pakistan heyeti arasındaki görüşmelerde, Usame bin Ladin'in ABD'den ziyade üçüncü bir ülkeye iadesinin ele alındığı iddia edildi. 
     Adı açıklanmayan Pakistan hükümet kaynağı, Kandahar'da Taliban'ın karargahında dün yapılan toplantıda, Taliban hükümetinin uluslararası alanda tanınması ve BM yaptırımlarının kaldırılmasının yanı sıra bin Ladin'in ABD'den başka üçüncü bir ülkeye iadesi olasılığının tartışıldığını bildirdi. 
     Kaynak, Pakistan heyetiyle Taliban temsilcileri arasında nihai bir anlaşma sağlanamadığını ve heyetin bugün Pakistan'a geri döneceğini kaydetti. 
     Pakistan İstihbarat Servisi Şefi General Mahmud Ahmed'in de yer aldığı heyet, New York ve Washington'daki uçaklı saldırılarda ABD'nin baş zanlı ilan ettiği Usame bin Ladin'in iadesi için Taliban yönetimini ikna etmeye çalışıyor. 






</TEXT>
</DOC>
