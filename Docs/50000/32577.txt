<DOC>
<DOCNO> 32577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/ekonomi/eko01.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine borçlanamadı dolar 1.5 milyonu gördü 
</HEADLINE>
<TEXT>

Güven ortamının kaybolması doları tarihi zirvesine çıkardı. Merkez Bankası’nın müdahalesine rağmen dolar gün içinde 1 milyon 500 bini aştı. Faizler 11 puan artarken, borsa yüzde 4.1 düştü 
     EKONOMİ SERVİSİ 

     Türkiye, spekülatif bir döviz piyasasının sıkıntılarını yaşıyor. Güven bunalımı, Arjantin krizi ve Merkez Bankası’nın faiz artırımı ile piyasalarda başlayan tedirginliğe, Hazine’nin ihaledeki düşük satışı eklenince dolar adeta patladı. Başbakan Bülent Ecevit’in sakinleştirici açıklamaları bile doların yükselişini engelleyemedi. Dolardaki talebin, bazı yabancı bankalardan kaynaklandığı gözlendi. Merkez Bankası dün sabah program dışı düzenlediği döviz satış ihalesi ile 1 milyon 415 bin liradan 84 milyon dolar satmasına karşın, doların hızını kesemedi. Pazartesi 1 milyon 380 bin liradan kapanan dolar, dün Ecevit’in piyasayı teskin ettiği öğlen saatlerinde 1 milyon 530 bin liraya kadar tırmandı. 
     
     Öğleden sonra sakinleşti 
     Öğlen saatlerinde bankalararası piyasada 1 milyon 600 bin liradan dolar kotasyonlarının verildiği gözlendi. Ancak alıcı gelmeyince dolar düşmeye başladı. Kotasyonlar gün sonunda 1 milyon 500 bine indi. Dolar serbest piyasada da gün sonunda 1 milyon 500 binin de altına inerek günü 1 milyon 478 bin liradan kapattı. Dolar dün yüzde 7.1’lik artış gösterirken, ay başından bu yana yükselişi yüzde 20 oldu. 
     
     Borsa yüzde 4.13 düştü 
     Güven bunalımı adeta borsayı çökertti. Doların hızlı tırmanışı, ihaledeki düşük satış, borsayı yüzde 4.13 düşürdü. Endeks dün 391 puanlık gerilemeyle 8.688’e indi. Endeksin dolar bazındaki değeri 18 Ocak 2000’deki 3.58 cent seviyesinden bu yana geçen 1.5 yılda yüzde 82.68’e gerileyerek 0.62 cente indi. 
     
     İstifa rahatlatır 
     Ulaştırma Bakanı Öksüz’ün istifa etmesinin bugün piyasalara olumlu etki yaratması bekleniyor. Piyasalar Yüksel Yalova’nın istifasına da olumlu yönde tepki vermişti. 
     Öksüz’ün istifasından sonra dolar alış kotasyonları 1 milyon 300 - 1 milyon 350 bin liraya düştü. 
     
IMF de alarmda      Washington Post gazetesi, IMF Başkanı Köhler’in dün, Türkiye ve Arjantin piyasalarındaki gelişmeler üzerine Avrupa gezisini yarıda kesip apar topar IMF’nin Washington’daki genel merkezine geri döndüğünü öne sürdü. Gazete, IMF’nin alarm durumuna geçtiğini belirterek "İki ülkedeki krizin, gelişmekte olan diğer piyasalara sıçramasından endişe ediliyor" yorumunu yaptı. 
     Dün yayımlanan haber - analizde, hükümetlerin güven mesajlarına rağmen yatırımcıların her iki ülkeden de hızla uzaklaştığı belirtildi. İki ülkede durumu için yapılan analiz şöyle "Cumhurbaşkanı Fernando de la Rua ve Ekonomi Bakanı Domingo Cavallo’nun kamu harcamalarını kısıtlayan ekonomik kararları halka kabul ettirememesi nedeniyle Arjantin’de devlet tahvilleri yüzde 38 değer kaybetti. Türkiye’de ise gecelik faizler dört puan artarak yüzde 67’ye çıktı. Bu tür önlemler genellikle ülkenin parasının cazibesini yatırımcıların gözünde artırmasına rağmen, aynı gün Türk Lirası, dolar karşısında yüzde 3 değer kaybetti." 
     
Ankara telaşlandı      Dolar kurunun 1.5 milyon lirayı aşması, ekonomi yönetimi ile program kapsamında dokuzuncu gözden geçirme için Ankara’da bulunan IMF heyetinde şaşkınlık ve kaygıya neden oldu. 
     Türkiye Masası Şefi Juha Kahkonen başkanlığındaki IMF heyeti, dün sabah, Hazine Müsteşarı Faik Öztrak’ın başkanlığında, ekonomi bürokratlarıyla tekrar bir araya geldi. Toplantı sürerken gelen dövizdeki şok artış haberi toplantıda şaşkınlığa yol açtı. Artışın güven bunalımından kaynaklandığı, ancak kurların çok yükselmesi nedeniyle gelebilecek döviz satışları nedeniyle uzun süreli olmayabileceği değerlendirmesi yapıldı. 
     Devlet Bakanı Kemal Derviş ise İstanbul’dan döner dönmez doğrudan Hazine Müsteşarlığı’ndaki makamına geçti. Derviş’in, bürokratlarla toplantısında, kurlardaki artışın spekülatif olduğu sonucuna varıldı. 
     
Merkez’den test satışı      HARUN GÜREK Ankara 

     Başbakan Bülent Ecevit ile MHP kanadına mensup bazı bakanların, Devlet Bakanı Kemal Derviş’le MHP arasında bir sorun olmadığına ilişkin açıklamalarına karşın doların 1 milyon 500 bin lirayı aşması, Hazine ve Merkez Bankası’nın elini kolunu bağladı. Başbakan Yardımcısı Devlet Bahçeli’nin, Derviş’in görevden alınmasını istediklerini doğrulamasıyla dolarda başlayan tırmanış, Ecevit’in yaptığı açıklama sırasında da sürdü. Bu sırada, Merkez Bankası programında olmamasına karşın, dövizdeki artışın talepten mi kaynaklandığını, yoksa spekülatif mi olduğunu belirlemek için ihale açtı. Banka, bu nedenle satacağı döviz miktarına sınır da koymadı. Buna karşın gelen talep 85 milyon dolarla sınırlı kaldı. 
     Dövize gelen talebin sınırlı kalması, dövize gerçek anlamda bir talep olmadığı, yükselişin ekonomik gerekçelerden kaynaklanmadığı sonucunu ortaya çıkarınca, Merkez Bankası, yeni bir müdahaleden vazgeçti. 
     Kurlardaki artış Merkez Bankası tarafından sabahtan itibaren sıkı takibe alındı. Bankanın kurların 1 milyon 500 bin liraya ulaşması üzerine döviz satış kararı aldığı belirtilirken akşam üzeri kurlar da gevşeme oldu. 
     
     Bu kez istifa söylentisi 
     Öte yandan, dün öğleden sonra Merkez Bankası Başkanı Süreyya Serdengeçti’nin istifa ettiği söylentileri yayıldı. Serdengeçti’nin kurlardaki yükselme nedeniyle istifa ettiği dedikodusu yalanlandı. 
     
İkinci elde faiz 10 puan arttı      Hazine, dün düzenlediği bono ihalesinde yedi ay vadeli borçlandı, ancak ihaleye ilgi olmadı. Yedi aylık 203 gün vadeli bono ihalesine toplam 222.7 trilyon liralık teklif gelirken, net satış 45.8 trilyon lira oldu. İhalede faiz yüzde 104.89 olarak gerçekleşirken, bir önceki ihaleye göre faiz 10 puanlık artış gösterdi. İkinci el bonoda da faiz 10 puanlık artışla yüzde 115’e tırmandı. 
     



 EKONOMİ 




















</TEXT>
</DOC>
