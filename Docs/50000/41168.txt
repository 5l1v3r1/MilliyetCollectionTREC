<DOC>
<DOCNO> 41168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/son/sontur12.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı af yasasını savundu... 
</HEADLINE>
<TEXT>

     Adalet Bakanı Hikmet Sami Türk, ''Şartlı Salıverme ve Cezaların Ertelenmesi Kanunu ile serbest olan 23 bin 500 kişiden sadece 162'si yeniden suç işledi'' dedi. 
     Türk, DSP Zonguldak İl Başkanlığı'nı ziyaretinde, partililere hitaben yaptığı konuşmada, İşadamı Üzeyir Garih cinayetinden sonra Şartlı Salıverme Ve Cezaların Ertelenmesi Kanunu ile ilgili insafsız eleştiriler yapıldığını söyledi. 
     Üzeyir Gürih'in öldürülmesinden büyük üzüntü duyduğunu ve Türkiye'nin değerli bir evladını kaybettiğini belirten Türk, şöyle devam etti 
     ''Üzeyir Garih cinayetindeki katil zanlısının şartlı salıverilmiş olmasından üzüntü duyuyoruz. Türkiye'de bu kanundan yararlanarak tahliye edilmiş 23 bin 500 kişi var. Ayrıca bu kanun neticesinde 4 bin kişi hapise girmekten kurtuldu. Bunun yanında Şartlı Salıverme Kanunu'ndan yararlanmakla birlikte, başka suçu nedeniyle cezaevlerinde kalmaya devam eden hükümlüler var. Tümünü topladığımız zaman, kanundan 33 bin kişinin yararlandığını söyleyebilirim. 8 ayı aşan süre içinde, kanundan yararlanarak tekrar suç işleyenlerin sayısı 162'dir. Bunlar genelde mala karşı işlenen suçlardır.'' 
     Bu kanunla, bazı davaların da ertelendiğini belirten Türk, ''Onları da dikkate aldığımızda, kanundan yararlananların sayısı 303 binin üzerindedir. Bu rakamları oranladığımız zaman, yeniden suç işleyenlerin sayısı 10 binde 5'dir. Türkiye'de 1974 affından sonra aradan geçen zaman içinde suç işleyenlerin oranı 5'de 1'dir.'' 







</TEXT>
</DOC>
