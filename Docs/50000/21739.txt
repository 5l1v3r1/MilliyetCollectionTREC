<DOC>
<DOCNO> 21739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sondun08.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Başbakan yardımcısı protestocuyu yumrukladı 
</HEADLINE>
<TEXT>

     İngiltere Başbakan Yardımcısı Johnn Prescott, seçim kampanyası için gittiği Kuzey Galler’de kendisine yumurta atan protestocuya yumrukla karşılık verdi. 
     29 yaşındaki protestocu Craig Evans, daha sonra polis tarafından gözaltına alındı, ancak sorgusu yapıldıktan sonra kefaletle serbest bırakıldı. 
     Görgü tanıkları, Evans’ın Prescott’a bağırıp çağırarak yumurta attığını, Başbakan Yardımcısı’nın aşırı tepki göstererek gence bir yumruk attığını ve onunla boğuştuğunu, daha sonra çevredekiler ve güvenlik güçlerinin yardımıyla kurtarıldığını anlattılar. 
     Prescott ve Evans’ın birbirinden şikayetçi olduğunu belirten Kuzey Galler polisi, olayla ilgili soruşturmasını sürdürüyor. Başbakan Yardımcısı Prescott, yaptığı açıklamada, saldırıya uğradığını ve kendini korumaya çalıştığını öne sürdü. Öte yandan Muhafazakar Parti ve Liberal Demokrat Parti sözcüleri, Başbakan Yardımcısı’nın karşılaştığı olay ne olursa olsun kontrollü hareket etmek zorunda olduğunu belirterek, tepkilerini dile getirdiler. 
     
     







</TEXT>
</DOC>
