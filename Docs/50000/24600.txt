<DOC>
<DOCNO> 24600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/siyaset/siy05.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Picassocu milletvekili’ne 23 yıl hapis 
</HEADLINE>
<TEXT>

Van Milletvekili Bayram, Arkeoloji Müzesi’ne kayıtlı tanrıça heykelinin yurtdışına yasadışı satılmasında ve zorla senet imzalatmakla suçlandı. 
     NEZİH GÜROL İstanbul 

     İki suçtan dokunulmazlığı kaldırılan Van Bağımsız Milletvekili Mustafa Bayram’ın adının karıştığı "Tanrıça Heykeli" kaçakçılığıyla ilgili soruşturma tamamlandı. Üsküdar Başsavcılığı, Bayram hakkında, "Tarihi eser kaçakçılığı" ve "Zorla senet imzalatmak" suçlarından 23 yıla kadar hapis istemiyle dava açtı. 
     Üsküdar Cumhuriyet Savcısı Ahmet Özoğlu, yaklaşık iki yıldır dokuz sanıkla süren heykel davasından yargılanamayan Bayram’ı, dokunulmazlığı kalkar kalkmaz ek iddianameyle dosyaya dahil etti. İddianamede, Bayram’ın nasıl temin ettiği bilinmeyen ve halen Arkeoloji Müzesi’ne kayıtlı Roma dönemine ait mermer tanrıça heykelini, yurtdışında satılması için sanık Adnan Bayçöl’e verdiği kaydedildi. Üsküdar 2. Ağır Ceza Mahkemesi’nde süren davaya ek iddianameyle eklenen Bayram’ın, satışı sırasında ortadan kaybolan heykel için Bayçöl ve Hasbi Ekinci’ye, 850 bin dolarlık senedi de zorla imzalattığı dile getirildi. 
     Özoğlu, Bayram’ın 2863 Sayılı "Kültür ve Tabiat Varlıklarını Koruma Kanuna Muhalefet etmek" ve "Zorla senet imzalatmak" suçlarından 10 yıl ile 23 yıla arasında hapisle cezalandırılmasını talep etti. 
     Hazırlık soruşturması sırasında konuyla ilgili olarak Ankara Cumhuriyet Savcısı V. Bekir Selçuk’a, 16 Mayıs’ta ifade veren Bayram ise, suçlamaları reddederek, "Heykelle ilgim yok. Olayda adı geçen kimseyle temasım olmadı. İsmim kullanılmıştır. Üsküdar’da otelim de yok" dedi. 
     
Polise suçlama      Bayram’ın avukatı M. Şerif Felekoğlu ise, müvekkilinin 18 Nisan 1999’da 21. dönem milletvekili seçildikten sonra, seçmenine teşekkür etmek için 1.5 ay seçim bölgesinde kaldığını dile getirerek şöyle konuştu 
     "Müvekkilim suç tarihinde İstanbul’da değildir, iftiraya kurban gitmiştir. Eski MİT’çi Mehmet Eymür’ün internet sitesinde çıkan haber, yazılı ve görsel basında kullanıldı. Haberde Bayram’ın, Van Narkotik Şube Müdürü’nü tokatladığı iddia ediliyordu. Kanatime göre İstanbul’a atanan bu müdürün etkisiyle, Bayram adı duyulunca, suçlama müvekkilime yıkıldı." 
     
Üçüncü kez bilirkişi      Bu arada, Picasso tablolarıyla ilgili soruşturması halen süren Bayram’ın, diğer dokuz sanıkla birlikte yargılanacağı davanın, Üsküdar 2. Ağır Ceza Mahkemesi’nde yakında başlayacağı dile getirildi. 
     İki yıldır süren davada, tanrıça heykelinin orjinal olup almadığı halen belirlenemedi. Dava süresince iki kez bilirkişi incelemesine tabi tutulan heykel, orijinalliğinin saptanması için, üçüncü kez bilirkişiye gönderildi. 



 SİYASET 
















</TEXT>
</DOC>
