<DOC>
<DOCNO> 43071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur11.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "İdam cezasının kaldırılması gözden geçirilmeli" 
</HEADLINE>
<TEXT>

     DYP Genel Başkanı Tansu Çiller, ABD'deki terörist saldırı sonrasında Avrupa Birliği üyesi ülkelerin de yasalarını gözden geçireceklerini açıkladıklarını belirterek, ''yapılacak Anayasa değişikliği çerçevesinde, idam cezasının kaldırılması konusunun yeniden gözden geçirilmesinin doğru olacağını'' söyledi. Çiller, ''ilke düzeyinde doğru olan şeylerin zamanlaması da önemli'' dedi. 
     Çiller, partisinin TBMM Grup toplantısında yaptığı konuşmada, ABD'deki terörist saldırı sonrasında İngiltere Başbakanı Tony Blair'in, bütün yasaların terörle mücadeleye hazırlık açısından gözden geçirileceğini açıkladığını hatırlattı. Çiller, daha bir iki yıl önce uluslararası ilişkilerde egemenlik kadar bireysel özgürlükler ve insan haklarının da önemli olduğunu vurgulayan Blair'in, bireysel özgürlükleri hatta ifade özgürlüğünü içeren birtakım yasaları gözden geçirme mecburiyetini dünya kamuoyunun önünde ifade etmesini şaşırtıcı bulduğunu söyledi. 
     Almanya'nın da, terörle mücadele çerçevesinde yasalarını değiştireceğini ilan ettiğini kaydeden, Çiller, ''Bütün dünyanın teröre karşı yapacağı mücadelede yasalarını gözden geçireceği bir ortamda, Türkiye'de de yapılacak Anayasa değişikliği çerçevesinde idam cezasının kaldırılmasının gözden geçirilmesinin de doğru olacağını ifade ediyorum'' diye konuştu. Çiller, DYP olarak ortaya koydukları demokrasi programında, demokrat bir Türkiye'de, standartları yüksek bir demokraside idam cezasının kaldırılmasının doğru olacağını daha önce ifade ettiklerini ancak zamanlamanın da önemli olduğunu söyledi. Çiller, ilke düzeyinde doğru olan şeylerin zamanlamasının da doğruluğunun önem taşıdığını vurguladı. 







</TEXT>
</DOC>
