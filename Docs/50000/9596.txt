<DOC>
<DOCNO> 9596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/ekonomi/eko05.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada erken bayram sevinci 
</HEADLINE>
<TEXT>

Hisse senetleri yüzde 7 prim yaparken, endeks üç gün aradan sonra 1 sentin üzerine çıkarak 1.05 sente yükseldi 
     EKONOMİ SERVİSİ 

     Bayram tatili nedeniyle doğan dokuz günlük takas avantajını kullanan borsa, Dünya Bankası Başkan Yardımcısı Kemal Derviş’in geniş yetkilerle Merkez Bankası Başkanlığı’na getirileceği yönündeki haberlerin de etkisiyle mart ayına yüzde 7’lik yükselişle girdi. 
     İMKB - 100 Endeksi dün 615 puanlık artışla 9.406’ya yükseldi. Endeksin dolar bazındaki değeri de 1.04 sente çıkarken, son iki günlük artışı yüzde 20.93 oldu. Endeks son iki günde TL bazında ise yüzde 8.55 değer kazandı. 
     
     Mart ayına hızlı girdi 
     Borsa, dokuz günlük bayram tatili öncesinde takas avantajı etkisiyle alış ağırlıklı iki seans yaşadı. Şubat ayında TL bazında yüzde 17.7 kayba uğrayan borsa, geçmişte en büyük düşüşlerin yaşandığı mart ayına hızlı girdi. Dövizin serbest dalgalanmaya geçmesiyle son bir hafta içinde borsada en yüksek oranlı yükseliş yüzde 100 ile turizm hisselerinde yaşandı. 
     
     Cıngıllıoğlu alım yaptı 
     Dün 10.5 trilyonluk net alımla en çok işlem yapan aracı kurum Halit Cıngılloğlu’na ait Alfa Menkul oldu. Alfa Menkul en çok İş Bankası C hissesi alırken, en fazla satışını Tüpraş hisselerinde gerçekleştirdi. 
     


 EKONOMİ 
















</TEXT>
</DOC>
