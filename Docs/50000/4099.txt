<DOC>
<DOCNO> 4099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sontur10.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya'da kalıcı konut kuraları çekiliyor 
</HEADLINE>
<TEXT>

     Marmara depreminden en fazla zarar gören il olan Sakarya'da, 7 bin 96 hak sahibinin konutlarının belirlenmesi için kura çekimine başlandı. 
     Adapazarı Atatürk Spor Salonu'nda 3. Noter Burhan Çınar'ın denetiminde çekilmeye başlanan kurada, Karaman köyü ve Ferizli ilçesinde yaptırılan konutlara yerleştirilecek ilk hak sahibini Sakarya Valisi M. Cahit Kıraç belirledi. 
     Coğrafi Bilgi Sistemi çerçevesinde, salona yerleştirilen 8 bilgisayar ile dev ekrandan görülmesi sağlanan kura çekimini, geniş güvenlik önlemleri altında salona giren yaklaşık bin 500 hak sahibi takip ediyor. 
     Kura çekimine gelen hak sahiplerinin önemli bir bölümü, konutların maliyetini ve geri ödeme olanaklarını merak ederek, ilgililere bu yönde sorular yöneltti. Hak sahiplerinin, kura çekiminin ardından, salon girişine asılan planlara giderek, bir kağıda çizdikleri krokiyle kendi konutlarını belirlemeye çalıştıkları gözlendi. Yetkililer, kentteki 2 yerel televizyon kanalının canlı yayın yapmasının hak sahiplerinin katılımını azalttığını, ancak bunun da, kura çekiminin düzenli biçimde yürümesine yardımcı olduğunu kaydetti. Bu arada, kura çekimi sonuçlarının, internetten yayınlanması çalışmaları da sürüyor. Hak sahipleri, sonuçları www.sakarya.gov.tr adresinden izleyebilecek. Kura çekiminin, 2 gün daha süreceği belirtildi. 




</TEXT>
</DOC>
