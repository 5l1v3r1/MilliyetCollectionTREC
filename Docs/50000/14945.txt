<DOC>
<DOCNO> 14945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sondun09.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus NTV televizyonunda yönetimle direnişçiler uzlaşmaya çalışıyor 
</HEADLINE>
<TEXT>

     Rusya'nın bağımsız NTV televizyonunda yönetimi ele geçirdiğini öne süren devlete ait Gazprom firması, yönetimi devretmemeye direnen medya mensupları ile kurdukları uzlaşma komisyonunun, sorunu ''medeni yollarla'' çözümleyeceğini açıkladı. 
     Genel Müdürlük görevine atandığını öne süren Boris Jordan'ın basın sekreteri Oleg Sapojnikov, bugün yaptığı açıklamada, ''Uzlaşma komisyonu, yöneticiler ile çalışan ekip arasındaki anlaşmazlığın çözümlenmesini sağlayacak medeni bir araç olacak'' dedi. 
     Sapojnikov, yönetimi devretmek istemeyen grubun basın özgürlüğü tezini ileri sürdüğünü anımsatarak, ''İfade özgürlüğü olmaksızın demokrasi olmaz, ancak özel mülkiyet olmaksızın da demokrasi imkansızdır. TV mensuplarının haklarının olduğu doğru, onca hissedarların da hakları var'' dedi. 
     Yönetimi devretmek istemeyen grup ise, basın özgürlüğüne darbe vurulduğu iddiasının yanı sıra, Gazprom'un girişimiyle yapılan ve yönetimin değişmesiyle sonuçlanan hissedarlar toplantısının yasadışı olduğunu savunuyor. Tarafların dün kurdukları ve 10'ar kişiyle katılacakları uzlaşma komisyonunun sorunu incelemesi ve tarafları bağlayıcı karar vermesi üzerinde dün uzlaşmaya varılmıştı. 




</TEXT>
</DOC>
