<DOC>
<DOCNO> 12958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/siyaset/siy03.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu sözler kavgada söylenmez 
</HEADLINE>
<TEXT>
MHP’li Öksüz ANAP ihanet içinde 
Ulusal Program’da Güneydoğu ile oynandığını söyleyen Öksüz ANAP’ı ahlaksızlıkla suçladı 
     ANKARA Milliyet 

     Tarım ve Köyişleri Bakanı Hüsnü Yusuf Gökalp’in Başbakan Bülent Ecevit ve ANAP’a yönelik suçlamalarının yankıları sürerken MHP’li Ulaştırma Bakanı Enis Öksüz’ün sözleri kulisleri dalgalandırdı. Öksüz, ANAP’lıların Ulusal Program üzerinden Doğu ve Güneydoğu ile oynadığını iddia ederek, "Ahlaksızlık ve ihanet yapıyorlar, Özal’ın yolunda gidiyorlar" dedi. 
     Öksüz, MHP’nin yayın organı olarak bilinen Ortadoğu Gazetesi’ne verdiği demeçte ANAP’a ağır suçlamalar yöneltti. Öksüz, Avrupa Birliği’ne üyelik sürecinde Türkiye’nin verdiği sözleri içeren UP’da yer alan "Türkçe resmi dildir, ancak bu vatandaşların günlük yaşamlarında başka dil ve lehçeler kullanmasına engel değildir" ifadesini "ANAP’ın siyasi rant sağlamak için kullandığını" öne sürdü. 
     Öksüz’ün ANAP’a yönelik sert açıklamaları şöyle devam etti "İhanet yalnızca İngilizce metinde değil, Türkçe metinde de yapılmak istenmektedir. ANAP Doğu ve Güneydoğu’ya oynamakla ahlaksızlık ve ihanet yapmaktadır. ANAP kaş ile göz arasında bu yarayı kaşıyarak aklınca kendine çıkar sağlamak istemektedir." "ANAP’ın Avrupa’ya başka dil ve lehçeleri kullanmasına ilişkin vaatlerde bulunması ne koalisyon protokolüne, ne siyaset ahlakına, ne de vatan sevgisine sığmaktadır. Doğu ve Güneydoğu meselesini kaşıyanlara Allah layığını vermiştir. Şeyh Sait İsyanı, Dersim İsyanı, Turgut Özal ve Süleyman Demirel kaşıdıkları için silinip gittiler." 
     
ANAP kendi başını yiyecek      "İhanet o zaman öyle yapılıyordu. Şimdi de ANAP tarafından AB belgesi ile yapılmaya çalışılıyor. Belgede yazılanlar açıkça ortadadır. Resmi dil Türkçe’dir, ama başka diller kullanılabilir’ denilirken bu kullanılma iznini günlük konuşmaya yöneliktir. Bunu başka tarafa çekmek isteyen ANAP kendi başını yiyecektir." 
     


 SİYASET 

















</TEXT>
</DOC>
