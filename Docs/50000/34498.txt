<DOC>
<DOCNO> 34498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/siyaset/siy09.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     First Lady’e ILO desteği 
     YILDIZ YAZICIOĞLU 

     Uluslarası Çalışma Örgütü ILO , Türkiye’de yürüttüğü sokakta çalışan çocukların eğitime kazandırılması projesini, Cumhurbaşkanı Ahmet Necdet Sezer’in eşi Semra Sezer tarafından yürütülen kampanya ile birleştirme kararı aldı. Çankaya Köşkü’ndeki toplantılara temsilci gönderen ILO, sokakta çalışan çocukların yatılı olarak okula devam etmesini sağlamayı amaçlayan projesi ile "Ulusal Eğitime Destek Kampanyası"na katılacak. GAP İdaresi, Sosyal Hizmetler ve Çocuk Esirgeme Kurumu SHÇEK ve Türk - İş desteği ile gerçekleştirilen proje, Semra Sezer’in "Ulusal Eğitime Destek Kampanyası"nı resmen başlatacağı 8 Eylül’de yaşama geçirilecek. ILO, Eylül ayında 2 bin 300 sokakta çalışan çocuğun Yatılı Bölge İlköğretim Okulları’na yerleştirilmesini sağlayacak. 
     
     8 Ağustos’ta parti tamam’ 
     SONER KAVAK Sivas DHA 

     Recep Tayyyip Erdoğan önderliğindeki parti 8 Ağustos’ta kuruluyor. Dün Sivas Ticaret ve Sanayi Odası’nın kendi adını taşıyan salonunda basın toplantısı yapan Sivas Bağımsız Milletvekili Abdüllatif Şener, "Partinin kuruluşunu, 8 Ağustos günü İçişleri Bakanlığı’na bildireceğiz" dedi. Halen 20 - 30 milletvekilinin kendileriyle temasının sürdüğünü belirten Şener, "Partimizin kapısı herkese açık değil. Halkın ilgisini ve onayını almış olan ilkeli, dürüst isimler arıyoruz" dedi. Seçim barajının yüzde 5’e indirilmesi çalışmalarını da değerlendiren Şener, "Bütün partiler bizim varlığımızdan etkilenmiştir. Yüzde 5’e de indirseler barajı aşamazlar" diye konuştu. 
     
     AİHM’in Refah kararı yarın 
     ANKARA ANKA 

     RP’nin Anayasa Mahkemesince kapatılmasının ardından Avrupa İnsan Hakları Mahkemesi’ne AİHM başvuran Necmettin Erbakan ve arkadaşlarının bekleyişi yarın sona eriyor. AİHM yarın saat 09.00’da RP kararını açıklayacak. Strasborg’dan çıkacak kararın lehlerine olacağına inanan Erbakan, bu durumda siyasi yasağının da sona ereceğini düşünüyor. Böylece Erbakan’ın RP’nin kapatıldığı 16 Ocak 1998’den bu yana süren sessizliğini bozacağı yorumları yapılıyor. Erbakan ve arkadaşları, Fransız avukatları aracılığıyla yaptıkları başvuruda, RP’nin kapatılmasının AİHM’ye aykırı olduğunu öne sürmüştü. 
     
     Karakol çetesi 2 kişi serbest 
     Mersin’de, "esrar satmak" ve "görevi kötüye kullanmak" suçlarından bir karakol amiri, bir komiser yardımcısı, yedi polis memuru ve iki bekçiyle birlikte gözaltına alınan altı kişiden ikisi serbest bırakıldı. Kazanlı beldesindeki karakolda "esrar satıldığı ihbarı" üzerine geçen cuma yapılan operasyonda, karakol amiri Başkomiser H.K. 45 , komiser yardımcısı M.C. 42 ve polis memurları A.Ş. 42 , H.T. 48 , A.B. 40 , F.A. 36 , M.E. 37 , İ.D. 40 , N.A. 26 ve isimleri açıklanmayan iki bekçiyle birlikte gözaltına alınan siviller arasındaki N.Ç. ve G.P. adliyeye sevk edildi. Esrar satma olayına karışan F.K.’nin evinde misafir olarak kaldıkları bildirilen N.Ç. ve G.P. alınan ifadelerinin ardından, tutuksuz yargılanmak üzere serbest bırakıldı. 
     
     Validen örnek davranış 
     Nevşehir Valisi Yusuf Erbay, iki makam aracından birini, tasfiye listesinde olmamasına karşın, Maliye Bakanlığı Tasfiye İşleri Döner Sermaye İşletmesi TASİŞ Genel Müdürlüğü’ne gönderdi. Nevşehir Valiliği’nden yapılan açıklamada, "Makam ve hizmete tahsisi kaldırılan taşıtların TASİŞ Genel Müdürlügü’ne tasfiyesini" öngören Başbakanlık Genelgesi uyarınca, tasfiye edilecek araç listesinde yer almayan ve valilik makam aracı olarak kullanılan 1985 model Mercedes marka otomobilin, TASİŞ Genel Müdürlüğü’ne gönderildiği kaydedildi. 
     



 SİYASET 














</TEXT>
</DOC>
