<DOC>
<DOCNO> 48635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sontur07.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalım Erez koroner yoğun bakımda... 
</HEADLINE>
<TEXT>

     Sanayi ve Ticaret eski bakanlarından Yalım Erez, kalp krizi geçirdi. 
     Internatıonal Hospital'da koroner yoğun bakım ünitesinde tedavi altına alınan Erez'in, hayati tehlikeyi büyük ölçüde atlattığı bildirildi. 
     Yalım Erez, saat 02.00 sıralarında şiddetli göğüs ağrısı şikayetiyle Yeşilköy'deki International Hospital'a başvurdu. 
     Yapılan muayene ve tetkik sonucu kalp krizi tanısı konulan Erez'e, kalp damarları içinde oluşan pıhtının ilaçla eritilmesini içeren r-tpA ile trombolitik tedavisi uygulandı. 
     Daha sonra saat 02.30'da acil anjiografi ekibi çağrılarak, Kardiyoloji Bölüm Başkanı Doç. Dr. Tuğrul Okay tarafından ana koroner arterdeki darlık, çelik bir kafesle başarılı bir şekilde açıldı. 
     Hastane Başhekimi Doç. Dr. Melih Bulut, yaptığı açıklamada, ''hastamız halen koroner yoğun bakım ünitesinde tedavi edilmekte olup, hayati tehlikeyi büyük oranda atlatmış durumdadır'' dedi. 
     






</TEXT>
</DOC>
