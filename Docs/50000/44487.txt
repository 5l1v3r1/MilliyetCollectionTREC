<DOC>
<DOCNO> 44487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sondun06.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan haberleri CNN ve FOX News'ı birbirine düşürdü 
</HEADLINE>
<TEXT>

     ABD'nin Afganistan'a her an operasyon beklentisi sürerken, bölgede muhabir bulma sıkıntısı çeken televizyon haber kanalları arasındaki rekabet zirveye çıktı. 
     ABD'nin bu alanda başı çeken CNN ve FOX News kanalları, bölgede bulunan bir muhabirin aniden kurum değiştirmesi üzerine birbirine düştüler. 
     CNN'in en kıdemli muhabirlerinden Steve Harrigan, önceki gün CNN'e ayrılacağını bildirmesinden bir gün sonra FOX News kanalına haber geçmeye başladı. 
     10 yıldır Moskova'da CNN muhabiri olarak görev yapan Harrigan'ın, Kuzey İttifakı güçleriyle birlikte Kuzey Afganistan'da bulunduğu bildirildi. 
     FOX News İcra Direktörü Roger Ailes, söz konusu transferle ilgili olarak, ''Bu, rekabetin çok fazla olduğu bir dünya ve bizim Afganistan'da mutlaka bir muhabire ihtiyacımız vardı'' diye konuştu. 
     Medya çevreleri, CNN'in Afganistan'daki muhabirini transfer eden FOX News'un ''intikamını feci şekilde aldığını'' belirttiler. 
     CNN, bir süre önce, FOX News'un gözde spikerlerinden Paula Zahn'ı aniden transfer etmişti. 
     Olayla ilgili yorumda bulunan CNN sözcüsü Christa Robinson ise, ''Harrigan'a iyi şanslar diliyoruz'' demekle yetindi. Robinson, ''CNN'in bölgede olayları izleyen 75 elemanı var. Harrigan bunlardan sadece biri'' diye konuştu. 
     FOX News sorumlusu Ailes ise, ''CNN'in transfer konusunda tam anlamıyla uyuduğunu'' belirtti ve CNN'in Harrigan'dan haber isterken onunla sözleşme imzalamaya bile yanaşmadığını söyledi. 
     Durumu doğrulayan Harrigan'ın menacerliğini yapan ''If Management Inc'' adlı kuruluşun temsilcisi Steven Herz, Harrigan'ın CNN ile olan sözleşmesinin geçen Mayıs ayında sona erdiğini ve CNN'in bunu izleyen 90 günlük sürede herhangi bir öneri getirmediğini söyledi. 
     Herz, ''Bu CNN'e karşı yapılmış bir şey değil. Harrigan CNN'in tutumundan burukluk duyuyor, buna karşılık FOX News'un gelişmesini hayranlıkla izliyordu. FOX'un kendisine yaklaşımı onu etkilemiş olabilir'' diye konuştu. Herz, FOX News'a geçen Harrigan'ın birkaç yıllık sözleşme imzaladığını ve önemli bir zam aldığını belirtti. 
     






</TEXT>
</DOC>
