<DOC>
<DOCNO> 42359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/ekonomi/aeko.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İş verene para 
</HEADLINE>
<TEXT>

Türkiye İşveren Sendikaları Konfederasyonu, Türk - İş ve Hak - İş'in kurulmasında anlaştıkları 'Reel Sektörü Destekleme Fonu' için hükümet yasa çıkarma sözü verdi. Fondan, işten attığı işçileri tekrar işe alan patronlara bir yılı ödemesiz beş yıl vadeli kredi verilecek 
     Atilla ÖZSEVER 

     İşveren kesimini temsilen TİSK, işçi kesimini temsilen de üç büyük işçi örgütü temsilcilerinin 4 Eylül'deki ortak toplantısında tartışılan ve DİSK dışındaki bütün tarafların katılma kararı aldıkları Reel Sektörü Destekleme Fonu'nun ilkeleri belli olmaya başladı. 3.5 - 4 milyar dolarlık bir kaynak toplamayı hedefleyen Fon'dan yararlanacak işverenlere, attıkları işçileri tekrar işe alma ve yeni istihdam yaratma şartı getirildi. Fondan alınacak kredilerin, bir yılı ödemesiz, beş yıl vadeli olması öngörülüyor. 
     Fon girişimcileri, 11 Eylül'de Başbakan Ecevit'le yaptıkları görüşmede, 'hemen yasa çıkarılması' sözü aldıklarını açıkladılar. TİSK Başkanı Baydur, Fona para toplanması ve yönetimi ile ilgili bir kanunun çıkarılması konusunda Başbakan Yardımcıları Hüsamettin Özkan ve Mesut Yılmaz'ın '24 saatte böyle bir yasayı çıkarırız' dediğini belirtti. 
     
     Genişletilmiş toplantı 2 Ekim’de 
     Fonun yönetimi 15 kişiden oluşacak. Yönetimde konfederasyonlar, Maliye ve ekonomiden sorumlu bakanlıklardan birer temsilci ile sivil toplum örgütlerinin temsilcileri bulunacak. Fona son şeklini vermek üzere 2 Ekim'de tekrar toplanılacak. Bu toplantıya, TOBB, TÜSİAD ve SİAD’ların yanı sıra yurtdışındaki Türk iş örgütlerinin de çağrıldığını belirten TİSK Başkanı Baydur, "Kesin ilkeler 2 Ekim'de netleşecek. Bizim görüşümüze göre, gönüllü katkılarla oluşturulacak bu fondan öncelikle kriz yüzünden küçülen ya da kapanan işyerlerine işçilerini geri alma şartıyla kredi verilecek. İstihdamı ve ihracatı artıranlara da öncelik tanınacak. Kredi, bir yılı ödemesiz beş yıl vadeli olarak verilecek. İlk etapta 3.5 - 4 milyar dolar tutarında bir para toplarsak yolumuza hızla devam edebiliriz" dedi. 
     
     DİSK katılmıyor 
     Reel Sektörü Destekleme Fonu’na DİSK katılmıyor. Başkanı Süleyman Çelebi, fona niçin karşı olduklarını şöyle açıkladı "4 Eylül'deki toplantının gündeminde fon yoktu. Gündeme getirildiğinde Türk - İş üyesi birçok sendika da karşı çıktı. Böyle bir fonla krizin aşılacağı imajı yanıltıcı." 
     İşçiler ve tüm çalışanlar fedak rlık yaptı. Fedek rlık yapmayan rant kesiminden vergi alınmalı. Kayıt dışı ekonominin kayda alınması, işsiz kalanlara yönelik somut bir paketin ortaya konması, rüşvet ve yolsuzluğun önlenmesi, vergi, sigorta ve enerji girdilerindeki yüklerin azaltılması gibi konularda hükümetin tedbir alması gerekiyor." 
     
     İsteyen herkes katılabilecek 
     Fonun kullandıracağı 3.5 - 4 milyar dolarlık kaynağın nasıl sağlanacağı konusunda, Refik baydur'un önerisi, firma sahiplerinin 10 bin dolarla, işçi kesimi ve isteyen herkesin de 50 - 10 dolarlarla katılması ile oluşturulması şeklinde. Hükümetten bir katılım payı istenmeyecek. Fon kredilerini beş yıl içinde geri aldıktan sonra, ortakları fonun geleceğine karar verecekler. Baydur, "Fonun beş yıl sonraki toplam kaynağı katılım oranlarına göre ortaklara dağıtılabilir. Dağıtılmayarak bir banka veya yatırım fonuna dönüştürülebilir" diyor. 
     
     100 milyonum var, vereyim’ 
     TİSK Başkanı Refik Baydur, fonla ilgili haberlerin çıkması üzerine çeşitli kesimlerden mektup aldığını söyledi. Baydur, "Emekli bir memur 12 Eylül tarihinde bir mektup gönderdi. Kendisi de ülkenin düzlüğe çıkması için katkıda bulunmak istediğini yazıyor. '100 milyon liram var, adresi söyleyin göndereyim' diyor. Ayrıca konfederasyonumuz bekçisi de maaşından para kesilmesini istedi" diye konuştu. 
     



 EKONOMİ 


















</TEXT>
</DOC>
