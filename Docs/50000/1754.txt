<DOC>
<DOCNO> 1754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/ekonomi/eko03.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Profilo kumaş ekranla Nasdaq'a girecek 
</HEADLINE>
<TEXT>

Artık televizyonu kumaş ekranda izleyeceksiniz. Profilo’nun sloganı Bond çantanızda 100 metrekare ekran taşıyın’ 
     ESRA YENER Las Vegas 

     Profilo Rus fizik mühendisleri ile birlikte "bakırdan işlenen, katlanabilir kumaş ekran" üretti. Dünyanın üç büyük elektronik fuarından biri olan 2001 ABD Las Vegas Elektronik ve Teknoloji Fuarı'nda görücüye çıkan ve 2001'in en ilginç buluşları arasına alınanan bu ekran yoluyla, yüzlerce metre uzunluğundaki binalar boydan boya küçük bir çantadan taşınabilen ekranlarla kaplanabilecek. Ayrıca, cep telefonlarına store biçiminde bilgisayar ve video ekranları yerleştirilebilecek. Örtü gibi tüm binaları kaplayabilecek bu ekran reklamcılık ve görüntü teknolojisinde de çok düşük maliyetle yeni bir ekran sistemi olarak tanımlanıyor. 
     Profilo Telra Elektronik Grup Başkan Yardımcısı Göksel Körezlioğlu'nun, fuarda verdiği bilgilere göre, Profilo 1999 yılında 'yeni buluşlar' temelinde bir proje geliştirme merkezi kurdu. Merkezde, tüm dünyadaki elektronik araştırmaları bulmak ve bunları geliştirip pazarlamak temelinde bir çalışma yapıldı. Kumaş ekranı gruba kazandıran ise, bu merkez adına dünyadaki gelişmeleri izleyen Jak Kamhi'nin büyük oğlu Hayati Kamhi oldu. Hayati Kamhi'nin araştırması üzerine Profilo ekipleri Rusya'daki bir fizik laboratuvarıyla bağlantı kurdu. 
     Körezlioğlu, Rusya'daki bu laboratuvardaki bir grup fizik mühendisinin bakırla dokunan ve esnek katlanabilir ekranı keşfettiğini ve İsrail'de de bir grubun bu teknolojiyle çalıştığını öğrendiklerini söyledi. Profilo bu iki grubu birleştirdi ve Türkiye merkezli, Profilo Telra'nın yüzde 60 ortaklığı ile Visson adında bir şirket kurdu. Şirket Profilo'nun Çerkezköy Tesisleri'nde çalışmalarını tamamladı ve ekran dokundu. 
     Körezlioğlu, geçen yıl ekranın patentini aldıklarını ve dünyada tanıtımına başladıklarını anlattı. Ürünün oluşmasının ardından Phillps firmasının bu şirkete yüzde 5 ortak olduğunu da anlatan Körezlioğlu, şimdi artık üç veya dört uluslararası büyük bireysel yatırımcıyı daha projeye katacaklarını söyledi. 
     Körezlioğlu, yıl sonuna kadar üretimin reklam pano ekranından video ekranına kadar genişletileceğini ve üretime geçilmesinin hemen ardından da şirketin hisselerinin Nasdaq'da halka açılacağını kaydetti. 
     Fuarda Meksikalı büyük bir hoparlör firmasıyla sipariş görüşmesi yaptığını anlatan Körezlioğlu, bu ürünün bir yan mamül olarak sipariş üzerine üretileceğini bildirdi. 
     
     IBM'le ortak medya box üretilecek 
     Profilo Telra grubu, fuarda Plasma TV, Web TV ve internetli buzdolabı ürünlerini de tanıttı. 
     Bir internet ekranının bağlı olduğu bu buzdolabına giren ürünler barkotlar yoluyla bilgisayar tarafından kaydedilecek. Eksik ürün internet yoluyla doğrudan bilgisayar tarafından sipariş edilecek. Profilo, bir İngiliz alaşveriş zinciriyle yalnızca kendi sitesine bağlanan bir ekranlı buzdolobı için görüşme başlattı. Plasma TV için de ABD'den yaklaşık 10 bin tane ürün için sipariş görüşmesi yapıldı. Ayrıca Telra, IBM'le 'medya box' üretimi için de anlaşma imzaladı. Evlere kurulacak bu sistemle, salonda otururken, buzdolabı çalıştırılabilecek, fırın kumanda edilecek. Tek merkezden bütün evdeki elektronik aletler kontrol edilebilecek. 
     
     AOL ile patent anlaşması 
     Profilo Telra grubunun 1991 yılında ürettiği "Elektronik Program Bilgi Bankası" sistemi fuarda uluslararası kuruluşlarla anlaşma masasında görüşüldü. 
     Teletex sistemi üzerinden haftalık programların yerleştirildiği, konu başlıklarıyla gün gün, saat saat, programların görülüp seçilebildiği, izlemek için programlanabilinen bu sistem için Profilo'nun patenti var. Firma bu programı halen kullanan American Online - Time Warner ortaklığı ile görüşme yaptı. AOL Time Warner, kullandığı bu sistemin Profilo patentli olduğunu kabul etti. Ve imzalanan anlaşma ile AOL - Time Warner Profilo patentini onaylarken, şirkete karşılığında yeni teknoloji birikimini aktarmayı kabul etti. 
     
     


 EKONOMİ 

















</TEXT>
</DOC>
