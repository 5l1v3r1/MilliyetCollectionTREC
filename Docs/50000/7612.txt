<DOC>
<DOCNO> 7612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/dunya/adun.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Birliği Komisyonu’nun Genişlemeden Sorumlu Üyesi Günter Verheugen Milliyet için Türkiye - AB ilişkilerini değerlendirdi 
</HEADLINE>
<TEXT>
Ortak hedefimiz 
AB, Türkiye’nin tam üyeliği hedefinin gerçekleştirilmesinde kesin olarak kararlıdır. AB üyeliğine hazırlanmaya yönelik reformlar aynı zamanda Türkiye’nin, dinamik, ileriye dönük ve demokratik bir devlet olarak yeni yüzyılın sorunlarına göğüs gerebilmesi için gerekli olan reformlardır. 
     Yazan GÜNTER VERHEUGEN 

     Avrupa Birliği’nin genişlemesi, bu yeni yüzyılın en uzun erimli uluslararası gelişmelerinden biridir. Avrupa Birliği’ni biçimlendirmiş olan siyasal ve ekonomik serbesti ilkeleri, şimdi de Avrupa ülkelerinin büyük bir çoğunluğunu kucaklamak üzeredir. On yıllar süren ortak çabalar sonucunda AB yurttaşlarının giderek artan ölçüde yararlandıkları istikrar, güven ve refah, artık AB üyeliğine aday tüm ülkelerin erişimlerindedir. Bu kadar çok ülkenin - halihazırda on üç - bu tarihi sürece katılmak istemesi heyecan vericidir. Tüm bu aday ülkeler, Avrupa Birliği üyeliğine doğru yönelmektedirler. Türkiye’nin de aralarında olması doğaldır. 
     Türkiye’nin adaylığı, Türkiye’nin olduğu kadar Avrupa Birliği’nin de menfaatinedir. Türkiye, Avrupa Birliği’ne yetenekli ve çalışkan halkının deneyim ve özlemlerini getirecektir. Türkiye, stratejik açıdan son derece önemli bir ülkedir. Tarih, coğrafya, siyaset ve ekonomi Türkiye’nin, tam üyeliğe uzanan Avrupa bütünleşme sürecine katılımınını pekiştirmektedir. 
     
Köklü dönüşüm gerek      Başlangıçta altı üye devletten oluşan Avrupa Birliği, dört genişleme dalgası sonucunda günümüzün onbeş üyeli birliğine dönüşmüş bulunuyor. 1993’den bu yana üyelik koşulları, çok daha açık bir şekilde dile getirildi. Adayların, AB’nin temelini oluşturan siyasi ve ekonomik ilkeleri paylaşmaları ve AB’nin değerlerini, yasalarını ve kurallarını doğru bir şekilde uygulayacak ve uygulatacak bir konumda olmaları icap etmektedir. Bu da, çoğu kez köklü bir dönüşümü gerektirmektedir. Aday ülkelerin gerekli değişiklikleri bir gecede ya da tek başlarına yapmalarını beklemiyoruz. AB, aday ülkelerle birlikte hareket ederek, eğitim ve danışmanlığın yanı sıra gerekli kurumsallaşma ve yatırımlara finansman sağlamaktadır. 
     
Enerjik bir toplum      Bir yılı aşkın bir süredir Türkiye, aday ülke olarak bu sürece tam olarak katılmaktadır. Türk ve AB yetkilileri, diplomatları, uzmanları ve işadamları, Türkiye’yi üyeliğe hazırlamak için birlikte gün be gün çalışmaktalar. Temel öncelikler "Katılım Ortaklığı" belgemizde ve Türkiye’nin kendi Ulusal Programında ortaya konulmuştur. AB ve Türk hükümeti, Türkiye’yi üyeliğe yaklaştıracak bir eylem planını ortaya koyacak olan bu iki önemli belgeye son şeklini vermekteler. 
     Genişleme hazırlıklarında izlenen bu yöntem, tüm aday ülkeler için geçerlidir. Tam üyelik müzakereleri, özellikle demokrasi ve insan haklarına ilişkin siyasi üyelik koşullar yerine getirildiğinde başlatılmaktadır. Türkiye’nin müzakerelere başlamaya hazır olabilmesi için çözümlemesi gereken bazı önemli sorunlar bulunmaktadır. Bu, Türkiye’de siyasi ve ekonomik reformlarla insan hakları üzerinde odaklaşan geniş tartışmalara yolaçmıştır. Olumlu karşıladığım bu tartışmalara katkıda bulunmaya hazırım. Bu, yüzünü kararlılıkla geleceğe dönmüş olan enerjik bir toplumun belirtisidir. İlerleme, her zaman pürüzsüz olmaz. Yol boyunca kaçınılmaz olaylarla karşılaşılır. Karamsarlar, bu tür olayları AB’nin Türkiye’nin adaylığını kabul etmekteki samimiyetsizliğinin, ya da Türkiye’nin gerekli reformları gerçekleştirme taahhüdündeki samimiyetsizliğinin bir kanıtı olarak göstermeye hazırdır. 
     
Neden Türkiye      Ancak, bu görüşler haklı gerekçelere dayanmamaktadır. Onbeş üye ülkemizde toplumun farklı kesimlerinin bunu tam olarak kavramaları zaman alsa da, AB, Türkiye’nin tam üyeliği hedefinin gerçekleştirilmesinde kesin olarak kararlıdır. Siyasi liderler olarak bizlere düşen sorumluluk, genişlemenin neden önemli olduğunun ve Türkiye’nin neden bu sürecin önemli bir parçasını oluşturduğunun halka açıkça anlatılmasıdır. Örneğin, kimi zaman, AB’nin bir Hristiyan Kulübü değil, ortak demokratik değerler üzerine kurulu bir birlik olduğunun hatırlatılması gerekmektedir. 
     
Kıbrıs’ta çözüm      Türkiye’de de toplumun bütün kesimlerinin gerekli reformları onaylamaları için zamana ve çabaya gereksinim vardır. AB üyeliğine hazırlanmaya yönelik reformlar aynı zamanda Türkiye’nin, dinamik, ileriye dönük ve demokratik bir devlet olarak yeni yüzyılın sorunlarına göğüs gerebilmesi için gerekli olan reformlardır. 
     Siyasi reform, insan haklarına saygı, kökenlerine bakılmaksızın tüm yurttaşlar için kültürel haklar, ifade özgürlüğü, tatmin edici bir ceza sistemi, istikrarlı ve rekabet edebilen bir ekonomi, modern hukuki ve idari sistemler, bunlar Avrupa Birliği’nin dayatmaları değildir. Bunlar, bütün halklarımızın layık olduğu nezih ve onurlu bir yaşamın koşullarını oluşturmaktadır. 
     Halklarımız sınır anlaşmazlıkları ya da başka nedenlerle komşuları ile herhangi bir ihtilaf olmadan barış içinde yaşama hakkına da sahiptirler. Halihazırda üye olan devletler ile müstakbel üye devletler arasında çoktandır süregelen bazı anlaşmazlıklar genişleme yolunda aşılmaktadır. Bu bağlamda, AB, Türkiye’nin, kuşkusuz Kıbrıs’la bağlantılı olanlar dahil olmak üzere, uzun süredir devam eden ihtilafların çözümüne aktif bir katkıda bulunduğunu görmekten memnuniyet duyacaktır. Kıbrıs sorununun, Birleşmiş Milletler Genel Sekreteri’nin himayesindeki süreç içinde çözümlenmesi, Türkiye’nin menfaatine olacaktır. Hepimiz, bu sürece tam desteğimizi vermeliyiz. 
     AB, genişlemenin başarıya ulaşmasını sağlayacak gerekli mali ve kurumsal mekanizmaları tesis etmiş bulunuyor. Türkiye’nin bu tarihi süreçte haklı bir yeri olduğu kesindir. Türkiye’nin Avrupa Birliği’ne tam üyelik yolunda katettiği ilerlemenin hızı, her şeyden önce kendi çabalarına bağlıdır. Türkiye, ortak hedefimizin gerçekleştirilmesinde Avrupa Birliği’nin tam desteğine güvenebilir. 
     


 DÜNYA 











</TEXT>
</DOC>
