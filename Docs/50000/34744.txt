<DOC>
<DOCNO> 34744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/soneko07.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon'daki bankaların mallarının satışından 14.5 trilyon hasılat 
</HEADLINE>
<TEXT>

     Tasarruf Mevduat Sigorta Fonu bünyesinde bulunan 6 bankanın mallarının satışından 14.5 trilyon lira hasılat elde edildi. 
     Eskidji Müzayede Evi tarafından açık artırma yöntemiyle yapılan 71 müzayedede, Sümerbank çatısı altında birleştirilen Egebank, Yurtbank, Yaşarbank, Bankkapital ile Ulusalbank'ın 44 bin parça malı satıldı. İstanbul, Ankara, İzmir, Eskişehir, Balıkesir, Manisa, Mersin, Adana, İskenderun'da gerçekleştirilen müzayedelerin ilki 4 Haziran tarihinde İstanbul'da yapıldı. Müzayedelere, 14 bin kişi katıldı. Toplam 44 gün süren müzayedeler sırasında, mobilyalar, kasalar, elektronik ve elektrikli eşya, resim, halı ve antikalar, otolar, gayrimenkuller satışa çıkarıldı. En büyük gelir gayrimenkullerden sağlandı. İstanbul'da 7.5 trilyon, İzmir'de ise 3.5 trilyon liralık gayrimenkul satışı gerçekleştirildi. 
     Sümerbank Genel Müdür Yardımcısı Halil Sunalı, Fon bünyesindeki bankaların mallarının satışında büyük bir başarı sağladıklarını belirterek, ''Bu, büyük bir temizlik operasyonuydu. Menkullerin hepsi satıldı. Gayrimenkulde de büyük ölçüde başarı sağladık, yüzde 90'ı satıldı. Elimizde, sadece büyük parçalar kaldı. Onlara da teklif geldi, ama biz fiyatı beğenmedik'' dedi. 
     Sunalı, Türkiye'de kamusal bir birimin mallarının müzayede ile ilk kez satışa çıkarıldığına dikkat çekerek, şunları söyledi 
     ''Türkiye'de bir ilki gerçekleştirdik. Bu kadar büyük çaplı bir operasyonu, kısa sürede tamamlayarak, 44 bin parça mal ekonomiye tekrar kazandırıldı. Bu modelde, alan da satan da bu işe aracılık eden de mutlu oldu. İnsanlar bu kriz ortamında ikinci el malları çok ucuza alarak ihtiyaçlarını karşıladılar. Satamadığımız her şeyin maliyeti bize ayda yüzde 15'di. Biz de, hiçbir şekilde kullanamayacağımız şeyleri kısa sürede elden çıkardık.Çok büyük boyutlu bir operasyondu bu. Bizim açımızdan çok başarılı geçti. Hedeflediğimiz rakamlara ulaştık. Ciddi bir hasılat sağladık.'' Eskidji Müzayede Evi sahibi Dikran Masis de, çok şeffaf ve süratli bir müzayede gerçekleştirildiğini belirtti. Masis, ''Türk milleti müzayedeyi çok sevdi. En fazla da şeffaflık hoşuna gitti'' diye konuştu. 







</TEXT>
</DOC>
