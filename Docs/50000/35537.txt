<DOC>
<DOCNO> 35537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/spor/spo05.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Peygamber Terim 
</HEADLINE>
<TEXT>

İtalyan basını Milan’a ve hocasına övgüler yağdırdı. Corriere dello Sport, "Terim gerçek bir imparator gibi" başlığını attı, Tutto Sport, "Milan’ın komutanı" diye yazdı 
     İstanbul’a döndü’ 
     İTALYAN basını, Mehmet’in jübilesi için İstanbul’a gelen Milan’a ve Teknik Direktör Fatih Terim’e geniş yer ayırdı. Corriere dello Sport, "Terim, gerçek bir imparator gibi" başlığıyla verdiği haberde, "İlk kez yabancı takımla evine giden Terim’e olağanüstü konukseverlik" diye yazdı. Tutto Sport da "Terim, toprağında bir peygamber" başlığıyla, "Milan’ın komutanı gibi İstanbul’a döndü" yorumunda bulundu. 
     
     İşte Milan’ım’ 
     LA Gazzetta dello Sport ise, "Terim Türkiye işte Milan’ım" ifadesini başlığına çıkardı. Öte yandan Juventus’un eski teknik direktörü Ancelotti, Milan ve Terim’e övgü yağdırdı. Ancelotti, "Terim, olgunluğunu kanıtlayacak. Açık ve kesin düşünceleri var. Terim’in oyun sisteminde beni her zaman etkileyen topla paslaşmalar oldu. Onun konusu, Kırmızı - Siyahlılar’ın imparatoru olmak" açıklamasını yaptı. 
     
     Şöhretler sahada 
     KARŞILAŞMADAN önce Beşiktaş’ın formasını giymiş eski futbolcular ile tanınmış sanatçılar İnönü Stadı’nda gösteri maçı yaptı. Aralarından Yılmaz Erdoğan, Mahsun Kırmızıgül, Kerem Alışık, Hakan ve Alişan gibi sanatçıların maçı büyük beğeniyle izlendi. Maçı sanatçılar Yılmaz Erdoğan ve Feyyaz’ın golleriyle 2 - 1 kazandı. Eski futbolcuların tek golünü ise penaltıdan Metin Tekin attı. 
     
Milan ve Beşiktaş maç öncesinde birlikte resim çektirdi. Yazarımız Bilal Meşe, Şifo Mehmet’e Milliyet ailesi adına plaket verdi. Kuşkusuz tarihi jübilede Fatih Terim’in payı büyüktü. Ünlü hoca, örnek bir davranışa imza atan Şifo’yu kutladı, Mehmet’in sevincine ortak oldu. 

     Tarık’tan konser 
     SON dönemde yıldızı parlayan genç sanatçı Tarık, jübile öncesinde taraftarlara müzik ziyafeti çekti. Tarık, tır üzerinde stadı dolaşıp, şarkılarıyla taraftarı coşturdu. 
     
     Ünlüler tribünde 
     JÜBİLEYE politika ve spor dünyasının birçok ünlü ismi katıldı. Devlet Bakanı Fikret Ünlü, Belediye Başkanı Ali Müfit Gürtuna, eski bakan Sadettin Tantan, Başbakan Yardımcısı Mesut Yılmaz’ın eşi Berna Yılmaz, Başkan Serdar Bilgili, sembol başkan Süleyman Seba, muhalefet lideri Hasan Arat, eski çalıştırıcılar Milne, Toshack, Briegel, Scala, Milli Takım’ın hocası Şenol Güneş maçta yer aldı. 
     



 SPOR 






















</TEXT>
</DOC>
