<DOC>
<DOCNO> 32364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur12.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu sık sık sallanıyor, halk korku içinde... 
</HEADLINE>
<TEXT>

     Erzurum'da son günlerde sık sık meydana gelen depremlerde vatandaşlar korku dolu anlar yaşarken uzmanlar, alınması gereken tedbirler konusunda uyarılarda bulundular. 
     Erzurum'un Pasinler İlçesi'nde 12 Temmuz'da meydana gelen 5.4 büyüklüğündeki depremin şokunda bulunan vatandaşlardan bir kısmı, dün akşam meydana gelen 4.0 büyüklüğündeki sarsıntıdan sonra geceyi dışarıda geçirdiler. 
     Kandilli Rasathanesi'nden alınan bilgiye göre, dün saat 19.21'de kaydedilen, merkez üssü Erzurum'un 10 kilometre doğusunda 4.0 büyüklüğündeki sarsıntıdan sonra 1.0 ile 2.8 arasında 17 artçı deprem daha kaydedildi. 
     Türkiye Deprem Kurulu Başkanı ve Jeofizik Mühendisleri Odası Genel Başkanı Prof. Dr. Ahmet Ercan, 12 Temmuz'da meydana gelen ve 5.4 olarak ölçümü yapılan depremin büyüklüğü konusunda kuşku duyduğunu belirterek, ''Pasinler'de beklenen büyük deprem olmamıştır. Bu rakam, olağan depremden 175 kat daha küçüktür'' dedi. 
     Erzurum'un birinci derecede deprem kuşağında olduğuna, güneyinde Karlıova, güneybatısında Pülümür'e dikkat çeken Ercan, şunları söyledi 
     ''Erzurum, gerilimin beklendiği yerlerden biri. KAF ve DAF'ın kesiştiği makasta yer alan Karlıova'dan başlayan bir kol Çat, Erzurum, Tortum, Narman, Oltu ve Ardahan diye devam ederken, Pülümür'den başlayan Erzurum kolu Tercan Barajı, Aşkale, Erzurum, Pasinler, Horasan, Şenkaya, Selim ve Kars diye gidiyor. Buralarda bir jeofizik dinleme ağı oluşturulmalı. Erzurum, Çat, Tercan, Aşkale, Bayburt, İspir, Uzundere, Tortum, Oltu, Şenkaya, Narlıhan, Pasinler, Horasan, Sarıkamış, Kağızman ve Tekman'a deprem ölçüm cihazları konulmalı ve kırığın nabız artışları sürekli izlenmeli. Toplanan doğrultuda yüksek gerilimin yeri ortaya çıkar ve buna göre de hareket edilir.'' 
     Deprem ölçüm cihazı yok 
     Prof. Dr. Ercan, deprem kuşağında yer alan Kars ve Ardahan'da halen deprem ölçüm cihazları olmadığını belirterek, ''Bu gerçek utanç vericidir'' dedi. Türkiye Deprem Kurulu olarak yeni bir çalışma içerisinde olduklarını da kaydeden Ercan, Türkiye'de her ile bir deprem ölçüm cihazı kurulması yönünde kampanya başlatacaklarını söyledi. 
     Atatürk Üniversitesi A.Ü Deprem Araştırma Merkezi'nin faaliyetlerine de değinen Ercan, cihaz ve kalifiye eleman takviyesiyle merkezin, vakit kaybedilmeden geliştirilip bir enstitü haline getirilmesinin önemine dikkat çekti. 
     Palandöken dağı güvenli 
     Erzurum'daki yapılaşma üzerine de bir araştırma yaptıklarını ve şehrin ovaya kurulması ve yaygınlaşmasının yanlış olduğunu ifade eden Ercan, şehrin en sağlam yerinin Palandöken Dağı ve etekleri olduğunu belirtti. 
     Erzurum'un, 150 kilometreye yakın depremlerden etkilenebileceğini anlatan Ercan, ''Erzurum'daki depremler kuzey-doğu, güney-batı doğrultusunda etkili olur. Yapılaşmada buna çok dikkat edilmeli. Kentsel planlama buna göre yapılmalı. Binaların uzun ekseni bu doğrultuda yapılmalı. Enkaz altından canlı kurtarmak marifet değil, önemli olan enkaz altına sokmamaktır'' diye konuştu. 
     







</TEXT>
</DOC>
