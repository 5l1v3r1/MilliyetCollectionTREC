<DOC>
<DOCNO> 41192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/guncel/gun02.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolunu bükerek öldürdü 
</HEADLINE>
<TEXT>

Ayrıntılı otopsi raporunda Yener Yermez’in önce Garih’in kolunu büktüğü daha sonra arkasına geçerek bıçağı sapladığı belirlendi 
     ŞÜKRAN ÖZÇAKMAK İstanbul 

     Üzeyir Garih’in katil zanlısı Yener Yermez’in, Garih’in önce sol kolunu bükerek arkasına geçtiği, daha sonra önce boynundan, ardından da karın bölgesinden 11 kez bıçaklayarak öldürdüğü anlaşıldı. 
     Adli Tıp Kurumu’nun savcılıklara gönderdiği ayrıntılı otopsi raporunda, Garih’in midesinden bir, akciğer ve karaciğerinden üçer öldürücü bıçak darbesi alan Garih’in boyun ve kulak arkasında dört bıçak yarası tespit edildi. Bıçakta zehirli ya da bayıltıcı madde bulunmadığı saptandı. 
     Savcılık yetkilileri, otopsi raporunun polisteki sorgusunda ilk önce cinayet günü Eyüp Mezarlığı’nda Yermez ile birlikte olduğunu söyleyen Pınar Konuşkan’ın ilk ifadesini doğrular nitelikte olduğunu belirtti. 
     
     İfadeler tutuyor 
     Yermez’in sevgilisi olduğu öne sürülen Konuşkan, daha sonra reddettiği ilk ifadesinde şunları söyledi 
     " Yener onu sol kolundan yakalayarak ters çevirdi ve sol eliyle belindeki bıçağı çıkararak boynuna sapladı. Adamın kolu arkada kalmıştı ki Yener koluna yapışmış vaziyette arkasında durarak midesine bir bıçak daha vurdu. Yere düşene kadar ona bıçak saplamaya devam etti." 
     Yermez’in, Garih’i kolunu büküp arkasına geçerek bıçakladığı için gömleğine kan bulaşmadığı, bu durumda kanın ancak pantolon paçasına damlayabileceği belirtildi. 
     Polis, Garih’in öldürüldüğü yolundaki dört ayrı ihbarın da Eyüp Merkez Karakolu’nun 50 metre yakınındaki ankesörlü telefondan yapıldığını tespit etti. 
     Garih’in cep telefonun sim kartının peşine düşen polis, kartın içine kayıtlı özel notların olabileceğini düşünüyor. 
     
     Üç gün daha sorguda 
     Yermez'in Asayiş Şube'sinde süren sorgusunun devamı için emniyetin istediği üç günlük ek gözetim süresi DGM Yedek Hakimliği tarafından uygun bulundu. 
     
     SABANCI AF ÇIKARANLARA SORDU Vicdanınız rahat mı 
     Sabancı Holding Yönetim Kurulu Başkanı Sakıp Sabancı, cezaların ertelenmesine ve kısmi affa ilişkin yasanın çıkmasından sonra asayiş olaylarının, özellikle cinayetlerin arttığını belirterek "Affı çıkaranlara vicdanları rahat mı diye sormalı" dedi. İzmir'in Torbalı ilçesinde, kazı çalışmaları Philip MorrisSabancı A.Ş. sponsorluğunda yürütülen Metropolis Antik Kenti Tiyatrosu'nun hizmete açılış törenine katılan Sabancı, "Affı yapanlara vicdanları, titriyor mu,titremiyor mu diye sormalı. Oy hesabıyla hareket etmeyin" diye konuştu. Sabancı, vergi affını da, gecekondu affını da getirmemek gerektiğini kaydederek "Vergi veren aptal, vermeyen açıkgöz mü Özdemir'i öldürenleri affedin ama vergi kaçıranları affetmeyin" dedi. 
     



 GÜNCEL 

























</TEXT>
</DOC>
