<DOC>
<DOCNO> 32922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sontur25.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Başbakan Tayyip" sloganları arasında konuştu 
</HEADLINE>
<TEXT>

     Tayyip Erdoğan, Anayasa Mahkemesi'nin siyaset yasağını kaldıran karanının ardından yaptığı ilk açıklamada, "Ülke insanlarına hizmet için dağ taş demeden koşacağını" söyledi. 
     Tayyip Erdoğan kararın ardından bir süre telefonla gelen kutlamaları alıp yenilikçi arkadaşlarıyla değerlendirmeler yaptıktan sonra evinin önünde kısa bir açıklama yaptı. 
     Evin önünde toplanan bir grubun "Başbakan Tayyip" sloganları eşliğinde konuşan Erdoğan, "Ülkemizin çok dar ve sıkıntılı günlerden geçtiği hepimizin malumudur. Son krizler neticesinde artan fakirlik, gelir dağılımındaki adaletsizlik insanımızı iyice sıkıştırmış ve geleceğe dair umutlarını azaltmıştır. Oysa insanlarımız müreffeh ve özgür bir ülkede yaşamaya fazlasıyla layıktır. Güzel gelişmelere layıktır. Anayasa Mahkemesi'nin bugün verdiği karar umarım şahsım için olduğu kadar ülkemiz için de hayırlara vesile olur. Bu karar hem milletimiz, hem de demokrasinin gelişmesi içinde hayırlara vesile olur temennisindeyim" diye konuştu. 
     Siyasetin bitmeyen bir hizmet aşkı olduğu kadar aynı zamanda uzun bir maraton olduğunu vurgulayan Erdoğan "Hep birlikte ülkemize nice hizmetler vereceğimize dair inancımı belirtirken, şu anda burada bu heyecanı bizlerle paylaşan, ekranları başında bu kararı heyecanla bekleyen tüm vatandaşlarımıza saadet ve esenlikler dilerken aydınlık yarınların Türkiyesini yeniden hep beraber kuralım diyorum" dedi. 
     Erdoğan kuracakları partinin genel başkanının kim olacağı konusunda bir sorun bulunup bulunmadığına ilişkin bir soruyu yanıtlarken, "Şu ana kadar herhangi bir sıkıntı arkadaşlarımızın arasında olmadığı gibi bundan sonra rda olacağına ihtimal vermiyorum" dedi. 
     Erdoğan, açıklamasını izlemek üzere evinin önüne gelerek destekte bulunanları kastederek, "Ben tüm komşularımdan, tüm mahalleli hemşehrilerimden sakin bir şekilde dağılmalarını, artık gönüllerimizin inşallah hep birlikte geleceğe yürüyeceğini belirterek istiyorum. Bu kardeşiniz size hizmet yolunda dağ taş demeden koşacaktır. İnşallah her geçen gün bizim için farklı, her doğan gün farklı bir doğuş olacak" diye konuştu. 







</TEXT>
</DOC>
