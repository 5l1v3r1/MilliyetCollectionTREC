<DOC>
<DOCNO> 17795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/yazar/bila.html </URL>
<DATE> 2001/04/24/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Siyaset ve ekonomi 
</HEADLINE>
<TEXT>

     Devlet Bakanı Kemal Derviş, Antalya'da yaptığı konuşmada Türkiye'nin temel sorunlarından birini ortaya koydu. 
     Derviş, siyaset ve ekonomi alanları arasındaki sınırın yeniden çizilmesi, siyasetin ekonomiyi kullanma sürecinin sona erdirilmesi gerektiğini söyledi. 
     Hitap ettiği tekstil işverenlerine de, "Artık devletten ek kaynak istemeyin, çünkü yok" diyerek, ilk sınır çizgisini de çekti. 
     Derviş'in saptamaları ve mesajları yerindedir. 
     Türkiye'de siyaset ekonomiyi, ekonomi de siyaseti, "karşılıklı çıkar esası"yla kullanagelmiştir. 
     Bu sürecin sonuçlarını batık bankalar, polisin yurtdışında kovaladığı bakanlar, büyük şirketlerin yönetim kurulunda "görev" yapan milletvekilleri, eski komutanlar, yolsuzluklar, hırsızlıklar, dolandırıcılıklar, ihale ve rant dağıtanlar biçiminde hep birlikte yaşıyoruz. 
     Kimin eli kimin cebinde belli değil. 
     Türkiye bu sistemi, sorgulama ve açığa çıkarma yolunda önemli adımlar atmaya başladı. Ortaya çıkarılan yolsuzluk zincirleri, banka soygunları, Derviş'in koyduğu teşhisin doğruluğunu kanıtlıyor. 
     Açıklanan yeni programın bir hedefi de Türkiye'de yeniden yapılanmayı gerçekleştirmek. Yeni yapının inşa edilebilmesi için "siyaset - ekonomi" çıkar birliğinin dağıtılması gerekiyor. Burada temel görev yine siyasete düşüyor. Siyasetin, ekonomi alanına müdahalesi halktan aldığı yetkiye dayanan "denetim" olmalı. Bu denetim siyaset adamlarını da kapsamalı. Milletvekillerinin ekonomi alanına girip - çıkmaları dokunulmazlık zırhı altında olmamalı. İşadamında da, siyasetçide de "bunun hesabını bir gün sorarlar" endişesi bulunmalı. 
     Şirketler devlete, siyasetçiler şirketlere yaslanmamalı. 
     Derviş'in talep ettiği "sınır çizgisi"nin çekilebilmesi için önce mevcut sınır ihlallerinin saptanması ve gereğinin yapılması zorunlu. Kimin elinin kimin cebinde olduğu tek tek ortaya konulmalı ki, işe nereden başlanacağı ortaya çıksın. 
     Bu noktada hükümete düşen görev, yolsuzlukla mücadeleyi sonuna kadar sürdürmesidir. Bu, ekonomik krizle mücadelenin anahtarı olacaktır. 
     
     







En büyük değişim 


Balık Alman'ın... 


Siyaset ve ekonomi 


Hayır Güngör Mengi haksızlık ediyorsunuz 


Şişko, hantal devletten kurtulmak... 


İyiliği anlamak... 


Avrupa "Ya sev, ya terk et" diyor 


Ulusal egemenlik 


Bu son olsun... 


"Günaydın beyler " 


Bakan Türkiye'yi yaraladınız Terörist Çok özür diliyoruz 


Seçim ittifakı 


Ben de Derviş gibi 10 çocuk kurtardım 


Boşanmış eşe miras yok 


Dramın anatomisi 


Bankalara "yıkıcı" değil, "yapıcı" kanun 


</TEXT>
</DOC>
