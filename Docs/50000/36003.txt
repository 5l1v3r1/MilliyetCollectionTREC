<DOC>
<DOCNO> 36003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/yasam/yas04.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Zabıta’ya çete dayağı 
</HEADLINE>
<TEXT>

     TAHSİN AKSU İstanbul 

     İkitelli’de kaçak toprak dökümü yapıldığı ihbarını alan Küçükçekmece Belediyesi zabıta ekipleri, önceki akşam saat 21.00 sıralarında olay yerine geldi. Ellerinde valiliğin kapatma kararı bulunuyordu. 
     Zabıtaları karşılarında gören kimliği henüz belirlenemeyen 7 kişi, kapatma kararına bir süre direndikten sonra sopa ve bıçaklarla saldırıya geçti. Aldığı bıçak darbeleriyle yere yığılan Küçükçekmece Belediyesi Zabıta Müdürü Alaattin Yıldırım’ın başına sopalarla vuran saldırganlar, zabıta memuresi Nuran Kotancı’yı gözünden, Cezmi Kaya’yı ellerinden, Şükrü Yüksel’i de başından yaraladılar. Saldırganlar kayıplara karışırken, yaralılar hastanede tedavi altına alındı. Yıldırım’ın sağlık durumu ciddiyetini korurken, diğer memurlar ayakta tedavi edildikten sonra taburcu edildi. 
     



 YAŞAM 






















</TEXT>
</DOC>
