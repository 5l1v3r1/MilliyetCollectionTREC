<DOC>
<DOCNO> 23752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sontur28.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderlerin kriz zirvesi bitti, henüz açıklama yok 
</HEADLINE>
<TEXT>

     Koalisyonu oluşturan partilerin genel başkanlarının, Başbakan Bülent Ecevit'in başkanlığında yaptığı toplantı sona erdi. 
     Başbakanlık merkez binada, DSP Genel Başkanı ve Başbakan Bülent Ecevit, MHP Genel Başkanı, Devlet Bakanı ve Başbakan Yardımcısı Devlet Bahçeli ve ANAP Genel Başkanı, Devlet Bakanı ve Başbakan Yardımcısı Mesut Yılmaz'ın yaptığı toplantı yaklaşık 2 saat sürdü. 
     Devlet Bakanı ve Başbakan Yardımcısı Hüsamettin Özkan'ın da katıldığı toplantının son bölümünde ekonomiden sorumlu Devlet Bakanı Kemal Derviş de bulundu. 
     Toplantıda, hububat alım taban fiyatları görüşülürken, zirveye ilişkin açıklama yapılmadı. 
     Bakanlar Kurulu'nda anlaşma olmamıştı 
     Bakanlar Kurulu'nun bugünkü toplantısında ele alınan hububat taban fiyatları konusunda Devlet Bakanı Kemal Derviş ile Tarım ve Köyişleri Bakanı Hüsnü Yusuf Gökalp arasında anlaşmazlık çıktığı öğrenildi. 
     Gökalp'in, 178 bin lira olarak öngördüğü taban fiyatı 170 bin liraya kadar çektiği, Derviş'in ise IMF'ye verilen niyet mektubunu anımsatarak, bu rakamın programa uygun olmayacağını ifade ettiği bildirildi. 
     Bakan Derviş'in, kilo başına 155 bin lira verilebileceğini belirtirken, Gökalp'in bu teklife karşı çıktığı öğrenildi. 
     Tartışmaların ardından Bahçeli'nin, ''Her mesele, önümüze IMF anlaşması diye getiriliyor. Bu iş böyle yürümez'' dediği, Ecevit'in ise konunun liderler toplantısında ele alınacağını belirterek, toplantıyı bitirdiği kaydedildi. 
     







</TEXT>
</DOC>
