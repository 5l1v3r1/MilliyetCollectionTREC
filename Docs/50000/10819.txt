<DOC>
<DOCNO> 10819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/spor/aspo.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SİNİR HARBİ 2 - 1 
</HEADLINE>
<TEXT>

Galatasaray-Gençlerbirliği buluşmasında kavga, kart, heyecan ve goller vardı. Cim-Bom, yenik duruma düşmesine rağmen ayağa kalktı 
     HALİL ÖZER 

     Dakika 31... Kıyametin koptuğu an... Galatasaray golü elle karışık olunca, hakem Erol Ersoy "iptal" dedi ve Hagi çıldırdı. Hakeme öyle bir saldırdı ki, karakola gitse mahkum olurdu. Dövecekti zor tuttular. Rumenin gözü döndü. Zaptedemediler. İşi iyice abartıp Futbol Federasyonu Başkanı Haluk Ulusoy’a bile saldırmaya kalktı. Abarttıkça abarttı... Kırmızı kart haklıydı. O haksız... 
     Peki, Hagi haksızdı da, hakem ak sütten çıkmış kaşık mıydı Vah Erol Ersoy vah. Şu maçı çığrından çıkardın. İnanılmaz kararlar verdin. Gençlerbirliği golündeki bal gibi ofsaytı görmedin. Tribün baskısı çoğaldıkça hatalar yaptın. Gençlerbirliğili Mustafa’yı hatalarına kurban ettin. Kendine tekme - tokat giren Galatasaraylı oyunculara hiçbir şey yapmadın. İşi çığrından çıkardın. 
     Oysa maç kuzu gibi başlamıştı. Sanki fırtına öncesi sessizlikti. 
     13. dakikada Ümit Karan topu elle durdurup, Kona’ya pas verince, hakem de "devam" deyince kıvılcımlar atılmaya başladı. 
     17. dakikada Ümit Karan, İsmail Güldüren’i kaçırdı, Ankaralı atamadı. Sonra da Taffarel ile kapıştı. Barut alev aldı. 
     19. dakikada Kona altı pastan golü kaçırdı. 
     23. dakikada Phiri, Ümit Karan’ı gördü. O ofsayttaydı. Hakemler "devam" dedi. O da çaktı 1 - 0. Barut patladı. 
     30. dakikada önce Capone kaçırdı. Ardından korner oldu. Atışı Hagi kullandı. Hasan Şaş karambolde elle indirdi ve gol oldu. Hakem iptal etti. İşte orada da kıyamet koptu. Hagi kırmızı kartı yedi. 
     Galatasaray yediği golden sonra daha iyi oynamaya başladı. Topu kanatlara yaydı. Gençlerbirliği korkusundan sahasına çekildi. Uyuyan aslan uyandı. Oyunu 10 kişiye ve yorgunluğuna rağmen koltuğunun altına aldı. 
     38. dakikada Galatasaray faul atışı kazandı. Okan cin gibi davrandı. Rakip uyurken topu Jardel’e bıraktı. O da gitti, golü attı 1 - 1 
     İkinci yarıda Galatasaray golün verdiği moral ile mücadele etti. Gol için saldırdı. Ama yorgunluk sineye çöktü. Dermansız ataklar geldi. 
     62. dakikada Ömer elle kesti. Hakem yine "devam" dedi. 
     68’de Ahmet soldan nefis ortaladı. Serkan, kalabalıkta kafayı çaktı 2 - 1 
     Maçta zaten orada bitti. Gerisi boş bir sedaydı. Ama son dakikalarda Arif iki tane gol kaçırdı ki, neredeyse fark oluyordu. 
     Böylesine kritik bir maçta Galatasaray üç puanı cebine indirdi. Ligten kopma noktasından dönmüştü. 
     Sonuçta ilerisi için umut taşıdı. 
     
Süren’den yaylım ateş Başkan, "MHK şampiyon olmamızı istemiyor ve puanlarımızı çalıyor" iddiasında bulundu, "Bizi bu ligde istemiyorlarsa merak etmesinler. Zaten başka ligdeyiz" dedi 
     GALATASARAY Kulübü Başkanı Faruk Süren, karşılaşma sonrası özellikle Merkez Hakem Komitesi’ni suçladı, "Bizim şampiyon olmamızı istemiyorlar" diye konuştu. Süren, "Rakiplerimiz Galatasaray’ın standardını yakalama yerine onu aşağı çekmek istiyorlar. Her maçta 14 kişiye karşı mücadele veriyoruz. Bu hakemlerle bu işler yürümez" ifadelerini kullandı. 
     KENDİLERİ için kutsal ittifak kurulduğunu ileri süren Sarı - Kırmızılı kulübün başkanı, "Eğer bizim bu ligde oynamamızı istemiyorlarsa merak etmesinler. Zaten başka bir ligdeyiz. Bu tür davranışlarla Türk futbolu bir yere gitmez. Hepsi içten pazarlıklı. Fenerbahçe geçen sezon hakemlerden mağdur oldu diyen MHK başkanı hala görevinin başındaysa bu olanlar çok normal" dedi. 
     
İŞTE MAÇIN KAHRAMANI      8 kritik hata 

</TEXT>
</DOC>
