<DOC>
<DOCNO> 3165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/sanat/asan.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Satır arası yemek 
</HEADLINE>
<TEXT>

Yemek kitaplarına bir yenisi daha ekleniyor İşte Hemingway mutfağı 
     SEMA ASLAN 

     Kimi kitaplar sadece tasarımlarıyla bile insanı kışkırtır. Kimileri tasarımdan yoksundur, fakat yazarı nedeniyle yine de onları satın almadan edemezsiniz. O da olmadı, ismine takılabilirsiniz kitabın ve hiç kaçarı yok, yine satın alırsınız. Bazıları ise tıpkı Oğlak Yayınları’nın "Yemek-Anı" dizisi kapsamında çıkan kitaplar gibi kışkırtmaktan öte, iştahınızı kabartırlar. Bu dizi şimdi Hemingway ile devam ediyor. 
     Craig Boreth tarafından yazılan "Hemingway İle Yemek Bir Şenliktir", yazara ilişkin olduğu kadar yemek kültürüne ilişkin de ipuçları veriyor. 
     Editörlüğünü Zencefil Lokantası’nın sahibi Ferda Erdinç’in yaptığı dizi, Selim İleri’nin "Evimizin Tek Istakozu" ile start almış, Colette Rossant’ın "Tadı Damağımda Kalan Ülke Mısır" ile devam etmişti. 
     "Hemingway İle Yemek Bir Şenliktiröde, Hemingway’in yaşamından kesitlerle yaşadığı yerlerin mutfağından bahsediliyor. Ününün doruğa ulaştığı yıllarda Küba’ya yerleşen yazarın ülkenin yemek ve içkisine lezzet kattığı söyleniyor. Ve tabii Hemingway’in yemek hazırlamaya ilgi duyan tek karısının dördüncü evliliğini gerçekleştirdiği Mary olduğu... Sonra da Mary’den bir yemek tarifi geliyor Jean Paul Sartre’ın da çok beğendiği tavuk suyu, limon ve Brut şampanyasıyla hazırlanmış Wahoo kebabı. Hemingway ve karısı Mary’nin, gizli hazine misali sakladıkları başka yemek tarifleri olduğunu da yine bu kitaptan öğreniyoruz. 
     
     "Türkiye’de yayımlanan yemek kitapları yetersiz" 
     Türkiye’nin aksine yurtdışında yemek kitapları konusunda inanılmaz bir endüstri olduğunu söyleyen Ferda Erdinç, bu yüzden dizinin kaç kitapla sınırlanacağını bilemiyor "Kim olduğumuza dair hafızamızda olan birtakım şeyler var, bunlarla sürekliliği sağlıyoruz. Müzik de yemek de bunun bir parçası. Her şey koptu, bir tek yemek kaldı. Damak unutmuyor çünkü. Bu çok önemli ve çok da kişisel bir şey. Ama en narin ve hem de en kuvvetli tel kopmak üzere. 
     Ben de eski bir sosyolog ve bir yemekçi olarak bu tel tamamen kopmadan yakalamak gerektiğini düşündüm. Memlekette yemek kitabı diye yapılanlara baktım, çok dar. Oğlak Yayınları’nın bu diziye ilişkin bir projesi de asıl işi yemek yapmak ya da yapılan yemekleri sunmak olmayan ama yemekle "bir şekilde" çok haşır neşir olan insanlardan birer yazı alıp, derleme yapmak. 
     


 SANAT 











</TEXT>
</DOC>
