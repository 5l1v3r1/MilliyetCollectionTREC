<DOC>
<DOCNO> 2843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sontur28.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşber Yağmurdereli tahliye oldu 
</HEADLINE>
<TEXT>

     Çankırı E Tipi Kapalı Cezaevi’nde bulunan Eşber Yağmurdereli, Şartla Salıverme Yasası’ndan yararlanarak, tahliye edildi. 
     Eşber Yağmurdereli’nin avukatı Hakan Tekin, müvekkilinin "Şartla Salıverme ve Cezaların Ertelenmesine İlişkin Yasa"dan yararlanması için Samsun Cumhuriyet Başsavcılığı’na başvurmuştu. Samsun 1. Ağır Ceza Mahkemesi’ne ulaştırılan dosya, bugün karara bağlandı. 
     Mahkeme heyeti oy birliğiyle, hükümlü Eşber Yağmurdereli’nin tahliyesini, başka suçtan hükümlü veya tutuklu bulunmadığı taktirde tahliyenin yapılması için Cumhuriyet Başsavcılığı’na yazı yazılmasını kararlaştırdı. 
     Samsun 1. Ağır Ceza Mahkemesi’nin tahliye kararının Çankırı’ya ulaşmasının ardından Yağmurdereli, bugün akşam saatlerinde cezaevinden salıverildi. 
     Yağmurdereli, tahliye edildikten sonra gazetecilere yaptığı açıklamada, "3 yıl zor geçti. Bundan sonrası iyi olsun. Tahliye olmaktan mutluyum" dedi. Cezaevi çıkışında kız kardeşi ve oğlu tarafından karşılanan Yağmurdereli, bir otomobille Ankara’ya hareket etti. 
     Samsun’un Havza ilçesinde, 1980 öncesinde, yasadışı örgütün gerçekleştirdiği kuyumcu soygununa karıştığı iddiasıyla 2. Ağır Ceza Mahkemesi’nde yargılanarak 1985 yılında ömürboyu hapis cezasına mahkum olan Eşber Yağmurdereli, 1991 yılında çıkan yasadan yararlanarak cezaevinden tahliye edildi. 
     Yağmurdereli daha sonra, İstanbul’da 1991 yılında yaptığı konuşma nedeniyle, İstanbul 2 No’lu Devlet Güvenlik Mahkemesi tarafından 1995 yılında 1 yıl hapis cezasına çarptırılınca, Samsun 2.Ağır Ceza Mahkemesi’nin itirazı üzerine, infazı kaldırılarak, yeniden cezaevine konuldu. 




</TEXT>
</DOC>
