<DOC>
<DOCNO> 13773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/yazar/yilmaz.html </URL>
<DATE> 2001/03/30/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Ülke yanıyor, bunlar Küba’ya gidiyor 
</HEADLINE>
<TEXT>

     Usta binici ve denizcilikten sorumlu Devlet Bakanı Ramazan Mirzaoğlu, Karayipler’e ikili ticari ve ekonomik ilişkilerin geliştirilmesi için 11 - 20 Nisan tarihleri arasında düzenlediği geziye, işadamlarını davet ediyor. 
     Gidilecek ülkeler, Karayipler’deki Küba ve Jamaika... 
     MHP’li bakanlar Küba ile bir dostluk kurdular ki, aralarını kriz bile açamıyor. Mirzaoğlu geçen yıl, Küba Ulaştırma Bakanı’nın davetlisi olarak Havana’ya gitmiş, orada rehin tutulan 22 denizcimizi kurtarmıştı. Ondan önce de MHP Genel Başkan Yardımcısı Bülent Yahnici Küba’ya bir ziyarette bulunmuştu. Dönemin Devlet Bakanı Yıldırım Aktuna ile filizlenen Küba sevgisi, DSP Milletvekili Rıdvan Budak beraberindeki heyette yer alan MHP Milletvekili Mustafa Gül’ün Che Guavera kepiyle Havana meydanında verdiği fotoğraflarla belgelenmişti. 
     TBMM Milletvekilleri’nin 1 - 7 Nisan tarihleri arasında bir Küba gezisi daha var. ANAP Milletvekili Cavit Kavak’ın Türk Grubu Başkanı olduğu Parlamentolararası Birliğin kongresi Havana’da yapılacak. Kavak ile birlikte 7 milletvekili burada temaslarda bulunacaklar... 
     Bunlar yetmezmiş gibi, Mirzaoğlu Küba çıkartmasına hazırlanıyor. Ne oluyorsunuz, anlamadım gitti. Aynen bana Mirzaoğlu’nun gezi faksını gönderip, isyan eden işadamı gibi. Ülkede kriz var, adamlar ekonomik işbirliği diye, iki tatil ülkesine gezi düzenliyorlar. Partililere lafım yok, bildikleri gibi siyaset yapar, sandıkta karşılığını bulurlar. İşadamlarına ise bu geziye katılıp, paralarını çar - çur etmemeleri için iki çift lafım olacak. 
     
Para yoksa gezi de yok      Size biraz bilgi vereyim. Küba’ya gittim. Hem de burada işbirliğini geliştirmek isteyen ilk heyetle. Öger Tur, turizm yatırımlarını organize etmeye çalışıyordu. Ankaralı müteahhitlerden Büyükhanlılar ve Akfen kontratları olduğu halde elleri boş döndüler. Jamiaka’ya da gittim. Buraya demir - çelik satabilirsiniz. Jamaika’ya yılda 20 milyon dolar civarında demir - çelik ihracatımız sürüyor. 2.5 milyon nüfuslu Jamaika’nın yıllık dış ticaret hacmi 7 milyar dolar. Bunun da büyük bölümü rom içkisi üretiminde kullanılan şeker kamışı, muz ve Japonya’nın tüm üretimini kapattığı kafeinsiz kahveden sağlanıyor. Eğer maruana veya Bob Marley hayranıysanız diyebiliceğim bir şey yok. Gidin gezin... Yalnız Jamaika’da yoksulluk can yakıcı bir noktada olduğundan, o çok lüks otellerden dışarı adımınızı atmayın Keserler. Gerçi DEİK üyesi işadamları uyanıktır, nereye gideceklerini bilirler. Ancak Mirzaoğlu, bu geziye de Kırşehirli hemşerilerini davet ettiyse, onlara kol kanat germeli... 
     
     Bakan Mirzaoğlu, ANAP Milletvekili Cavit Kavak’ın ardından geniş bir heyetle Küba’ya, oradan da komşu ada Jamaika’ya uzanma programı yaptı. Dünya sosyetesinin göz bebeği bu ülkelere ekonomik işbirliği bahanesi ile yapılan geziye en büyük tepki davetli işadamlarından geldi. 
     
Özince’nin aradığı aşk Derviş’te mevcut      Türkiye İş Bankası, genel kurulunu yaptığı günün akşamı basına bir davet verdi. İş Bankası ve iştirak yöneticilerinin ev sahipliğini üstlendiği toplantı bizim için iyi bir fırsattı. Bayındır Hastanesi’nden Anadolu Hayat’a, Fora Zeytincilik’ten Şişe Cam’a kadar bağlı birçok iştirakin bugününü konuşma fırsatı bulduk. Yine de gözdemiz tabii ki İş Bankası Genel Müdürü Ersin Özince’ydi. Özince sabah yaptığı basın toplantısında sektörle ilgili görüşlerini ayrıntıları ile yansıtmıştı. Bize de görüşlerin yorumunu yapmak kaldı. Ayaküstü sohbette Özince’ye "Krizi atlatmak için ne bekliyorsunuz Mesela 10 milyar dolar gelmesini mi " diye sorunca, çok duygulu bir yanıt verdi. "Paranın gelmesi yetmez. Aşk ile meselelere sarılmamız gerekir." 
     Özince’ye, "O zaman oyunuz ÖDP’ye" esprisini yaptım. Kendisini "Aşkın partisi" olarak tanıtan ÖDP ile ilgili cevabı "Bunu karımla konuşmalısınız" oldu. Aramızda geçen diyalog, Ekonomiden sorumlu Devlet Bakanı Kemal Derviş’in TÜSİAD’ın Washington yemeğindeki konuşmasını anımsattı. Derviş işadamlarına bir örnek veriyordu 
     "İlkokuldayken çok çalışıp, haftasonundaki törende Türk bayrağını taşımak için yarışırdım. İtiraf etmeliyim ki beraber bayrağı taşıyacağımız kız öğrenci Arzu’ya da hayrandım. İkimizin bayrak taşıması benim için unutulmaz heyecanlardan biriydi..." 
     Kurtuluşumuz için bugün de heyecanlanacığınız bir aşkınız olması dileğiyle... 
     
     





Toplum ve laiklik 


Hazine avukatı 


Servet vergisi yok 


Cahillik mazeret mi 


CIA'dan biri ve Derviş'li senaryolar... 


Makas değiştirmek 


Kolej fırtınası 2 


Demirel'den Ortadoğu çağrısı 


Fatura yok, laf çok 


Suikast bilmecesi çözülüyor mu 


Herkes iyiyse... 


Çeyrek akıl 


Sabancı'da pişer, Akbank'a da düşer 


Merkez, doları karaborsaya düşürüyor 


Ülke yanıyor, bunlar Küba’ya gidiyor 


</TEXT>
</DOC>
