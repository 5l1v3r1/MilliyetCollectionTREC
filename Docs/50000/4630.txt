<DOC>
<DOCNO> 4630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/yazar/devrim.html </URL>
<DATE> 2001/01/30/ </DATE>
<TIME>  </TIME>
<AUTHOR> Serdar DEVRİM  </AUTHOR>
<HEADLINE>
Macaristan, Cengiz Han'ın hediyesidir 
</HEADLINE>
<TEXT>

     Macaristan, bu yıl kuruluşunun 1000'inci yılını kutluyor. Macarlar, Kral Aziz İstvan'ın 1001 yılında, Hıristiyanlaştırdığı Macar boylarını birleştirmesini modern Macaristan'ın doğuşu olarak kabul ederler. Türkiye için, Macaristan'ın bininci yılı, George W. Bush'un kovboy çizmesi kadar önemli değildir, biliyorum, ama biz unutsak da, Macarlar bizim çook uzaktan akrabamızdır ortak noktamız Orta Asya, Hunlar ve Attila'dır. Eğer gerçekten akrabaysak, Macarların bundan haberi yok, hatta böyle bir ihtimalden çok da hoşlanmıyorlar, haberiniz olsun. 
     
     1970'li yıllarda, farklı vesilelerle, o zamanki adıyla, Demirperde Ülkeleri'ni gezmiştim. Yaşım küçüktü ama, Rus işgali altındaki bu komünist ülkelerde, insanların ne kadar ezik, karamsar ve dehşet içinde olduklarını, umutsuzluklarını fark etmiştim. Bu uzak akrabalık bilinciyle belki de, Macarlar bana daha bir yakın gelmişti. Bulgarlara, Romenlere, Polonyalılara nazaran "başlarını daha bir dik" tutuşları, işgalcilere bir kafa tutma, eyvallah dememe gibi gelmiş, beni etkilemişti. Macarların geleceğe daha bir umutla bakmaları, ulusal kaderlerine daha bir güvenmeleri, Berlin Duvarı yıkıldıktan sonra da etkisini gösterdi. Macaristan, özgür dünyaya kolay uyum sağladı. 
     
     "13. yüzyıldaki Moğol işgali, Avrupa'da derin izler bıraktı, diyor Emmanuel Berl Avrupa - Asya, Doğan Kitapçılık . Avrupa, Cengiz'in torunu olan Batu Han'ın seferlerini ve mezalimini neredeyse unuttu. Ama Avrupa'da tıpkı Karolenj İmparatorluğu içinde yer alanlarla almayanlar gibi Moğol işgaline uğramışlarla uğramamışlar arasında, görünmez, kültürel ve sosyolojik bir sınır oluştu. Moğollar Polonya'yı yerle bir ettiler, büyük kıyım yaptılar ama kendileri gibi "Bozkurt soyundan" geldiğine inandıkları Macarlara eziyet etmediler." Emmanuel Berl "Polonya istiladan çabuk kurtuldu, ama bir daha belini doğrultamadı kurban ve ezilmiş millet rolünü benimsedi" diyor. "Macaristan ise, ulusal kaderine olan güvenini korudu, geleceğe umutla bakabildi. Polonyalılar hep işgal altında yaşadılar Macarlarsa bir imparatorluk kurdular... Macaristan'ın yakın tarihimizdeki büyüklüğü, Cengiz Han'ın Macar halkına bir hediyesidir." 
     
     Çocuklukta yaşanılan şoklar nasıl insanların karakterini belirler, kalıcı ruhsal bozukluklara sebep olursa, toplumların da, adını koyamadıkları, unuttukları çocukluk travmaları, geleceklerini ve karakterlerini belirler. Attila'dan Cengiz'e ve Osmanlı'ya, Moğol ve Türk işgalini yaşamış, yaşadıklarını, bilinçaltına "terör" olanak işlemiş toplumlarla, bugün, evlilik hazırlığı yapıyoruz. Bizden çok onlar sıkıntıda, bilesiniz. Attila'dan beri Batı'ya yürüyen Türkler için, Avrupa bir sevda olabilir. Ama, Avrupalı için bu, eski kan ve can düşmanıyla, "istemeye istemeye yapacağı bir mantık evliliği"dir. Meseleye böyle baktığımız zaman, belki daha soğukkanlı ve akılcı olabiliriz. 
     
Prensip diye bir şey yoktur, hadiseler vardır kurallar yoktur, koşullar vardır. Büyük insan, hadiseleri ve koşulları kendi lehine kullanmasını bilendir. Honore de Balzac 
     
     





Televizyon 


İç parmak 


Dumanlı mektup 


Kıvrıkoğlu Aftan PKK yararlandı 


Kazanova Operasyonu 


Değişim korkusundan kurtulmak zorundayız 


Dilsiz tarih 


Macaristan, Cengiz Han'ın hediyesidir 


"Garanti" istiyorlar, "garanti" .. 


Vetoya veto 


Bu okulu kuran ve yaşatanlar 


Yeni iyi haberler... 


Bir Esbank’ alana bir Esbank’ bedava 


İçtüzük darbesi 


Yeni lejyonerler 


Karl Marx'ın ruhu Davos'ta 


Uyarı gerekiyordu 


"Yolsuzluklar ülkesi" 


</TEXT>
</DOC>
