<DOC>
<DOCNO> 26525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/ekonomi/eko04.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba Evi’ne dönüş başladı 
</HEADLINE>
<TEXT>

Kriz sonrası ayrı ev masraflarını karşılayamayan evli gençler, çareyi baba evine dönmekte buluyor 
     Krizle birlikte tüketici alışkanlıklarının yanı sıra sosyal alışkanlıklar da değişiyor. ProCon GfK Grubu şirketlerinden GfK Panel’in 12 ilde 3 bin aileyi kapsayan araştırmasına göre, artık devri geçti’ denen büyük aile’ tipine dönüş yaşanıyor. Genellikle evlenme gerekçesiyle ayrı eve çıkan aile bireyleri evlerine dönüyor veya yeni evliliklerde, hiç olmazsa bir süre baba evinde kalış tercih ediliyor. 
     Tüketici davranışlarında gözlenen en önemli değişim ise alış verişe çıkanların, artık marka yerine en ucuzu’ bulmak için market market dolaşmaları. Bu gelişme ile birlikte akşam pazarları yeniden gözde alışveriş merkezleri arasına girdi. 
     
     Eğlence harcamaları düştü 
     Ürün bazında da dikkat çekici değişmeler yaşanıyor. Örneğin arap sabunu yeniden gözde temizlik malzemesi oldu. Tüketiminde yüzde 32 artış var. Şampuan, diş macunu gibi temizlik ürünlerinin tüketimi ise düşüyor. 
     Marketler de normal markalara kıyasla daha ucuz olan kendi markalarını çıkararak, hem tüketicinin ucuzluk arayışına cevap vermeye hem de pazar paylarını artırmaya çalışıyorlar. 
     Krizle beraber eğlence harcamaları da düştü. Artık seyehate daha az çıkılıyor ve daha az kitap alınıyor. Ayakkabı harcamalarındaki düşüş ise vatandaşın pençe üstüne pençe attırdığını ortaya koyuyor. 
     
Arap sabununa rağbet arttı      Evlenen evde kalıyor 
     Ayrı eve çıkan aile bireyleri baba evine toplanıyor. Yeni evlenenler aileleri ile aynı çatı altında yaşamanın yollarını arıyor. Aksi halde evlenmelerinin uzun zaman alacağını düşünüyor. 
     
     Tek maddeyle temizlik 
     Tüketici aynı temizlik ürünü ile tüm temizlik işlerini görmeye yöneldi. Temizlik ürünleri kullanımında yüzde 20'lik düşüş var. "Arap Sabunu" tüketimi, bir önceki yıla göre yüzde 32 arttı. Dişmacunu, şampuan ve saç kremi tüketimi azaldı. 
     
     Akşam pazarlarına rağbet 
     Alışverişte en önemli kriter ucuzluk. Akşam pazarları yeniden favori oldu. Promosyonlar yakından takip ediliyor. Geçen yıl ayda 12 kez alışverişe çıkan tüketici, bu yıl ayda 14 kez çıkıyor. En ucuzu için alışverişe daha fazla zaman ayırılıyor. 
     
     Eğlence yok 
     Krizle beraber tüketicinin bütçesinde eğlence, seyahat ve kültür harcamaları düştü. Harcamalar içinde en fazla düşüş ise yüzde 3.9'dan yüzde 2.1'e gerileyen ayakkabı ve yüzde 11.8'den yüzde 5.3'e gerileyen kıyafette gözlendi. 
     
     Şarap tüketimi arttı 
     Şarap tüketimi mart ayında bir önceki aya göre ikiye katlanırken, rakı tüketimi de yüzde 15.5 artış gösterdi. Kriz ortamında süt, çay, kahve ve su tüketimi arttı. 
     
     Tavuk gitti, hindi geldi 
     Etin tüketimi krizle beraber daha büyük bir darbe aldı. Tavuk tüketimi 2001 Mart ayında bir önceki yıla göre yüzde 3.4 azalırken, hindi satışları geçen yıla göre yüzde 73.6, sosis satışları da yüzde 37.1 arttı. 
     



 EKONOMİ 




















</TEXT>
</DOC>
