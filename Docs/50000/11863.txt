<DOC>
<DOCNO> 11863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/ekonomi/eko03.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bonoda beyannameyi kaldırmak için ilk adım 
</HEADLINE>
<TEXT>

     HARUN GÜREK Ankara 

     Mali kriz nedeniyle önemi artan 21 Mart'taki borçlanma ihalesi öncesinde halka arz seçeneği de gündeme gelince Hazine borçlanmayı kolaylaştırmak için bonodaki beyanname zorunluluğunun kaldırılması için harekete geçti. 
     Hazine Müsteşarlığı, 21 Mart'taki 2 - 2.5 katrilyon lira arasında olması beklenen iç borç ödemesi öncesinde, bono ve tahvildeki beyannamenin kaldırılması konusunda görüş istemek için Maliye Bakanlığı'na başvurdu. Hazine'nin geçen hafta Maliye Bakanlığı'na ulaşan yazısında, mevduat, repo, hisse senedi gibi yatırım araçlarında beyanname zorunluluğu bulunmamasına karşın Hazine bonosu ve devlet tahvili faizinden sağlanan kazancın beyannameyle bildirilmesinin yatırım araçları arasında eşitsizlik yarattığına dikkat çekildi. Beyanname zorunluluğunun, yatırımcıları bono ve tahvil almaktan caydırdığına dikkat çekilen yazıda, yatırımcının diğer yatırım araçlarını tercih etmesinin borçlanmada zorluk çekilmesine ve faizlerin yükselmesine neden olduğu vurgulandı. 
     Hazine, bono ve tahvilde beyanname zorunluluğunun kaldırılması gerektiğini belirtirken konu, Ekonomiden sorumlu Devlet Bakanı Kemal Derviş tarafından geçen çarşamba krizden çıkış için açıklanan acil önlemler dizisi çalışmaları sırasında da gündeme geldi. Yapılan tartışmalar sırasında beyannamenin kaldırılmasının gelişmelere göre değerlendirilmesi, bu nedenle acil önlemler dizisi içinde yer almaması kararlaştırıldı. 
     Hazine'nin bonoda beyannameyi kaldırmak için yazdığı yazıyı doğrulayan Maliye Bakanlığı yetkilileri, kamu kağıtlarında beyannamenin kaldırılabileceğini söylediler. Yatırımcılardan bono ve tahvil kazançlarını, beyan sınırının altına düşecek bir biçimde bölerek beyanname vermekten kurtulduğunu belirten yetkililer, şu değerlendirmeyi yaptı 
     "Bunu takip etmek de son derece zor ve zahmetli bir iş. Bono ve tahvilin büyük bölümünü alanlar da bankalar. Bankalar zaten beyanname zorunluluğu kaldırılsa bile, bono ve tahvilden sağladıkları kazançları kurum kazancı kapsamında beyan etmek zorundalar. Eğer borçlanmayı kolaylaştıracaksa, faizlerin düşmesine olanak sağlayacaksa kaldırabiliriz. Büyük bir gelir kaybına da neden olmaz." 
     
     


 EKONOMİ 
















</TEXT>
</DOC>
