<DOC>
<DOCNO> 26647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/soneko18.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu ve Fon bankaları gecelik işlemlerden çekiliyor 
</HEADLINE>
<TEXT>

     Kamu ve fon bankaları, mali yapılarının düzelmesine paralel olarak gecelik borçlanma piyasasından çekiliyorlar. 
     Kamu Bankaları Ortak Yönetim Kurulu Başkanı Vural Akışık, prensip olarak kamu bankalarının kendi kaynak ihtiyacını kısa vadeli piyasalardan karşılamayacağını söyledi. 
     Akışık, kamu bankalarının daha önce kısa vadeli piyasalardan, kendi büyüklüğüne göre göreli olarak sıhhatsiz bir biçimde borçlandığını belirterek, bankaların mali yapısını düzeltirken, bunu da normal ölçeklere indirdiklerini, şu anda bu bankaların, kısa vadeli piyasalarda normal ölçeklere gelebildikleri kadar indiğini kaydetti. 
     Reponun banka açısından bir kaynak olduğuna dikkati çeken Akışık, şöyle devam etti 
     ''O kısa vadeli kaynağa ihtiyacı varsa, bana repo yapar. Biz kısa vadeli piyasalardan çıkmak istiyoruz. Tam tersine bu büyüklükteki bankalar, kısa vadeli piyasalara kaynak sağlayan bankalar olmalı. Oralardan kaynak sağlayan bankalar olması, bankacılık prensibi açısından doğru olmaz diye düşünüyorum. Kategorik olarak illa hiç repo yapmayacağız diye bir şeyimiz yok. Ama repolara vereceğimiz faizler, çok düşük olacaktır. O şartlarla repo hala karlı olacaksa, ordan alır başka piyasalara verir, ordan para kazanmak için yaparız. Kendi fonlama ihtiyacımızı repo ile karşılamayacağız. Bankanın ticari bakımdan karlı olacağı zamanlarda yaparız. Ama kendi kaynak ihtiyacını kısa vadeli piyasalardan karşılamayacak.'' 
     Merkez Bankası yetkililerinden edinilen bilgiye göre, kamu ve fon bankalarının, 15 Haziran Cuma gününden itibaren, gecelik işlemlerini sıfırlaması öngörülüyor. 
     Bankaların 4 tane gecelik borçlanma kaynağı olduğunu belirten yetkililer, şu bilgiyi verdiler 
     ''Birisi kendi müşterilerine yaptıkları repolar. İkincisi gerçek müşterilerine yaptıkları gecelik mevduat. Üçüncüsü, İMKB ile yaptıkları gecelik borçlanmalar. Dördüncüsü de diğer ticari bankalardan gecelik borçlanmaları. Zaten bu bankalar, diğer bankalar ve İMKB'de yaptıkları gecelik borçlanmaları 15 Mayıs'ta sıfırlamışlardı. Müşterileri ile de çok az bir rakam kaldı. Haziran ayının ilk haftasında 300 trilyon lira düzeyinde olan bu rakamı da Cuma günü sıfırlayacaklar.'' 
     Verilen bilgiye göre, kamu ve fon bankalarının 16 Mart'ta Merkez Bankası dahil tüm piyasaya 21.8 katrilyon lira düzeyinde olan kısa vadeli yükümlülükleri sıfıra inmiş olacak. Kamu ve fon bankalarına verilen devlet iç borçlanma senetlerinin 14 katrilyon liralık bölümünün Merkez Bankası tarafından alındığını hatırlatan yetkililer, bu bankalar ile Merkez Bankası'nın 1 ve 2 haftalık repo yaptığını, bunun da tutarının 5.6 katrilyon lira olduğunu, böylece bu bankaların gecelik fonlamaya olan ihtiyaçlarının ortadan kalktığını kaydettiler. 






</TEXT>
</DOC>
