<DOC>
<DOCNO> 10003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/son/sontur07.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk ve yağışlı hava geliyor 
</HEADLINE>
<TEXT>

     Karadeniz üzerinden gelen soğuk ve yağışlı hava, bayramın üçüncü ve son günü tüm yurtta etkili olacak. 
     Yağışlarla birlikte hava sıcaklığı mevsim normallerinin altına düşecek. 
     Devlet Meteoroloji İşleri Genel Müdürlüğü'nden alınan bilgiye göre, yarın ve bayramın ikinci günü, sıcak hava tüm yurtta etkisini sürdürecek. Hava sıcaklığı mevsim normallerinin 8-10 derece üzerinde seyredecek. 
     Ancak bayramın ikinci günü akşam saatlerinden itibaren Karadeniz üzerinden gelmesi beklenen soğuk ve yağışlı hava, bayramın üçüncü ve son günü yurdun büyük bir bölümünde etkili olacak. Yağışlarla birlikte hava sıcaklığı 10-12 derece azalarak mevsim normallerinin altına düşecek. 
     Bu değerlendirmelere göre yarın yurtta yağış beklenmiyor. Bütün bölgeler az bulutlu ve açık geçecek. Hava sıcaklığı ise mevsim normallerinin 8-10 derece üzerinde seyredecek. Bayramın ikinci günü de bütün bölgeler az bulutlu ve açık olacak, ancak akşam saatlerinden itibaren Marmara'nın kuzeyi ile Batı Karadeniz'de yağmur bekleniyor. 
     Bayramın üçüncü günü, Marmara'nın doğusu, Karadeniz, İç Ege, Göller yöresi, İç Anadolu ile Doğu Anadolu'nun kuzeyi yağışlı olacak. Bayramın son günü ise Marmara'nın doğusu, Karadeniz, İç Ege, Akdeniz, İç, Doğu ve Güneydoğu Anadolu bölgeleri yağışlı olacak. Yağışların bayramın 3. ve 4. günleri kıyılarda yağmur, iç kesimlerde ise karla karışık yağmur ve kar şeklinde olması bekleniyor. Yağışlar, bayram sonrasında yurdun yalnızca doğu kesimlerinde görülecek. 




</TEXT>
</DOC>
