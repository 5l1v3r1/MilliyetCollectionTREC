<DOC>
<DOCNO> 41074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/siyaset/asiy.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı Talat Şalk, işe hızlı başladı 
</HEADLINE>
<TEXT>
Beyaz Enerji’de 3. perde 
Enerji Bakanlığı, TEAŞ ve TEDAŞ’tan sonra soruşturma sırası BEDAŞ’a geldi. Savcı Şalk’ın talimatıyla BEDAŞ lojmanlarına baskın yapıldı. 20 kişi gözaltında 
     GÖKÇER TAHİNCİOĞLU Ankara 

     Enerji Bakanlığı, TEAŞ ve TEDAŞ’taki usulsüzlüklere ilişkin olarak yürütülen ve ANAP’lı Enerji Bakanı Cumhur Ersümer’in istifasına yol açan Beyaz Enerji Operasyonu geri geldi. Operasyonun birinci aşamasında Enerji Bakanlığı ve TEAŞ’ı soruşturan, ikinci aşamasında TEDAŞ’taki yolsuzluklara el atan DGM Savcısı Talat Şalk’ın talimatıyla dün sabah Başkent Elektrik Dağıtım BEDAŞ üst düzey yetkilile-rinin evlerine baskın düzenlendi ve 20’yi aşkın kişi gözaltına alındı. Kaynaklar, soruşturmanın BEDAŞ’ın aldığı enerji ihalelerine ilişkin olduğunu bildirdi. Beyaz Enerji Operasyonu’nun üçüncü perdesi Şalk’ın izinden dönmesiyle açıldı. Şalk, ayağının tozuyla Jandarma Kaçakçılık ve Organize Suçlar Daire Başkanlığı yetkilileri ile operasyon üzerinde çalışmaya başladı. 
     
     Belgelere de el konuldu 
     Hazırlıkların tamamlanmasının ardından jandarma ekipleri, dün saat 04.00’ten itibaren isimleri belirlenen BEDAŞ çalışanlarının BEDAŞ lojmanlarındaki evlerine eşzamanlı baskınlar düzenledi. Aralarında BEDAŞ Bölge Müdürü Ferit Baydar ve Genel Müdür Yardımcıları Hanefi Devecioğlu, Necdet Yeniişçi, BEDAŞ çalışanları Eyüp Doğan, Yaşar Avşar, Şimşek Özdurmuş, Kemal Gündüz, Hüseyin Filiz, İbrahim Adil Ertuğrul, Metin Sakarya, Semih İnanç’ın da bulunduğu 20’yi aşkın kişi gözaltına alındı. Evlerde bulunan tüm belgelere de el konulduğu öğrenildi. 
     Geçen ocak ayında Beyaz Enerji Operasyonu’na başlayan ve soruşturma kapsamında çok sayıda bürokratın tutuklanmasını sağlayan Şalk, hazırladığı iddianamede de açık biçimde suçladığı Ersümer’in istifa etmesine neden olmuştu. Şalk’ın operasyonun TEDAŞ üst düzey yöneticilerinin tutuklanmasına neden olan ikinci ayağından sonra da TEDAŞ’ın dağıtım ihalelerini incelemeyi sürdürdüğü ve bu kapsamda BEDAŞ’a usulsüz biçimde verilen birçok ihaleyi saptadığı bildirildi. 
     



 SİYASET 











</TEXT>
</DOC>
