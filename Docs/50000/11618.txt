<DOC>
<DOCNO> 11618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/spor/spo05.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
2008 için el ele 
</HEADLINE>
<TEXT>

Olimpiyat Tanıtım Grubu'nun başkanlığını üstlenen 9. Cumhurbaşkanı Süleyman Demirel, medya temsilcileri ile yemek yedi, desteklerinden dolayı teşekkür etti 
     "Göz kamaştırıcı" 
     9. Cumhurbaşkanı Süleyman Demirel, Atatürk Olimpiyat Stadı'nda, 2008 Olimpiyat adaylığı Tanıtım Grubu'nun medya temsilcileriyle, HDK üyelerinin de katıldığı bir toplantı yaptı. Demirel, toplantıdan önce yapımı süren 80 bin kişilik stadda incelemelerde bulundu. Sözlerine Dünya'nın en modern stadının İkitelli'de inşaa edildiğini söyleyerek başlayan eski Cumhurbaşkanımız, "Göz kamaştırıcı bir iş. Hizmet edeceğim maksat ise fevkalade büyük" dedi. 
     
     "Yunanistan'dan öndeyiz" 
     DEMİREL, 2008'e talip olan İstanbul'un, 2004'ü düzenleyecek Yunanistan'dan daha önde olduğunun da altını çizdi. Daha sonra Doğan Grubu'nu temsilen Mehmet Ali Yalçındağ, Mehmet Y.Yılmaz, Tuncay Özkan, Fikret Ercan ile Sabah Grubu'nun temsilcileri Önay Bilgin, Ali Kırca ve Tayfun Develioğlu ile yemek yendi. Yemekte Türkiye Milli Olimpiyat Komitesi TMOK Başkanı Sinan Erdem, medya temsilcilerine verdikleri destekten dolayı tek tek teşekkür etti. 
     
     "Yalçındağ'a teşekkür" 
     ERDEM, "Özellikle M.Ali Yalçındağ'a büyük borcumuz var. Tanıtım grubundaki ilk toplantıda önerilerin hepsini yerine getirdi" diye konuştu. IOC Değerlendirme Grubu ile yapılacak çalışmada dikkat edilmesi gereken maddelerin görüşüldüğü yemekten sonra 2008 projesinin Dünya'ya tanıtımı konusundaki çalışmalar tartışıldı. Demirel, Ortadoğu'daki arabulucuk görevinden zaman bulabilirse, IOC Değerlendirme Grubu ile yapılacak toplantılara katılabileceğini bildirdi. 
     
'Herkes işe sarılsın'      9. Cumhurbaşkanı Demirel, İstanbul Büyükşehir Belediyesi'nin taahhütlerini yerine getirmediğine ilişkin soruları, "Bu milli meseledir. Herkesin işe sarılması gerekir" şeklinde yanıtladı. Olimpiyat Stadı'nın altında mağaralar bulunduğu yolundaki sorulara ise Demirel, "Bunlar aşılmayacak konular değil" derken, TMOK Başkanı Sinan Erdem, "Mağaralar 10 kilometre uzaktaki Kemerburgaz'da bulunuyor" diye konuştu. 
     


 SPOR 


























</TEXT>
</DOC>
