<DOC>
<DOCNO> 26936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/guncel/agun.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarayda dostça BULUŞMA 
</HEADLINE>
<TEXT>

Almanya Cumhurbaşkanı Johannes Rau, Doğan Holding Yönetim Kurulu Başkanı Aydın Doğan’ı Bellevue Sarayı’ndaki makamında kabul etti 
     MEHMET AKTAN, MÜNİR BAĞRIAÇIK Berlin 

     Almanya Cumhurbaşkanı Johannes Rau, Doğan Holding Yönetim Kurulu Başkanı Aydın Doğan’ı, önceki gün Berlin’de bulunan Bellevue Sarayı’ndaki makamında kabul etti. 
     Doğan, çok samimi bir havada gerçekleşen görüşmede Rau’ya, Türkiye’nin AB ile ilişkileri ve Türk vatandaşlarının Alman toplumuna uyumu konusunda mesajlar verdi. Rau da, Türk - Alman dostluğuna ve uyuma verdikleri önemi belirtirken, geçen yıl nisanda Türkiye ziyareti sırasında İstanbul’da görüştüğü Doğan’la, Berlin’de bir araya gelmekten memnuniyet duyduğunu ifade etti. 
     Doğan, sağlam dostluğa dayanan Türk - Alman ilişkilerinin Türkiye’nin AB ile ilişkilerinin gelişmesi için de yararlı olacağını belirterek, Alman hükümetinin, Türkiye’nin AB adaylığını desteklemesinden duyulan memnuniyeti aktardı. 
     
     Almanya’daki Türklerin koruyucusu 
     Doğan, cumhurbaşkanı seçildiği gün, "sadece Almanlar’ın değil ülkesindeki tüm insanların cumhurbaşkanı" olduğunu hatırlatan Rau’ya, Almanya’daki Türk vatandaşlarının kendisine saygı ve sevgi duyduğunu, bir koruyucu gibi gördüklerini söyledi. Rau da, bu ilginin farkında olduğunu belirterek, "Buradaki Türkler’in bana gösterdiği yakınlık çok belli, bunu biliyorum. Sık sık yaşıyorum ve takdir ediyorum" dedi. Rau, başından geçen bir olayı da şöyle anlattı 
     
     Türk taksi şoförü alıştırdı 
     "Bir gün Berlin’de Hotel Esplanade’nin terasında kahve içerken, bir taksi aniden önümde durdu ve içinden çıkan Türk taksi şoförü yanıma gelerek, Cumhurbaşkanlığı’na seçildiğim günkü konuşmayı hatırlattı. Bana, Herkesin cumhurbaşkanı olduğunuzu şimdiye kadar bize yalnız siz söylediniz. Sizi çok seviyoruz’ dedi. O günden bu yana sık sık taksiye biniyorum." 
     
     Gazetelerde farklı sesler 
     Doğan da, Almanya’da yayınlanan gazetelerinin Türk vatandaşlarının yaşadıkları topluma uyum sağlamasına önem verdiğini belirtti ve "Alman toplumuna uyum her iki toplumun yararınadır. Genel felsefemiz uyumdur. Bu nedenle yayınlarımızı da bu yöne kanalize ediyoruz" dedi. 
     Doğan, Rau’nun isteği üzerine, Türkiye’deki krizle mücadele, Doğan Medya Grubu DMG ve Almanya’daki yatırımları konularında bilgi verdi. Ekonomik krize karşı önlemlerin alındığını anlatan Doğan, "DMG olarak kriz bizi yakalamadan biz krizi yakaladık. Masrafları kıstık, işletmelerimizi daha verimli hale getirdik. Fazla yara almadık, ama bazı rakiplerimiz battı. Şimdi bize monopolist’ diyorlar ama onlar battı biz kalmayı başardık" dedi. 
     Grubun gazeteleri, dergileri, radyo yayınları, Kanal D ve CNN Türk hakkında da bilgi veren Doğan, büyük Alman yayınevi Hubert Burda’nın da, grubun dergilerine yüzde 20 ortak olduğunu açıkladı. 
     
     Büyük matbaa Walldorf’ta 
     Aydın Doğan, Frankfurt yakınlarındaki Walldorf’da büyük bir matbaa kurmakta olduklarını Milliyet, Hürriyet, Fanatik ve Haftasonu gazetelerinin Avrupa nüshalarının artık burada basılacağını bildirdi. 
     Bellevue Sarayı’ndaki görüşmeye Hürriyet Genel Yayın Yönetmeni Ertuğrul Özkök, Doğan Medya Grubu Avrupa Genel Müdürü Sevda Boduroğlu ile Milliyet ve Hürriyet gazetelerinin Berlin muhabirleri katıldı. 
     
     Biz bu sayıları rüyada görürüz’ 
     Türk ekonomisindeki krizin aşılması için alınan tedbirleri anlatan Doğan, her şeye rağmen kalkınma hızının gelecek yıl yüzde 5, sonraki yıllarda da yüzde 7’ye çıkacağını söyleyince, Rau içini çekerek, "Biz böyle sayıları ancak rüyada görüyoruz" dedi. 
     
NOTLAR      Rau, ömür boyu abone 
     Doğan, görüşme öncesi ilk kez bir Almanca sayfayla yayınlanan Hürriyet’in Avrupa baskısını Rau’ya takdim etti. Ayrıca özel olarak hazırlanmış bir abone fişini de imzalatarak Rau’yu ömür boyu abone yaptı. 
     
     Kapalıçarşı’daki kuvvet macunu 
     Rau, Türkiye ziyareti sırasında eşiyle Kapalıçarşı’yı gezerken, bir esnafın kendisine erkeklik gücünü artıran bir şişe kuvvet macunu hediye etmek istediğini anlattı. Bunun üzerine dükkan sahibine "Ama beni evde çok zor durumda bırakırsınız" yanıtı verdiğini belirten Rau, dükkan sahibinin "O zaman eşiniz için de bir şişe veririm" dediğini kaydetti. Rau, ardından Doğan’a, "Ama o günden bu yana çocuklarımızın sayısı artmadı" diye espri yapınca, salonda bir kahkaha koptu. 
     
     Siz hep gönlümüzdesiniz’ 
     Rau, Yeşiller Partisi’nin Türk asıllı iki milletvekili Özdemir ve Özcan Mutlu ile otelde kahvaltı yaptığını anlatan Doğan’a "Beni niye çağırmadınız " dedi. Doğan da "Siz her kahvaltıda varsınız, çünkü artık hep gönlümüzdesiniz" dedi. 
     
     Genç ailesine davet 
     Gazetemiz sahibi Aydın Doğan, 29 Mayıs 1993’te Solingen faciasında ırkçıların yaktığı evde beş ferdini kaybeden Genç ailesine Johannes Rau’nun gösterdiği büyük ilginin takdirle karşılandığını dile getirdi. Bunun üzerine Rau, çok sevdiği Genç ailesini ekimde Berlin’e davet ettiğini açıkladı. 
     



 GÜNCEL 















</TEXT>
</DOC>
