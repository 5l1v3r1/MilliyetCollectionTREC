<DOC>
<DOCNO> 1587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/ekonomi/eko11.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok uluslu şirketlerden RÜŞVET’ itirafı 
</HEADLINE>
<TEXT>

Aralarında BP, Unilever'in de bulunduğu çok uluslu şirketler, az gelişmiş ülkelerde işleri kolaylaştırmak için rüşvet verdiklerini itiraf ettiler 
     EKONOMİ SERVİSİ 

     British Petroleum ve Unilever'in de aralarında bulunduğu çok uluslu dünya devleri, İngiltere'de Parlamento Komisyonu tarafından yapılan bir soruşturmada, "gelişmekte olan ülkelerde yaptıkları yatırımlar sırasında, sistemi çabuk işletebilmek ve sonuç alabilmek adına rüşvet dağıttıklarını" itiraf ettiler. 
     Yurtdışı yatırımlarında yapılan yolsuzlukların araştırılması amacıyla kurulan komisyonun toplantısına katılan 6 büyük şirketin genel müdür ve sorumluları "sistematik bir yolsuzluk ağının içinde bulunduklarını" inkar ederken, sadece işi yürütebilmek adına, yetkililere küçük rüşvetler verdiklerini ifade ettiler. 
     
     İşleri kolaylaştırmak’ 
     Sözkonusu işadamları adına konuşan BP Amaco Genel Müdür Yardımcısı Reg Hinkley, gelişmekte olan ülkelerde grupları adına görev yapan temsilcilerin sık sık bu tür zor kararlarla karşı karşıya kaldıklarını ve sonuçta kendilerini rüşvet vermek durumunda bulduklarını öne sürdü. 
     Bu tür ödemelerin sadece gecikmeleri engellemek adına yapıldığını,herhangi bir avantaj sağlamaya yönelik olmadığını savunan Hinkley, bunun da kendilerinin hoşlandığı bir yöntem olmadığını, ancak bu tür davranışların sözkonusu ülkelerde zaten yaygın bir davranış olduğu için kendilerinin de buna uymak zorunda kaldıklarını iddia etti. 
     
     Yolsuzluk batağı 
     Hinkley, bunun yolsuzluk batağına giden yokuşun başı olduğunu zannetmediğini ve sisteme isteyerek katılmadıklarını belirtirken, soruşturmayı yürüten komite ise gelişmekte olan ülkelerde iş yapan ve rüşvet dağıtan şirketlere bunu itiraf ettirmenin de kolay olmadığına dikkat çekiyor. 
     
     Nijerya örneği 
     Bir komite üyesi, bu tür şirketlerin "çamurun kendi üstlerinde kalacağı korkusuyla" konuşmaktan kaçındıklarını belirtirken, Clare Short'a bağlı Uluslararası Gelişmeler Bakanlığı'nın yatırım yapılan ülkenin gelişimini de olumsuz yönde etkileyen rüşvet ve yolsuzluğun önüne geçilmesi için çabalarını sürdüreceği ifade ediliyor. 
     Short'un özellikle Nijerya örneği üzerinde durduğunu belirten soruşturma komitesi üyesi milletvekilleri, bu ülkenin bugün düştüğü durumun ardında, rüşvet ve yolsuzluk batağına, Batılı yatırımcıların da bulaşmış olmasının da bulunduğuna inandığını anlatıyorlar. 
     


 EKONOMİ 

























</TEXT>
</DOC>
