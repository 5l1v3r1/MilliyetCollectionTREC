<DOC>
<DOCNO> 29550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sontur22.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ta Vehbi Dinçerler de Genel Başkanlığa aday... 
</HEADLINE>
<TEXT>

     ANAP Merkez Karar ve Yönetim Kurulu Üyesi, eski milletvekili Vehbi Dinçerler, 4-5 Ağustos 2001 tarihinde yapılacak kongrede Genel Başkanlığa aday olacağını bildirdi. 
     TBMM Başkanlığı'na yazılı başvuruda bulunan Dinçerler, 2 Temmuz Pazartesi günü Meclis'te basın toplantısı yapmak için izin istedi. Başvurusunda, ANAP Büyük Kongresi'nde genel başkanlığa aday olduğunu açıklayacağını bildiren Dinçerler'e, İçtüzük'te engelleyici bir hüküm olmadığı için izin verildi. 
     Konuyla ilgili bir açıklama da yapan Dinçerler, 2 Temmuz Pazartesi günü saat 12.00'de düzenleyeceği basın toplantısında, Büyük Kongre'de Genel Başkanlığa aday olduğunu açıklayacağını kaydetti. 
     ANAP kurucu üyelerinden olan Dinçerler, 17'inci dönemde İstanbul, 18'inci dönemde Hatay, 19'uncu dönemde de Ankara Milletvekili olarak TBMM'de görev aldı. Dinçerler, ANAP hükümetleri döneminde Milli Eğitim, Gençlik ve Spor Bakanlığı ile Devlet Bakanlığı da yaptı. 
     
     







</TEXT>
</DOC>
