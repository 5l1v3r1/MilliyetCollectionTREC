<DOC>
<DOCNO> 20203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur03.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tantan sabaha karşı İran'a gitti 
</HEADLINE>
<TEXT>

     İçişleri Bakanı Sadettin Tantan, İran İslam Cumhuriyeti İçişleri Bakanı Abdülvahit Musavi Lari'nin davetlisi olarak resmi bir ziyaret için bu sabaha karşı Tahran'a geldi. 
     İçişleri Bakanı Tantan, bugün İran İçişleri Bakanı Lari ile yapacağı görüşmenin yanı sıra Meclis Başkanı Mehdi Kerrubi ve Meclis Ulusal Güvenlik ve Dış Politika Komisyonu Başkanı Muhsin Armin ve üyeleriyle de bir görüşme yapacak. 
     Tantan, İran Cumhurbaşkanı Muhammed Hatemi ve İran Ulusal Güvenlik Yüksek Konseyi Başkanı Hasan Ruhani ile yarın yapacağı görüşmelerden sonra Perşembe günü Doğu Azerbaycan Eyaletinin başkenti Tebriz'de eyalet yetkilileriyle görüşmeler yapacak ve incelemelerde bulunacak. 
     Ziyaret sırasında ayrıca iki ülke heyetleri arasında iki gün boyunca resmi görüşmeler sürdürülecek. Bakan Tantan ve İran İçişleri Bakanı Lari'nin yapacağı görüşmeler ile heyetler arası görüşmelerde uyuşturucu ve terörle mücadelede işbirliği konularının ele alınması bekleniyor. 
     Tantan ve beraberindeki heyet, 11 Mayıs Cuma günü Türkiye'ye dönecek. 







</TEXT>
</DOC>
