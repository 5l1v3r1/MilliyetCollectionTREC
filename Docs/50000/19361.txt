<DOC>
<DOCNO> 19361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sondun11.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fehriye Erdal davası Haziran'a ertelendi 
</HEADLINE>
<TEXT>

     Sabancı ailesinin, Belçika'da gözaltında bulunan terörist Fehriye Erdal'ın Türkiye'de işlediği suçlardan dolayı yargılanması amacıyla açtığı davanın ikinci oturumu, bu sabah Brüksel Danıştay Mahkemesi'nde yapıldı. 
     Brüksel adliyesinde alınan geniş güvenlik önlemleri altında iki saatten fazla süren duruşmada, Sabancı ailesinin avukatı Fernand Schmitz, talebe ilişkin savunmasını yaparken, Brüksel Savcısı ile Sorgu Hakimi de teröristin Türkiye'de işlediği suçlardan dolayı Belçika'da yargılanabileceğini bildirdi. Sanık Fehriye Erdal'ın gelmediği oturumda, avukat Schmitz, teröristin Avrupa Terörizme Karşı Mücadele Sözleşmesi kapsamında yargılanması gerektiğini savundu. 
     Duruşma, sanık avukatlarının savunmalarının dinlenmesi için 14 Haziran tarihine ertelendi. Savcı ile Sorgu Hakimi'nin görüşlerinden rahatsız olduklarını belirten sanık avukatları Jan Fermon, Paul Bekaert ve Raf Jespers, basına yaptıkları açıklamada, Avrupa Terörizme Karşı Mücadele Sözleşmesi kapsamında bugüne kadar hiçbir ülkede sanık yargılanmadığını söyleyerek, bu sözleşmede, ''otomatik silah'' kullanılması halinde terörden söz edileceğinin belirtildiğini, oysa Sabancı suikastinde ''yarı otomatik'' silah kullanıldığını anlattılar. 
     Brüksel Adliye Sarayı önünde gösteri yapan 15 kadar terör örgütü yandaşı, oturumun sona ermesinin ardından dağıldılar. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996 tarihinde öldürülmesi olayının zanlılarından olan Fehriye Erdal, 26 Eylül 1999'da Belçika'da, Neşe Yıldırım adına düzenlenmiş sahte pasaportla yakalanmıştı. Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. 
     Erdal, bir yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmasını bekliyor. Bu suçlar arasında silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. 
     Brüksel hükümeti, Türkiye'den gelen ısrarlı taleplere rağmen, teröristin Türkiye'de işlediği suçlardan dolayı yargılanmasına yeşil ışık yakmadı ve adli çevrelerden görüş beklediğini ileri sürerek dosyayı bugüne kadar askıda tuttu. 
     Sabancı ailesinin Belçikalı avukatı Fernand Schmitz, Fehriye Erdal'a karşı Belçika'da suç duyurusunda bulunma girişimlerini geçen Kasım ayında başlattı ve terörist aleyhinde dava açıldı. Bir adli danışma organı olan Danıştay, Erdal'ın Türkiye'de işlediği suçlardan dolayı Belçika'da yargılanabilirliğini karara bağlayacak. Danıştay, teröristin Türkiye'deki suçlardan dolayı Belçika'da yargılanabileceği kararına varırsa, bu aşamadan sonra, davanın, halen Bruges Mahkemesi'nde devam eden yargılama ile birlikte ele alınıp alınmayacağı belirlenecek. Avukat Schmitz, Erdal'ın Türkiye'de işlediği suçlar nedeniyle Brüksel'de, ayrı bir mahkemede yargılanması gerektiğini savunuyor. 







</TEXT>
</DOC>
