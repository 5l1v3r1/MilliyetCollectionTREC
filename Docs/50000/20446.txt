<DOC>
<DOCNO> 20446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/siyaset/siy03.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine sumen altı’ etti 
</HEADLINE>
<TEXT>

Egebank’ın 8 yöneticisinin imza yetkilerinin kaldırılması talebinin bankaya el konulmasından 15 gün sonra "gerçekleştiği" ortaya çıktı 
     TARIK YILMAZ 

     Hazine murakıplarının Egebank’a el konulmadan yedi ay önce, başta Yönetim Kurulu Başkanı Murat Demirel olmak üzere, sekiz yöneticinin imza yetkilerinin kaldırılmasını istediği, ancak yetkinin, bankaya el konulmasından 15 gün sonra kaldırıldığı ortaya çıktı. Egebank eski Hukuk Müşaviri Mehmet Tural, savcılara yapılan siyasi baskılara dikkat çekmek için düzenlediği basın toplantısında, Türkiye’de yolsuzlukların üçlü sacayağından sadece işadamlarına dokunulabildiği, işin içindeki politikacılara Anayasa’nın 83. maddesi, bakanlara da Anayasa’nın 100. maddesinin engel olduğunu dile getirdi. 
     Tural’ın dağıttığı "gizli" ibareli belgelerden biri, Egebank’taki bir imza skandalını da ortaya çıkardı. Bankalar yeminli murakıplarının 25 Mayıs 1999’da hazırladığı raporda, Egebank’ın emin bir şekilde çalışmasını tehlikeye düşüren Demirel, eski Yönetim Kurulu Üyesi Aydoğan Semizer, Genel Müdür Sami Erdem, Genel Müdür Yardımcısı Turan Özel, Yönetim Kurulu üyeleri P. Jale Oktay, Ali Süha Paya, Raif Zihnali ve Genel Müdür Vekili Ertunç Yalçın’ın imza yetkilerinin kaldırılması isteniyor. Murakıpların bu uyarısına karşın, sekiz kişinin imza yetkileri, Tasarruf Mevduatı Sigorta Fonu’nun bankaya el koymasından iki hafta sonra kaldırılıyor. 22 Aralık 1999’ta yönetimi fona geçen bankadaki imza yetkilerinin kaldırılmasına ilişkin belgeyi, Bakan Recep Önal ile Hazine Müsteşar Vekili Ferhat Emil’in 6 Ocak 2000’de imzaladıkları kaydediliyor. Tural da, belgenin Hazine’den Önal’a 6 Ocak’ta gönderildiğine dikkat çekerek "Eğer imza yetkileri murakıpların istediği gibi 25 Mayıs 1999’da kaldırılsaydı, bankanın trilyonlarca lira zarara uğramasının önüne geçilirdi. Bu konuda sorumluluğu olanlar hakkında yasal takibe geçilmesi gerekir" dedi. 
     
Sel ve Demiralp görevliydi      Murakıpların imza yetkilerinin kaldırılmasını istediği 25 Mayıs 1999’dan 6 Ocak 2000’e kadar Hazine Müsteşarlığı görevini Cüneyt Sel ve Selçuk Demiralp yürüttü. 6 Mayıs 1999’da Yener Dinçmen’in istifasından sonra Hazine Müsteşarlığı’nı vekaleten yürüten Sel, 6 Temmuz 1999’da makamını Demiralp’e bıraktı. 
     
Yeni koğuşunu sevmedi Murat Demirel çok mutsuz GÖKÇER TAHİNCİOĞLU 
     Ankara Merkez Kapalı Cezaevi’nden, Kartal Özel Tip Cezaevi’ne nakledilen Egebank’ın eski sahibi Murat Demirel yeni cezaevini sevmedi. Demirel, avukatlarına, çok mutsuz olduğunu söyledi. Kartal Cezaevi’ne konulmasının ardından avukatlarıyla ilk kez geçtiğimiz günlerde görüşen Demirel’in savunma hazırlıklarından çok Kartal Cezaevi’nde yaşadıklarından söz ettiği öğrenildi. Demirel, Kartal’daki yaşam şartlarının çok kötü olduğunu anlatarak, "Çok mutsuzum. Burası zulüm yeri mi " dedi. 
     
Keçili’yi kıskandı      Kartal Cezaevi’nde yer olmaması nedeniyle dört yatağın bulunduğu bir odada altı kişi kaldıklarını belirten Demirel, yanında aynı davadan yargılanan arkadaşları Barbaros Olcay, Aykut Karabulut, Ayhan Tatlıgil, Ali Süha Paya ve Turan Turanoğlu’nun bulunduğunu kaydetti. Demirel, dönüşümlü olarak iki kişinin yerde yattığını anlatarak, avukatlarından bu sorunu çözmelerini istedi. Nail Keçili’nin, cezaevine konulduğundan bu yana tek başına yaşayan Cavit Çağlar’ın yanına konulduğunu belirten Demirel, Keçili’nin durumunun iyi olduğunu duyduğunu da kaydetti. 
     
Giyecek eşyam yok’      Murat Demirel, beraberlerinde getirdikleri toplam 50 valiz eşyanın ve kitaplarının kendisine verilmediğini belirtti. Giysilerini alamadığından günlerdir aynı kıyafeti giydiğini söyleyen Demirel, avukatlarından bu sorunu da çözmelerini talep etti. 
     



 SİYASET 













</TEXT>
</DOC>
