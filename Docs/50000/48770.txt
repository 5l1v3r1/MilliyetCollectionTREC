<DOC>
<DOCNO> 48770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/soneko03.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Temsilciler Meclisi'nden, 100 milyar dolarlık programa onay 
</HEADLINE>
<TEXT>

     Amerikan Temsilciler Meclisi, 11 Eylül saldırılarının ardından ABD ekonomisinin kalkındırılmasına yardım etmeye yönelik 100 milyar dolarlık bir atılım programını kabul etti. 
     Yapılan oylamada, program 214'e karşı 216 oyla kabul edildi. 
     Meclis'teki Demokratların hemen tamamı, ''Bu programın, saldırılardan sonra işsiz kalmış onbinlerce kişinin lehinde olacak gerçek bir atılımdan yoksun olduğu'' gerekçesiyle red oyu verdi. 
     Öte yandan, Senato, aralarında İsrail ve Mısır gibi ülkelerin de bulunduğu ülkelere yardım edilmesine yönelik bir yasa tasarısını kabul etti. 
     2'ye karşı 96 oyla kabul edilen yasa tasarısı, 2002 mali yılında 
     yaklaşık 15.6 milyar dolarlık bir yardımı öngörüyor. 
     Yasa tasarısında, İsrail'e 2.04 milyar dolarlık askeri, 720 milyon dolarlık ekonomik yardım, Mısır'a ise 1.3 milyarlık askeri ve 655 milyon dolarlık ekonomik yardım verilmesi öngörülüyor. 
     Tasarıda, terörizme karşı savaşta ABD'nin müttefiki olan ülkelere de doğrudan 5 milyar dolarlık bir askeri yardım, Afgan mülteciler için ise 255 milyonluk bir yardım verilmesi öngörülüyor. 
     






</TEXT>
</DOC>
