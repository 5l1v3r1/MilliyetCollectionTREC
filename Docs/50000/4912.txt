<DOC>
<DOCNO> 4912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/spor/aspo.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İHALEDE İŞLEM TAMAM 
</HEADLINE>
<TEXT>

Futbol Federasyonu, 3.5 yıllık naklen yayın ihalesine, 465 milyon dolara müşteri buldu 
     EDİZ SIRAPINAR 

     BİRİNCİ Lig maçlarının 3.5 yıllık naklen yayın ihalesini Atlas Yayıncılık ve Digital Platform A.Ş. kazandı. Futbol Federasyonu’nun, Levent’teki merkez binasında yapılan ihaleye dört firma katıldı. Star Televizyon Hizmetleri, Best Prodüksiyon ve Boyut Prodüksiyon şartnameye uymayan teklifler sununca, Atlas Yayıncılık ve Digital Platform, 465 milyon dolara naklen yayınların hakkını aldı. Şartname gereği bu kuruluş 3 Şubat’ta 12, 15 Şubat’ta 8, mart, nisan ve mayıs aylarında da 8’er milyon dolar ödeme yapacak. 
     İHALEYE, Teleon adına katılan Ufuk Ekiz, sonucun açıklanmasından sonra ihaleyi kazanan kuruluşun dijital yayın yapacağını ve bunun hukuksal olmadığını söyleyerek itirazda bulundu. Ancak bu itiraz ihale komisyonu tarafından kabul edilmedi. Digital Platform A.Ş. Genel Müdürü Ertem Özertem ile Atlas Yayıncılık Şirketi’nin sahibi Yunus Doğan, adeta yılan hikayesine dönen ihaleyi kazandıktan sonra yayın konusunda sıkıntılarının bulunmadığını, birinci lig maçlarının bu hafta izlenebileceğini söylediler. 
     FUTBOL Federasyonu Başkanı Ata Aksu, ihalenin kuralına göre yapıldığını belirtirken, Ankara 7. Asliye Hukuk Mahkemesi’nin "özerk kuruluşların düzenlediği ihalelere karşı tedbir kararı alınamaz" diye karar verdiğini açıkladı. Aksu böylelikle dijital kanalların önünün açıldığını da kaydederken, "Büyük bir viraj dönülmüştür. Maçların yayınlanması için hiçbir engel yok. Bundan sonra top ihaleyi kazanan kuruluşta. Bu hafta yayın yapıp yapmayacakları onların bileceği iş" ifadesini kullandı. 
     
KAOS RTÜK, DigiTürk’e karşı çıkıyor      FUTBOL Federasyonu tarafından dün gerçekleştirilen ve Atlas Yayıncılık ile Digital Platform A.Ş. ortaklığına 465 milyon dolara satılan yayın hakları ile ilgili ihale, ikinci kez RTÜK engeli ile karşılaştı. RTÜK Başkanı Nuri Kayış, "11 Ocak’ta federasyona, yeni açılacak ihalede, digital platformların yer alamayacağını bildirdik" dedi, Kayış, DigiTürk hakkında bir süre önce Cumhuriyet Başsavcılığı’na suç duyurusunda bulunduklarını da hatırlattı. 
     RTÜK Başkanı, suç duyurusu uyarısının dikkate alınmadığını da belirtti ve şöyle devam etti Benim kaanatim, yayın hakkının DigiTürk’e verilmesi yanlış bir uygulama. Konuyu hukukçularımıza inceletiyorum. Yarın bugün olayı üst kurulumuza götüreceğiz ve nasıl bir yol izleyeceğimizi belirleyeceğiz. Savcılığa yeniden suç duyurusu mu yapılır, mahkemeye mi gidilir belli olacak. Bu konu en kısa sürede çözüme kavuşacak." l CEMAL ERSEN 
     
Kulüpler nefes aldı      KULÜPLER Birliği Vakfı Başkanı İlhan Cavcav, "Büyük sıkıntı içindeki kulüplerimiz rahat bir nefes aldı" dedi. Cavcav şunları söyledi "Şimdi önemli olan, yayın haklarını alan kuruluşun, görevlerini tam ve eksiksiz yerine getirmesi, halkı tatmin edecek bir yayın politikası izlemesidir. Futbol Federasyonu ile yaptığımız görüşmede maçların bu hafta sonundan itibaren kesin olarak yayınlanacağı sözünü aldık." 
     
Ulusoy öfkeli      FUTBOL Federasyonu Başkanı Haluk Ulusoy, "Bizi karalayanları bir gün tarih yargılayacak" dedi. Ulusoy, "Bu ihalenin olmaması, havuzun bozulması ve böylelikle kaos ortamının yaratılması için çok uğraştılar. Buna karşı yapılan çirkinlikleri kınıyorum. Benim dönemimde tarihte görülmeyen başarılara imza atıldı. Halkımız bunu biliyor ve bizlere inanıyor" diye konuştu. 
     
Saat iddiası      STAR yetkilisi Cem Şaşmaz, Atlas Yayıncılık ve Digital Platform A.Ş.’nin teklifini ihale sonu olan 12.00’den 15 dakika sonra ilettiğini iddia etti. Bu nedenle teklifin geçersiz olması gerektiğini söyleyen Şaşmaz’ın sözlerine Federasyon Hukuk Kurulu üyesi Şekip Mosturoğlu, "Bu doğru değil. Ayrıca çok ciddi iddia. Kanıtlanmaması durumunda sahibini sorumluluk altında bırakır" cevabını verdi. 
     
Saniyesi 164 milyon      FUTBOL Federasyonu dün, tarihinin en büyük ihalesini gerçekleştirirken, ortaya da ilginç rakamlar çıktı. Atlas - DigiTürk’ün ödeyeceği 465 milyon dolar 315 trilyon lira karşılığında bir maçın yayını, masraflar hariç, 889 milyar liraya gelecek. Haftada üç karşılaşmayı naklen verecek yayıncı kuruluşun ödeyeceği rakam karşılığında, maçın dakikası 9.8 milyara, saniyesi ise 164 milyon liraya mal olacak. 
     


 SPOR 






























</TEXT>
</DOC>
