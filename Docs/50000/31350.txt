<DOC>
<DOCNO> 31350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sonspo06.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli "Rapaiç'in Fenerbahçe'den ayrılmasını istemiyorum" 
</HEADLINE>
<TEXT>

     Fenerbahçe Teknik Direktörü Mustafa Denizli, İstanbul'a geç gelen ve İtalya'da bir kulübe transfer olmak istediği yönde spekülasyonlar yapılan Milan Rapaiç'in Fenerbahçe'den ayrılmasını istemediğini söyledi. 
     Denizli, Samandıra Tesisleri'nde gerçekleştirilen idman öncesi yaptığı açıklamada, Hırvat futbolcunun, Türkiye'den ayrılma gibi bir düşüncesinin olmadığını ifade ederek, ''Ancak her futbolcunun yaşayabileceği özel sorunları var. Ben Rapaiç'in gitmesini istemiyorum. Zaten bugün başkanımız Aziz Yıldırım ile bir araya gelecek. Sanırım sorunları halledecekler'' diye konuştu. Takımlarda her zaman bu tür geçikmelerin olabileceğine dikkat çeken Denizli, Rapaiç'in takıma geç katılmasının abartılacak bir durum olmadığını kaydetti. 
     Denizli, şöyle konuştu 
     ''Bazı işlerini halletmesi gerekiyordu. Haftaya ona bir gün daha izin vereceğim. İtalya'ya gidip problemlerini hallettikten sonra İstanbul'a dönecek. Rapaiç'e geç geldiği için ceza vereceğim. Ancak bu içimizdeki bir olaydır.'' 
     Mustafa Denizli, futbolculara sezon başı yüklemesini fazla yaptığını, bu nedenle de yumuşak dokularda problemi olan oyuncular bulunduğunu ifade etti. Şampiyonlar Ligi öneleme maçlarına az bir süre kaldığını da kaydeden Denizli, bu nedenle idman temposunu ağır tutmak zorunda kaldığını bildirdi. 
     
     Rakiplerimiz daha güçlü ve istekli 
     Denizli, gelecek sezon ligdeki rakiplerinin geçen yıla oranla daha güçlü ve daha istekli olduklarını ifade etti. Her takımın gücünü artırmak için yeni transferler yaptığını belirten tecrübeli teknik adam, ''Biz de çizgimizi devam ettirmek istiyoruz'' dedi. 
     
     Şampiyonlar ligi çok önemli 
     Geçen sezon sadece lig ve Türkiye Kupası'nda mücadele ettiklerini anımsatan Denizli, yeni sezonda 3 kulvarda mücadele edeceklerini,öncelikli hedeflerinin de şampiyonlar ligi ön elemesini geçmek olduğunu söyledi. 
     Denizli, ön elemede rakiplerinin kim olacağının kendileri için merak konusu olduğunu vurgulayarak, ''Rakibimiz belli olduktan sonra daha sağlıklı bir şekilde konuşabiliriz. Ancak rakip kim olursa, olsun biz de Fenerbahçeyiz ve gücümüzün farkındayız'' diye konuştu. 
     
     Hakan'ın transferi 
     Gaziantepspor'dan transfer etmek istedikleri Hakan Bayraktar'a da değinen Denizli, bu futbolcunun durumunun önümüzdeki günlerde netlik kazanacağını bildirdi. Hakan'ın büyük ölçüde kadrolarında yer alacağını ifade eden Denizli, ''Yönetim Hakan'ın transferini tamamen benim raporum doğrultusunda gerçekleştiriyor. Hakan'ın ne zaman takıma katılacağı ve nasıl geleceği henüz kesin değil. Ancak biz bu futbolcu takıma gelecekmiş gibi planlar yapıyoruz'' dedi. Transferde takımın gücünü artırmanın yanı sıra, kulübün ekonomik durumunu da düşünmek zorunda olduklarını anlatan Denizli, şöyle devam etti 
     'Benim kafamda yer alan ve sadece benim bildiğim futbolcuları kadroya katmak isterdim. Ancak kulübün Türkiye'deki ekonomik şartlardan ne denli etkilendiğini hepimiz biliyoruz. Kendi içimizdeki performansı artırarak ve alternatifler üreterek transferde düşündüğümüz ama alamadığımız futbolcuların yokluğunu aratmayacağız.'' 
     Denizli, geçen sezon gövrevi aldığında şampiyonluk için geldiğini söylediğini anımsatarak, ''Şimdi de seriyi devem ettirmek istiyorum'' dedi. Bunu başarmak için var güçleriyle çalışacaklarını bildiren Denizli, takımına güvendiğini, futbolcularının bu güveni boşa çıkarmayacaklarını söyledi. 
     
     Kalede sorun yaşamayız 
     Bir basın mensubunun ''Takımda Rüştü'nün alternatifi yok. Bu sorun yaratır mı '' sorusuna Denizli, şöyle yanıt verdi 
     ''Kalede sorun yaşayacağımızı sanmıyorum. Takımda Rüştü'nün alternatifi olmadığı doğru değil. Oğuz ve Recep gayet iyi durumdalar. Ayrıca Rüştü'nün herhangi bir sorunu yok. Umut ediyorum sezon içinde de herhangi bir sorun yaşamaz.'' 







</TEXT>
</DOC>
