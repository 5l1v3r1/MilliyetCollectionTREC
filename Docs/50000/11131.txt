<DOC>
<DOCNO> 11131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/spor/ybjkuru.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş kaybetti 
</HEADLINE>
<TEXT>

     ÖMER ÜRÜNDÜL 

     Beşiktaş gibi köklü, büyük bir kulübün yönetim kurulunun ilkeli olması, verdiği kararların, yaptığı tercihlerin arkasında durması gerekir. İşbaşına geldikten sonra kariyeri ve kalitesi tartışılmayacak, Parma mucizesinin yaratıcısı Teknik Direktör Nevio Scala ile anlaştılar. Ana hedef günlük başarılar değil, takım olmaktı. Yeni transferlerle ve yeni hocayla istikrarın sağlanmasının tek yolunun zaman olduğu herkesçe bilinen bir gerçek. 
     Beşiktaş, sezona tahminlerin de üstünde iyi başladı. Şampiyonlar Ligi'ne girdi. Önemli derbi galibiyetleri aldı. Ligin ilk sırasına oturdu. Sonra düşüş dönemi başladı ve devam etti. Bu düşüş çok çeşitli faktörlerden kaynaklandı. Tabii Scala'nın da bazı hataları oldu. 
     İtalyan hocayı göreve getirirken, gövde gösterisi yapan, "Birlikte büyük başarılara imza atacağız" diyen yönetim, yedi ayda pes etti ve çağdışı bir uygulamayla Scala'nın görevine son verildi. Bizce bu işe haklı olarak çok üzülen Scala'nın onuru zedelenmedi ancak Beşiktaş çok şeyler kaybetti. Eldeki kadro ve Daum'un yardımcıları artık ister istemez tedirgin. Ayrıca Daum'un Türkiye'de ne kadar kalacağını zaman gösterecek. Ama Scala olayından sonra iyi bir teknik direktör Beşiktaş'ta kolay kolay görev kabul etmez. Aynı handikap futbolcu transferi için de geçerlidir. Yapılan bu büyük yanlış için Başkan Serdar Bilgili'ye vereceğimiz en canlı örnek Milan - Zaccheroni ilişkisidir. 
     Bir de Gaziantep maçına göz atalım. Tabii ki kötü futbol ve kötü sonucun sorumlusu genelde yeni göreve gelen hoca olmaz. Ama bizce Gaziantep yenilgisinin tek suçlusu Daum'dur. Deplasmanda zorlu bir rakip karşısında otuz dakikalık kondisyonu olan Mehmet'i orta sahada bütün maç oynattı. Hem de yanında ağır Karhan'la beraber. Eğer ikinci yarı başında Daum, ilk yarıda başarılı performans çizen ama yürüyecek hali kalmayan Mehmet'i çıkarsa, Nihat'ı alışılmış yerine çekip, Tayfur'u orta sahanın ortasına alıp yanına da İbrahim veya Yasin'i sürse Beşiktaş maça ortak olurdu. İşte eleştirmenlerin bir türlü anlayamadığı iki devre arasındaki büyük farklılık bu teknik adam yanlışından kaynaklandı. Ama Beşiktaş medyası göreve getirilince on numara verdiği Daum'un tek vücut arkasında. Mehmet'i de oynatıyor ya, hiç sorun yok. Bundan sonrası da hazır. Takım çıkışa geçerse "İşte Daum farkı" denilecek. Aksi takdirde de "Bu hale Scala getirdi." 
     


 SPOR 



























</TEXT>
</DOC>
