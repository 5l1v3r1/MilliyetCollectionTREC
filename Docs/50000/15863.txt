<DOC>
<DOCNO> 15863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/yasam/yas01.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm orucuna 3 can daha 
</HEADLINE>
<TEXT>

174. gününe giren ölüm oruçlarında ölü sayısı 7'ye yükseldi Nergiz Gülmez İstanbul'da, Fatma Ersoy Kütahya'da, Tuncay Güney Edirne’de hayatını kaybetti... 
     İSMAİL POLAT İstanbul 

     Hayata Dönüş Operasyonu'nun ardından F tipi cezaevleri ve Terörle Mücadele Yasası'nın 8. maddesine karşı 174 gün önce ölüm orucu başlatan tutuklu ve hükümlülerden 3 kişi daha hayatını kaybetti. 
     Kartal Özel Tip Kapalı Cezaevi'nde tutuklu olan TKPML - TİKKO örgütü üyesi Nergiz Gülmez, Dr. Lütfi Kırdar Eğitim ve Araştırma Hastanesi'nde dün sabah öldü. F tipi cezaevlerini protesto için Çanakkale E Tipi Cezaevi'nde çıkan isyan sonrası 27 arkadaşıyla birlikte Kütahya'ya nakledilen Fatma Ersoy 27 ise kaldırıldığı devlet hastanesinde dün sabaha karşı yaşamını yitirdi. 
     Adalet Bakanlığı’nın Hayata Dönüş’ operasyonu sonrası Edirne F Tipi Cezaevi’ne nakledilen ve ölüm orucu’nu burada da sürdüren Tuncay Günel de dün akşam can verdi. 
     Cezaevinde 122 gündür ölüm orucunda bulunan TİKP üyesi Günel, dün akşam saatlerinde fenalaştı. Edirne Devlet Hastanesi’ne götürülen Günel, buradan Trakya Üniversitesi Tıp Fakültesi Hastanesi’ne sevk edildi. Günel, doktorların yaptığı tüm müdahalelere rağmen kurtarılamadı. 
     
     Edirne’de ikinci ölüm 
     Günel’in cenazesi bugün yapılacak otopsiden sonra yakınlarına teslim edilecek. Edirne F Tipi Cezaevi’nde daha önce de ölüm orucu’ndaki TKP -ML örgütü militanı 37 yaşındaki Adil Kaplan ölmüştü. Gülmez, Ersoy ve Güney’le birlikte, ölüm orucunda, bugüne kadar biri tutuklu yakını olmak üzere 7 kişi hayatını kaybetti. 
     
Haber, aileleri gözyaşına boğdu      Tutuklu ve hükümlü yakınları, 174’üncü gününe giren ölüm oruçlarıyla ilgili basın toplantısı düzenledikleri sırada, Nergis Gülmez’in ölüm haberiyle gözyaşlarına boğuldular. "Sırada benim oğlum var" diye ağıt yakmaya başlayan tutuklu yakınları, hazırladıkları basın açıklamasını uzun süre okuyamadı. Aileler, hastanelerde bulunan çocuklarının son anlarında yanlarında olmak istediklerini de dile getirdiler. 
     


 YAŞAM 
















</TEXT>
</DOC>
