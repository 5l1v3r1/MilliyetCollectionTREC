<DOC>
<DOCNO> 42595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sondun18.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Irak'a saldırı yapılmasından çekiniyor.. 
</HEADLINE>
<TEXT>

     ABD'nin hedefleri arasında Afganistan'ın yanı sıra Irak'ın da sayılmaya başlaması İsrail'de endişe yarattı. 
     Yediot Ahronot gazetesinde yayınlanan bir kamuoyu yoklaması, İsrail halkının yüzde 59'unun savaş başlaması halinde bir Arap ülkesinin saldırısına uğramaktan korktuğunu ortaya koydu. İsrail basınına göre güvenlik çevreleri de Irak'ın Körfez Savaşı'nda olduğu gibi İsrail'e Scud füzeleri fırlatabileceği endişesini taşıyor. Batılı kaynaklar ise Irak'ın artık bu güce sahip olmadığını, ancak Irak savaş uçaklarının İsrail kentlerine intihar uçuşları yapabileceklerini belirtiyorlar. 
     İsrail'in, ABD'nin oluşturmakta olduğu koalisyonda yer alıp almayacağının kesinlik kazanmaması da bu endişeyi artırıyor. Aşırı sağcı elektronik haber ajansı MEMRİ yorumunda, İsrail'in tıpkı Körfez Savaşı'nda olduğu gibi koalisyon dışında bırakıldığını, yine Irak'ın saldırısına uğrayabileceğini ve buna cevap vermesinin yine engelleneceğini yazdı. Yorumda, İsrail'in muhtemel saldırılara cevap vermesi için koalisyonda yer alması gerektiği belirtildi. 
     
     'Koalisyona davet edildik' 
     İsrail Başbakanı Ariel Şaron ise bu sabah Ordu Radyosu'na verdiği demeçte, dün akşam kendisini telefonla arayan ABD Dışişleri Bakanı Colin Powell'ın ''Koalisyona katılmak istiyorsanız tabii ki davetlisiniz'' dediğini söyledi. Şaron, İsrail'in koalisyona katılıp katılmayacağı konusunda bilgi vermedi. 
     Şaron, Jerusalem Post gazetesine 2 gün önce verdiği, ancak bugün yayınlanan bir mülakatta, ''Koalisyonun bir parçası olmamız istenirse bunu kabineye götürürüm ve sanıyorum kabul edilir. Ya da ABD ile ilişkilerimiz şimdiki gibi sürer. Bu bir onur meselesi değil'' dedi. 
     Şaron, ılımlı Arap ülkelerini almak için İsrail'in dışarda bırakılarak Filistin Yönetimi'nin ve Suriye'nin koalisyona alınmasının kabul edilmez olduğunu belirterek, ''Koalisyonun bedelini güvenliğimizle ödemeyiz'' ifadesini kullandı. 
     
     Ateşkes karmaşası 
     Öte yandan Şaron'un, 48 saatlik mutlak bir ateşkes olması halinde Filistin Lideri Yaser Arafat ile Dışişleri Bakanı Şimon Peres görüşmesinin gerçekleşebileceğini söylemesinin ardından ateşkes konusunda çelişkili haberler ortaya çıktı. 
     İsrail basınına göre, Savunma Bakanı Ben Eliezer dün akşam gizli bir rapor sunarak "Arafat'ın ateşkes talimatı verdiğini" belirtti. Üst düzey Batılı bir kaynak da gönderdiği raporda "Arafat bana Filistin Yönetimini tekrar eski çizgisine getirmek istediğini söyledi" dedi. Bazı gazeteler dün akşamdan bu yana, ateşin azaldığını yazdılar. 
     Ancak Şaron bu sabah İsrail Radyosu'na "ateşin azaldığına dair bende bilgi yok tam tersine artış var" dedi. 
     Şaron, Powell'ın kendisine baskı yaptığı yolundaki haberleri yalanlayarak, ''Bana değil, ateşi durdurması için Arafat'a baskı yapıyor'' ifadesini kullandı. 
     Bu arada, Yediot Ahronot'da yayınlanan kamuoyu yoklamasına göre, İsrail halkının yüzde 59'u şu anda bir Peres-Arafat görüşmesi yapılmasını doğru bulmuyor. Ancak yüzde 55'i bir süre sonra yapılmasında yarar görüyor. 






</TEXT>
</DOC>
