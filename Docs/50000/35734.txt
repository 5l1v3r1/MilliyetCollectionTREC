<DOC>
<DOCNO> 35734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/sonspo07.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
41 yıllık "Spor Toto" oldu "Süper Toto"... 
</HEADLINE>
<TEXT>

     Spor-Toto Teşkilat Müdürü Erdenay Oflas, yeni sezon öncesinde şans oyunlarında bazı değişiklikler yaptıklarını söyledi. 
     Yeni sezonla ilgili bir basın toplantısı düzenleyen Erdenay Oflas, 41 yıldır Spor Toto adıyla oynanan oyunun isminin Süper Toto olarak değiştirildiğini açıkladı. 
     Teşkilatın geçen zamanda zor günler yaşadığını ve kapanma noktasına geldiğine dikkati çeken Oflas, ''Kötü günler yaşadık ve kapanma noktasına geldik. Ancak sayın bakanımız Fikret Ünlü ve Gençlik ve Spor Genel Müdürü Kemal Mutlu'nun desteğiyle radikal kararlar aldık ve bugünlere gelmeyi başardık. Şu anki rakamlar bizi tatmin etmiyor. Yaptığımız küçük değişikliklerle oyunların başlamasıyla ilginin artacağına inanıyoruz'' diye konuştu. 
     Futbol Federasyonu'nun maç saatlerini hiçbir gerekçe olmadan son dakikada değiştirmesi nedeniyle son 2 sezonda toplam 314 milyar lira zarara uğradıklarını ifade eden Oflas, şunları söyledi 
     ''Federasyon yetkililerine bu konuyla ilgili olarak çeşitli yollarla zarara uğradığımızı bildirdik. Ancak kendilerinden herhangi bir olumlu yaklaşım görmedik. Biz de geçen sezonun 39. haftasındaki İstanbulspor-Çaykur Rizespor ve Bursaspor-Ankaragücü maçlarında yapılan son dakika değişiklikleriyle ilgili Futbol Federasyonu'na sembolik olarak 10 milyon lira tutarında hasılat kaybının tazmini için dava açtık. Amacımız, polemiklere yol açarak, bu yolla gündemde kalmak değil, kamu adına görev yapan kurumların özlenen işbirliği içinde, bundan sonraki çalışmalarını sürdürmesidir.'' Oflas ayrıca, geçen sezon meydana gelen 60 milyar liralık hasılat kaybı nedeniyle de Futbol Federasyonu'na dava açacaklarını kaydetti. Oflas, kulüplerin isim hakları nedeniyle almaları gereken paralarını, yaptıkları tüm çağrılara karşın almadıklarını da açıkladı. 
     
     Oynlardaki değişiklikler 
     Erdenay Oflas'ın verdiği bilgiye göre, oyunlardaki değişiklikler şöyle 
     - Süper Toto'da, 15 maç üzerinden tahmin yapılabilecek ve gelecek haftaya devir olmayacak. İptal edilen karşılaşmaların ikramiyeleri bir alt dereceye aktarılacak. 
     - Skor Toto'da geçen sezon 4 maç üzerinden yapılan tahminler, yeni sezonda 3 maç üzerinden yapılacak. İptal edilen karşılaşma olursa, 2 bilenler ikramiyeyi almaya hak kazanacak. 
     - Süper Gol'de eskiden 26 maçtan en çok 8 ve 7'sini bilen ikramiye alırken, yeni sezonda 6 bilen de ikramiye kazancak. 
     - Yeni sezonda Süper Toto 150 bin, Skor Toto ve Süper Gol de 100 bin lira karşılığında oynanabilecek. 
     
     Bahisler İnternette 
     Erdenay Oflas, internette bahise dayalı yeni bir oyun oynatma hazırlığı içinde olduklarını ve bunu ligin 6. haftasında yapılacak Galatasaray-Fenerbahçe maçına yetiştirmeye çalışacaklarını söyledi. Oflas, ayrıca, Digitürk ile başlatılan çalışmaların sona ermesiyle Süper Toto, Skor Toto ve Süper Golü ekran başından televizyon aracılığıyla oynama olanağını sağlayacaklarını bildirdi. İnternette, ''www.sportoto.gov.tr'' adresini de hizmete açacaklarını anlatan Oflas, Bu sayfada, oyunlar hakkında tüm bilgiler, teşkilatın tarihçesi, haftalık tahminler, ünlülerle röportajlar ve magazin sayfalarının yer alacağını söyledi. Oflas, NTV Televizyonu ile yaptıkları anlaşmayla, değerlendirme sonuçlarının her pazar günü saat 22.10'da bu televizyon kanalında ilan edileceğini sözlerine ekledi. 







</TEXT>
</DOC>
