<DOC>
<DOCNO> 4229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/son/sondun06.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan depreminde yıkılan cezaevi'nde 188 mahkum kaçtı 
</HEADLINE>
<TEXT>

     Hindistan'ın batısını vuran depremin merkez üssü yakınlarındaki Buj'da cezaevinin çökmesi sonucu 188 mahkum kaçtı. 
     Hindistan haber ajansı PTI, Gucarat eyaleti İçişleri Bakanı Haren Pandy'ya dayandırdığı haberinde, kaçanlardan 50'sinin tehlikeli suçlu olduğunu açıkladı. Yıkılan cezaevinin 268 mahkumu barındırdığı kaydedildi. 
     Bu arada, iktidardaki Bharatiya Janata Partisi Genel Sekreteri Narendra Modi, Gucarat'ı ziyaretinden sonra yaptığı açıklamada depremde 15 bin kişinin öldüğüne inandığını, bunlardan 13 binin depremin meydana geldiği bölgede olduğunu söyledi. 
     Reuters ajansı da Hindistan'daki ölü sayısının, Türkiye'de 17 Ağustos Marmara depreminde ölenlere yaklaştığını duyurdu. Hindistan'ın batısındaki Gucarat eyaletinde dün sabah, yerel makamlara göre 6.9, Amerikan Jeolojik İnceleme Merkezi'ne göre 7.9 büyüklüğünde bir deprem oldu. 
     Ölü sayısının 15 bini aşmasından korkulan depremin ilk darbesinin ardından, yaklaşık 200 kadar artçı şok meydana geldi. 




</TEXT>
</DOC>
