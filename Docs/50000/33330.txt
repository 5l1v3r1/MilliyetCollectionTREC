<DOC>
<DOCNO> 33330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/sondun05.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye füze kalkanına karşılık Arrow sistemini istiyor" 
</HEADLINE>
<TEXT>

     Amerikan savunma çevrelerinin dergisi olarak bilinen Defense News, Türkiye'nin, ABD Başkanı George Bush'un füze kalkanı projesinde yer alması karşılığında, Amerikan-İsrail yapısı Arrow hava savunma sistemlerinden topraklarına yerleştirilmesini istediğini yazdı. 
     Dergi, bu amaçla Türkiye'nin, Arrow sistemleri konusunda İsrail'in de tam desteğiyle, ABD yönetimine resmi başvuru yapmaya hazırlandığını kaydetti. Defense News'ın internet sitesinde yer alan haberde, İsrail Savunma Bakanı Binyamin Ben Eliezer'in bu hafta Washington'a yapması öngörülen gezisinde, Arrow konusunda Türkiye lehinde temaslarda bulunmayı planladığı, ancak Ortadoğu'da tırmanan şiddet yüzünden bu ziyaretin bir süre ertelendiği belirtildi. Dergiye konuşan Türk diplomatik çevreleri, Ankara'nın, füze kalkanı projesine sıcak baktığını, ancak bu projeye katılım karşılığında, Arrow sistemi aracılığıyla Türkiye'nin kendi hava savunma sistemlerinin geliştirilmesini arzu ettiğini ifade ettiler. 
     Washington'daki savunma uzmanları, dergiye açıklamalarında, eski Başkan Bill Clinton döneminde Türkiye'nin Arrow alımına yönelik girişimlerinin Washington'da kabul görmediğini hatırlattılar. Ancak uzmanlar, Bush yönetiminin, Clinton'ın tersine, füze kalkanı projesine birincil önem verdiğini ve Türkiye'ye Arow verilmesine sıcak bakmasının beklendiğini söylediler. 
     Defense News, Türkiye'nin füze kalkanı projesine katılması durumunda, Türkiye'ye iki ayrı tip savunma füzesi yerleştirileceğini yazdı. Arrow ve Amerikan yapısı Patriot sistemlerinden oluşabilecek birinci tür füze sisteminin, Türk topraklarını kısa ve orta menzilli balistik füzelerden koruması öngörülüyor. İkinci tür sistem ise füze kalkanı çerçevesinde Doğu Anadolu'ya konuşlandırılabilecek ve bu savunma füzeleri, ABD'yi hedef alabilecek İran ve Irak füzelerini kalkıştan hemen sonra havada imha etmeyi amaçlayacak. Bu iki tip füze, ABD'nin geçen hafta Pasifik Okyanusu üzerinde gerçekleştirdiği deneyde, düşman ülkenin balistik füzesini havada imha eden savunma füzelerine benzer olarak değerlendiriliyor. 







</TEXT>
</DOC>
