<DOC>
<DOCNO> 30275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sondun10.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Güvenlik Kabinesi'nden 'sertleşme' kararı çıktı... 
</HEADLINE>
<TEXT>

     İsrail'de bugün toplanan güvenlik kabinesi, orduya, Filistinlilerin şiddet eylemlerine daha sert karşılıkta bulunma izni verdi. 
     Askeri radyonun haberine göre, 3 saatten fazla süren toplantıya katılan Çalışma Bakanı Şlomo Benizri, ''güvenlik kabinesinin, son saldırıların ardından İsrail ordusunun yöntem ve yanıtlarını sertleştirmesine karar verdiğini'' belirtti. 
     ''Filistinlilerin önümüzdeki günlerde ordunun ağır elini hissedeceklerini umuyorum'' diye konuşan, parlamentoda 17 milletvekili bulunan aşırı dinci Şas partisinin şahinlerinden Benizri, güvenlik kabinesinin ayrıca hükümete, ''her Filistin saldırısından sonra gerekli kararları alması'' yetkisini verdiğini kaydetti. 
     
     Eylemciye İsrail kurşunu 
     Bu arada, İsrail askerlerinin El Halil kentinde açtıkları ateş sonucu, Filistin lideri Yaser Arafat'a bağlı El Fetih örgütünün bir eylemcisi ağır yaralandı. 
     21 yaşındaki Filistinlinin karnından vurulduğu ve derhal hastaneye kaldırıldığı belirtilirken, Filistin güvenlik yetkilileri, El Fetih eylemcisinin İsrail ordusunun bilinçli hedefi olduğunu savundular. 






</TEXT>
</DOC>
