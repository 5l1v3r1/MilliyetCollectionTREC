<DOC>
<DOCNO> 36900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sonspo15.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da hakeme itiraz eden oyuncuya ceza geliyor 
</HEADLINE>
<TEXT>

     Galatasaray Kulübü İkinci Başkanı Fatih Altaylı, Gaziantepspor karşısında alınan 1-1'lik skorun, lige ''Kötü bir başlangıç'' olarak değerlendirilmesine katılmadığını ifade etti. 
     Türkiye'nin şampiyonlukta iddialı olduğunu ifade eden ve geçen sezon son ana kadar potada bulunan bir takımıyla deplasmanda karşılaştıklarını belirten Altaylı, ''Rakiplerimizin çoğunun puansız döndüğü bir deplasmandan beraberlik aldık. Bunu kötü bir başlangıç olarak görmüyoruz. Ayrıca, biz orada Bülent Uzun gibi bir hakemle, sıcakla ve rakiple mücadele ettik. Niyetimiz 3 puan almaktı, hakem buna izin vermedi'' diye konuştu. 
     Altaylı, karşılaşmanın 42 derece sıcak altında oynandığını vurgulayarak, şöyle devam etti ''Sıcağın yanı sıra, iki önemli oyuncumuz Hasan ve Ümit Karan'ın yokluğu vardı. Hakan da maçın ikinci dakikasında sakatlandı. Tüm bu şanssızlıklardan sonra aldığımız sonuç, çok da kötü değil.'' 
     
     Hakeme itiraz eden oyuncuya ceza 
     Galatasaray İkinci Başkanı, oyuncuların hakeme itiraz etmelerini sürdürdüklerini belirterek, ''Bundan böyle saha içinde hakeme itiraz eden oyuncuları yönetim kurulu olarak cezalandıracağız'' dedi. 
     Futbolcuların hakemle ve birbirleriyle istenmeyen diyaloglar yaşadığına dikkat çeken Altaylı, şöyle konuştu 
     ''Biz oyuncularımızı bu konuda uyardık ve dikkatli olmalarını, hakeme el kol hareketleri yapmamalarını istedik. Ancak gördük ki, oyuncularımız bu uyarılarımıza fazla önem vermemiş. Suat'ın pozisyonunda, oyuncu haklı gözükse dahi, hakemle diyaloğa girmemeliydi. Biz, alacağımız bir kararla, bu tür hareketler yapan oyunculara, hakem cezalandırmasa dahi ceza vereceğiz. Sözlü uyarılarla caydırıcı olamadık, ancak bu şekilde olabiliriz.'' Oyuncuların birbirlerine yaptıkları el kol hakeketlerinin de tribünlerden göze hoş gelmediğini anlatan Altaylı, bu alışkanlığın da sürdürülmemesi gerektiğini ve gerekli uyarıların yapılacağını ifade etti. 
     
     Jardel'e 6 milyon dolar az 
     Altaylı, Jardel'in transferine de açıklık getirerek, bu oyuncuyu 6 milyon dolar, artı 3 futbolcu gibi bir rakamla satmayı düşünmediklerini söyledi. Jardel'in ancak 8 milyon dolar artı 3 futbolcu karşılığında verebileceklerini kaydeden Altaylı, bu fiyatın, ekstra futbolcu transferi olmadığı taktirde 12 milyon dolara çıkacağını sözlerine ekledi. 







</TEXT>
</DOC>
