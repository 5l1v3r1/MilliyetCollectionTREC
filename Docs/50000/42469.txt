<DOC>
<DOCNO> 42469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/son/soneko07.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Edirne'de 8 ayda 14 bin esnaf iflas etti... 
</HEADLINE>
<TEXT>

     Edirne Esnaf ve Sanatkarları Odaları Birliği Genel Sekreteri Mehmet Hastürk, esnafın zor durumda olduğu için iflasın eşiğine geldiğini ve iş değişikliğine gittiğini belirterek, ''8 ayda birliğe kayıtlı 39 bin 713 esnaftan 14 bin 29 esnaf iflas etti'' dedi. 
     Hastürk, esnafın yaptığı işten istediği geliri elde edemediğini ve satış olmamasından şikayetçi olduğunu söyledi. Önceki yıllarda ilçe ve köylerden otobüslerle Edirne'ye ''Çeyiz düzmeye'' gelindiğini hatırlatan Hastürk, ''15-20 kişilik gruplar gelirdi. Konukların yeme-içme ve alış verişleri esnafın yüzünü güldürürdü. Şu an 1-2 kişi ile ve daha az alış verişle işi kapatmaya çalışıyorlar'' dedi. Esnafın kazancından memnun olmadığını ifade eden Hastürk, şunları kaydetti 
     ''Zor durumda olan esnaf ya iflas ediyor ya da iş değişikliğine gidiyor. 8 ayda birliğe kayıtlı 39 bin 713 esnaftan 14 bin 29 esnaf iflas etti. Esnaf hazırdaki sermayesini yiyerek geçimini sağlamaya çalışıyor. Kepenk kapatma durumuna gelen esnaf ve sanatkarın artık dayanacak gücü kalmadı. Kredi kapıları dolaylı da olsa esnafın yüzüne kapatılmaktadır. Kredi Kefalet Kooperatafimizde faizler de çok yüksektir. Hükümetten esnaf ve sanatkarları koruyucu ve kollayıcı tedbirler almasını istiyoruz.'' 
     Edirne'de geçtiğimiz aylardan itibaren 607 esnafın yiyecek ve giyim sektörüne yöneldiğini belirten Hastürk, ilde üretime yönelik esnaflığın az olduğu için nasıl para kazanırım derdine düşüldüğünü söyledi. Hastürk, ildeki tarihi Bedesten Çarşı'nın ve diğer tarihi bina altlarının iş değişikliği nedeniyle ''dönerci dükkanı''na döndüğünü kaydetti. 






</TEXT>
</DOC>
