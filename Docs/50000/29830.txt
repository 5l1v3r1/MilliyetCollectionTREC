<DOC>
<DOCNO> 29830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sontur17.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP ek vergiyi Anayasa Mahkemesi'ne götürecek 
</HEADLINE>
<TEXT>

     DYP Genel Başkanı Tansu Çiller, milletin hazine arazilerinin ''peşkeş çekileceği doğrultusunda çok ciddi kuşkuları olduğunu'' belirterek, ''Vergiler, Hazine arazilerinin satışı dahil Anayasa Mahkemesi'ne götüreceğiz'' dedi. 
     Çiller, bu yıl 8'incisi düzenlenen geleneksel Ayaş Dut Festivali'ne katıldı. 
     Burada gazetecilerin, Deniz Baykal'ın CHP Genel Başkanlığı'na yeniden seçilmesine ilişkin değerlendirmesini sormaları üzerine, Çiller, bunun CHP'nin ve delegelerinin iç meselesi olduğu söyledi. CHP'nin gelenekçi bir parti olduğunu ifade eden Çiller, ''Umuyoruz ki CHP'nin Meclis'te yeri olacaktır. Bunu demokrasimiz açısından bir açılım olarak görüyoruz'' dedi. Çiller, yeni yönetimi kutlayarak, hayırlı olmasını diledi. 
     Bir gazetecinin Başbakan Bülent Ecevit'in dün yaptığı basın toplantısında, ''DYP sabrı tükendiği için Genel Kurul salonundan ayrılmıştır'' sözlerini anımsatması üzerine Çiller, ''demokrasinin ve milletin bu hükümete sabrının kalmadığını'' savundu. Çiller, milletin yeni zamlar ve vergiler karşısında tahammülü kalmadığını söyledi. 
     'Bütün bu yasaları Anayasa Mahkemesi'ne götürüyoruz'' diyen Çiller, ''milletin Hazine arazilerinin yeniden satılacağı, peşkeş çekileceği doğrultusunda çok ciddi kuşkularının bulunduğunu'' ileri sürerek, bütün bunları muhalefet olarak mercek altında tutacaklarını bildirdi. Çiller, ''Vergiler, Hazine arazilerinin satışı dahil, milletin tahammülü olmadığı için, Anayasa Mahkemesi'ne götüreceğiz'' diye konuştu. 
     Tansu Çiller, soruların ardından yaptığı konuşmada ise, üreticilerin sorunlarına değindi. Üreticilerin mağdur olduğunu söyleyen Çiller, ''üretmenin kabahat olduğunu'' kaydetti. Çiller,''Aman seçim olmasın, sıkıntı olur'' denildiğini ifade ederek, vatandaşlardan buna inanmamalarını istedi. 
     ''Sandığı çeke çeke milletin önüne getireceklerini'' kaydeden Çiller, şunları söyledi 
     'Bu defa sakın ola yanlış yapmayın. Kıratın yemini suyunu iyi verin. Sizi kandırmaya çalışacaklar. Bu defa kanmayın. Kimileri yine bölük pörçük iktidar istiyor ama bu defa sizden kuvvetli iktidar istiyorum. Sizin için, üretici için istiyorum.'' Çiller, belediyelerin sıkıntıda olduğunu, belediyeler arasında ayrım yapıldığını savunarak, deprem bölgesinde başka partilere oy verenlerin açıkta bırakıldığını iddia etti. Çiller, konuşmasının ardından, dut üretiminde birinci olan kişiye ödülünü verdi. Ayaşlı kadınlar da Tansu Çiller'e çeyiz sandığı içinde, el ürünlerinden oluşan çeşitli hediyeler sundular. Çiller'in başına bu sandıkta bulunan bir yazma bağlandı. 







</TEXT>
</DOC>
