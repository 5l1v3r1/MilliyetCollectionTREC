<DOC>
<DOCNO> 13956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/son/sonspo03.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "eleştirin ama yalnız bırakmayın" dedi 
</HEADLINE>
<TEXT>

     Milli Takımlar Teknik Direktörü Şenol Güneş, Dünya Kupası finallerine katılma yolunda, başlangıçtaki hedeflerinden hiç bir sapma olmadığını belirterek, ''Slovakya ve Makedonya maçlarında kaybedilen 2 puan, kimseyi karamsarlığa veya hayal kırıklığına itmesin'' dedi. 
     Şenol Güneş, Trabzon Gazeteciler Cemiyetin'de düzenlediği basın toplantısında yaptığı açıklamada, grupta oynadıkları 5 maçta tüm rakiplerini iyi bir biçimde tanıma fırsatı bulduklarını da ifade ederek, şöyle devam etti 
     ''Şu an 3 takım Dünya Kupası'na katılma yolunda yarış içinde. Biz Slovakya ile kendi sahamızda, Makedonya ile deplasmanda yaptığımız iki karşılaşmadan 6 puanı hedeflemiştik ancak bu puana ulaşamadık. Eğer 6 puana ulaşsaydık rakiplerimiz karşısında yüzde 70'lik bir avantaj sağlayacaktık. 5 maçta alınan alınan 11 puan ve kaybedilen 4 puan başarısızlık değil, başarıdır. Biz işimizi seviyor ve ne yaptığımızı iyi biliyoruz. Milli Takım, ülkenin ekonomik ve sosyal sıkıntılarının olduğu bir dönemde, o sıkıntıyı aşmada ve toplumun moral bulmasında yardımcı bir unsur. Bu bizim de sorumluluğumuzu artırıyor.'' 
     Oyuncuların, milli takımda olağanüstü bir biçimde ve özverili oynadığını, görevde bulunması nedeniyle bunu daha iyi gözlemlediğini kaydeden Güneş, ''Ancak oyuncuların duyguları ile oynanıyor ve kişisel haklarına yönelik eleştirilerde bulunuluyor. Onlar da birer insan ve bu tür olaylardan etkileniyorlar. Ben oyunculara, hiçbir zaman yolunuzdan sapmayın gittiğiniz yol doğrudur diyorum. Saldırılar kimseye bir yarar getirmez. Biz denetlenmek, eleştirilmek istiyoruz ancak hiçbir zaman yalnız bırakılmak istemiyoruz'' diye konuştu. 




</TEXT>
</DOC>
