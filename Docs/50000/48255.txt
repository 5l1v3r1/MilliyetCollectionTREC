<DOC>
<DOCNO> 48255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sontur10.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dişişleri Bakanı İsmail Cem Türkmenistan'da 
</HEADLINE>
<TEXT>

     Dışişleri Bakanı İsmail Cem, Türkmenistan Devlet Başkanı Saparmurat Türkmenbaşı ile görüşmelerinde iki ülke arasındaki enerji alım-satımı konusunun gündeme geldiğini belirterek, ''Sayın Türkmenbaşı bu bağlamda daha geniş işbirliği, daha kapsamlı bir ticaret imkanı konusunda istekliliğini belirtti'' dedi. 
     Cem, Türkmenbaşı tarafından kabülünden sonra Türkiye'nin Aşkabat Büyükelçiliğinde Türk gazetecilere yaptığı açıklamada, görüşmeler sırasında bu konunun gündeme geldiğini kendilerinin de Türkiye'nin bu konudaki isteğini aktardığını söyledi. 
     Enerji alım-satımı konusunda iki ülke arasında geçmiş dönemlerde, bazı zorluklarla karşılaşıldığını belirten Cem, şunları söyledi 
     ''Bu zorlukların gene zaman içinde ortadan kaldırılmasıyla umuyorum Türkmenistan ve Türkiye arasındaki enerji alım satımında daha fazla imkan yaratabileceğiz. Bu konulara bir kez daha yeniden bakılmasında fayda gördüğümüzü teyit ettik. Sonuç olarak bizim açımızdan fevkalade faydalı olmuştur.'' Türkmenistan doğalgazın kendi sınırında teslim alınmasını isterken, Türkiye ise gazın kendi sınırına gelmesi halinde alabileceğini söylüyor. Türkiye ve Türkmenistan arasındaki bu sorun henüz giderilebilmiş değil. 
     Görüşmeyi son derece olumlu diye niteleyen Cem, Türkmenbaşı'nın bölgedeki son durumla ilgili oldukça ilginç tahlilleri olduğunu belirterek, bu tahlilleri Ankara'da Başbakan Bülent Ecevit'e aktaracağını kaydetti. 
     Türkmenbaşı'nın Afganistan'daki etnik gruplar arasındaki çatışmanın suni olduğunu ve bu çatışmaların bir an önce sona erdirilmesi gerektiğini söylediğini belirten Cem, ''Sayın Türkmenbaşı Taliban olayı üzerinde fazla durulmaması gerektiğini, Taliban'ın sadece bir sembol olduğunu, bu bölgedeki durumun çatışmaların sona erdirilmesiyle son bulacağını söyledi. Çalışmamız bu etnik gruplar arasındaki çatışmaların durdurulması yöndedir'' diye konuştu. 
     






</TEXT>
</DOC>
