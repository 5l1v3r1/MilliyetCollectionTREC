<DOC>
<DOCNO> 49577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sondun08.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ABD'nin bölgedeki "gözü, kulağı" olabilir.. 
</HEADLINE>
<TEXT>

     ABD'nin eski Başkanı George Bush'un Ulusal Güvenlik Danışmanı emekli General Brent Scowcroft, Türkiye'nin, Afganistan'a yönelik askeri operasyona katılarak destek vermesinin gerekmediğini, ancak sağlayacağı istihbaratla, ABD'nin bölgedeki ''gözü, kulağı'' olabileceğini söyledi. 
     Scowcroft, Türk-Amerikan Konseyi'nde, Türk gazetecilere yaptığı açıklamada, ''Türkiye'nin askeri operasyona katkısının gerekli olduğunu düşünmüyorum. Ancak terörist ağları tanımlamakta sağlayacağı istihbaratla Türkiye çok önemli rol oynayabilir'' dedi. 
     General Scowcroft, Türkiye'nin bölgede alışılmadık bir konumu bulunduğunu belirterek, ''Türkiye, din ve devleti nasıl harmanlayacağını çok iyi bilen bir model. Bu konumu çok yararlı. 
     Afganistan'da Taliban yönetimi çökerse, Türkiye sadece barış gücü olarak değil, başka bakımlardan da kilit rol oynayabilir. Yeni hükümetin kurulması gibi. Çünkü Türkiye tarafsız ve bölgede özel bir çıkar peşinde değil'' diye konuştu. 
     ABD'nin Orta Asya'yı tanıdığını, ancak ülkeler arasındaki ilişkileri çok iyi bilmediğini belirten Scowcroft, Türkiye'nin ''kulakları ve gözlerinin'', ABD'ye göre daha fazla bölgede olduğunu kaydetti. 
     Scowcroft, ABD'nin Afganistan operasyonunun iyi planlandığını ve gelişme kaydedildiğini belirterek, ''kişisel kanaatim, yakında sonuçlarını göreceğiz'' diye konuştu. 
     General Scowcroft, teröristlerin bulunduğu yerlere yönelik vur-kaç tipi kara operasyonlarının önümüzdeki dönemde yoğunlaşacağını düşündüğünü de söyledi. 
     






</TEXT>
</DOC>
