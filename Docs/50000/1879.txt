<DOC>
<DOCNO> 1879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sondun20.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Yönetimi Sözcüsü Papapetru "Moses bize yeni fikirler sunmadı" 
</HEADLINE>
<TEXT>

     Kıbrıs Rum Yönetimi Sözcüsü Mihalis Papapetru, ABD Başkanı Bill Clinton'un Kıbrıs Özel Temsilcisi Alfred Moses'in son ziyareti sırasında Rum Yönetimi'ne, yeni fikirler içeren hiçbir belge sunmadığını söyledi. 
     Papapetru, ''fikirler ortaya konulup da Rum tarafının bilgilendirilmemiş olmasının garip olduğunu'' ifade etti. Papapetru, Rum Dışişleri Bakanlığı'nın, ABD Başkanı Clinton'ın Kıbrıs Özel Temsilcisi Alfred Moses'in, Türk tarafına Kıbrıs sorunuyla ilgili görüşmeler prosedürünün ilerletilmesi için fikirler sunup sunmadığı ve bu fikirlerin neler olduğu konusunda ABD'nin Rum Kesimi'ndeki büyükelçiliğinden açıklama istediğini kaydetti. Moses, dün Ankara'da yaptığı açıklamada, ''Ankara'ya yeni bazı fikirlerle geldiğini'' söylemişti. 




</TEXT>
</DOC>
