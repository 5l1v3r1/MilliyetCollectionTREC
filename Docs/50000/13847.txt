<DOC>
<DOCNO> 13847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/dunya/dun01.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem’e ekonomiyi sordular 
</HEADLINE>
<TEXT>

     YASEMİN ÇONGAR Washington 

     Dışişleri Bakanı İsmail Cem önceki gün Washington’da Başkan Bush’un Ulusal Güvenlik Danışmanı Condoleezza Rice’le görüştü. 
     Diplomatik kaynaklara göre, Türkiye’nin krizden çıkma çabasını desteklediklerini ve bu bakımdan Devlet Bakanı Kemal Derviş’in Washington temaslarını da çok yararlı bulduklarını belirten Rice, Cem’e, Ankara’daki hükümetin, Derviş’in öncülüğündeki program ve reform girişimine destek olmaları dileğini iletti. 
     Cem ise, Türkiye’nin dünyanın 17’inci ekonomisi sayıldığını ve yeniden toparlanarak büyük potansiyeline mutlaka ulaşacağını belirtirken, dış desteğin de önemli olacağını vurguladı. 
     
Diplomasi gündemi      Cem’in dün Beyaz Saray’a ikinci kez giderek görüştüğü Başkan Yardımcısı Dick Cheney’e de aynı mesajı verirken, "İktisadi kriz uzarsa, Türkiye stratejik coğrafyasında yeterince etkin olamayabilir" uyarısında bulunması bekleniyordu. Ancak bu görüşme, gazetemiz baskıya girdiğinde henüz bitmemişti. 
     Washington ziyareti, ABD Dışişleri Bakanı Colin Powell ve Savunma Bakanı Donald Rumsfeld ile de ayrı ayrı görüşmeleri de kapsayan Cem’in diplomasi gündemi de yüklü. Irak’a karşı yaptırımlar rejimi ile Avrupa Güvenlik ve Savunma Politikası AGSP meselesi öne çıkıyor. Amerikan kaynakları, Cem - Rice görüşmesinin, AGSP konusunda AB ile Türkiye arasında hiçbir görüş yakınlaşması olmadığını kendilerine gösterdiğini belirtiyorlar. 
     


 DÜNYA 












</TEXT>
</DOC>
