<DOC>
<DOCNO> 10777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sontur11.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aracıyla polise saldırdı 
</HEADLINE>
<TEXT>

     Giresun'da, polis memurunun "dur" ihtarına uymayarak üzerine araç süren ve yaralanmasına neden olan alkollü sürücü, gözaltına alındı. 
     Cemal Gürsel Caddesi'ne kamyonetiyle ters yönden giriş yapan Sedat Gün, caddedeki karakol önünde çevre koruma görevi nöbeti tutan polis memuru Arif Kavut tarafından uyarıldı. Uyarıyı dikkate almayan Gün, yolda bir süre ilerledikten sonra normal istikamete dönüş yaparak karakolun önüne geldi. Burada da "dur" ihtarına uymayan Gün, kamyoneti polis memuru Kavut'un üzerine sürerek olay yerinden kaçtı. 
     Olayda yaralanan polis memuru Arif Kavut Devlet Hastanesi'nde tedavi altına alınırken, takip sonucu gözaltına alınan Gün'ün, alkollü olduğu belirlendi. 




</TEXT>
</DOC>
