<DOC>
<DOCNO> 44306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/magazin/yazdud.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezen Aksu, sosyetik modacı Neslihan Yargıcı'yı kandırdı 
</HEADLINE>
<TEXT>

Laila, Le Cigare, Prego, Halat Restaurant, Joy'da yenilik, San Marzano, Alchera, Beyti, Cafe Creme, manken Yüksel Ak'ın İzmir tutkusu... 
     Havalar soğudu ama yazlık eğlence yerlerinde yaşam devam ediyor. Posta ile birlikte satılan Dolce Dergisi'nin Yayın Yönetmeni, sevgili dost Müge Dağıstanlı ile benim kızım gibi sayılan Posta ve Dolce muhabiri Suna Akyıldız'a sözüm vardı. Geçen akşam hep birlikte Laila Le Cigare'a gittik. Yemekler enfesti. Le Cigare'ın ortağı Sabi Totah, Yılmat A.Ş'nin sahibi Burak Türeci ile karısı Müge ve sırdaşım İsmail Akkaya da daha sonra bize katıldı. Girişte Laila'nın güvenliğini bugüne değin başarıyla gerçekleştiren ve yıllardır tanıdığım 'Doğan Güvenlik Şirketi'nin sahibi Orhan Doğan, müdür Özgür Kapucu, Süleyman Öztürk, Şükrü Barak, Tolunay Giray ile sohbet ettim. Çocukların işi gerçekten çok zor. Her türlü insanla karşılaşıyorlar, belinde silahı Laila'ya girmek isteyenler oluyor. Haklarını yememek lazım. Allah korusun, canlarını dişlerine takıp para kazanıyorlar. Bu arada işlerini o kadar iyi yapıyorlar ki, kış için pek çok mekandan transfer teklifi almışlar. Ama onların en büyük arzusu yine Şefik Öztek'in açacağı eğlence yerine hizmet etmek. O arada Emel Müftüoğlu, Şefik Öztek ve her ikisinin de avukatı, arkadaşım, Emel'in ex eşi Oğuz Müftüoğlu'yla da biraz kaynattım. Şefik, bildiğiniz üzere güzel manken nişanlısı Zeliha Çal ile evlilik hazırlığında ama düğünün yeri konusunda kararsız. Oğuz, Laila'da yapılmasından yana. Şefik yurt dışını istiyor. Bilmiyorum, belki sizler bu satırları okuduğunuzda ortaya net bir şey çıkmış olur. Efendim, Sezen Aksu'nun Uğur Yücel ile kabare yapacağını ilk kez POSTA'da okudunuz. Bu nedenle Efendy Show, Yeşil Kabare ve Oba günlerine dönecek. Bu kadroya 'siyahların kadını' Neslihan Yargıcı da ilave oldu. Bildiğiniz üzere '80'li yıllarda Oba'daki programda da Yargıcı Sezen ile birlikteydi. Ünlü şarkıcı aslında bu yıl Polo 13'de Zeynep Tunuslu ile bir şov yapacaktı. Fakat son anda Sezen, Uğur Yücel'li kadrosuna Neslihan'ı kattı. Gala gecesi 12 Ekim olan gösteride kahkaha dolu saatler yaşayacak İstanbul. Bunu da yine ilk kez Posta'dan ve Şenay Düdek'den duyun istedim. 
     
Etiler'de San Marzano, Bağdat Caddesi'nde farklı bir mekan 'Alchera'      5 yıllık bir mekanmış ama ben ilk kez gittim. Öğle yemeği adetim olmadığı halde iş randevusu nedeniyle davet edildim. İtalyan mutfağı hakim pizzalar, cheese cakeler... Ferah, sıcak ve sempatik bir yer. Beyaz, Çağla Şıkel, Şenol İpek, Yüksel Ak, Uğurkan Erez, Cem Özer'in de uğrak yeriymiş. Etiler'de, bahçesi muhteşem. Fiyatlar çok makul olduğu için özellikle gençlerin tercih ettiği bir yer San Marzano. Burada 15 günde bir 'Free Pizza Günleri' düzenleniyor, konuklar ücretsiz olarak istedikleri dilim pizzayı sadece içecek ücreti vererek yiyorlar. Olur mu demeyin Bal gibi oluyor. Perşembe günleri, özellikle saat 21.30 -23.30 arası bu sistem uygulanıyor. San Marzano'da park sorununun olmaması da avantaj. Başlangıçlar 1 milyon 700 bin lira ile 4 milyon 800 bin lira arasında. Salatalar 5 ila 8, pasta çeşitleri 5 milyon 900 ila 7 milyon 400 bin lira ama porsiyonda tam 7 çeşit var. Yani tek porsiyon 2 -3 kişiye yetiyor. Et çeşitleri biraz pahalı 7.5 ila 8 milyon 700 bin lira, pizzalar ise 4 milyon 900 ila 7 milyon 900 bin lira arasında ama 14 çeşit. Öğle servislerinde yüzde 20 indirim var, iş yemekleriniz için güzel bir buluşma yeri. Rezervasyon için telefon numarası 0212 284 81 46. Daha önce de sözetmiştim, Bağdat Caddesi'nde farklı bir mekan Alchera. Sahibini 'Mahallenin Muhtarları' dizisinden tanıyorsunuz Esra Akkaya. Haftanın belli günlerinde özel geceler düzenleniyor. Sinema odası, DJ Cenk'den geçmişin ve günümüzün en sevilen parçaları, küçük pazar yerinde eski kitap, tütsü, boncuk ve el işlerinin satışı, meditasyon dersleri... Kısacası bu farklı mekana bir gidin, alışkanlık yapabilir. Rezervasyon için telefon numarası 0216 414 62 20. 
     
Florya'da Beyti      Yine yıllardır gitmediğim bir mekana, sevdiğim bir ağabeyimin daveti üzerine gittim. Oruçlu olduğum perşembe gecesi Florya Beyti'de aldım soluğu. Sahipleri Beyti, Cüneyt ve Ahmet Güler. Hizmette sınır olmayan bir müessese. Beyti'nin Florya'daki yeri botanik parkından farksız. Müşteri yelpazesi geniş. Dünyaca ünlü Lord Kinross, 1965 yılında Daiy Express'te Beyti için şöyle yazmış "Önüme bir tabak dolusu et getirildi. Ben onları bitirmeye uğraşırken, garsonlar büyük bir nezaketle siparişimin geri kalan bölümünü ne zaman istediğimi soruyorlardı". Yarım asırlık, dev bir kuruluş. Düşünün, Danny Kaye, Begüm Ağa Han, William Saroyan, Richard Nixon, Jimmy Carter, Mihail Gorbaçov, Arthur Miller, Johnny Hallyday, Prens Abdullah gibi isimlere hizmet vermişler. Bugüne değin Beyti'nin şubesini açmak isteyen pek çok kişi olmuş ama asla taviz vermemişler. Dünyanın en iyi 50 restoranı arasında. O gece masada yok, yoktu. Sevgili ağabeyim, tabir -i caiz ise biraz aç gözlü olduğu için masayı donattı. Patlıcan salatası, çerkez tavuğu, imam bayıldı, biber dolma, sıcaklarda döner köfte, şiş kebap, biftek pirzola, kaburga geldi. Ben dürüm saray sarması, ekmek kadayıfı ve incir tatlısına bayıldım. Üç kişiydik, alkol almadığım için kimse içki istemedi. Toplam 70 milyon ödedik. Zaten kişi başı 20 -25 milyona çıkılıyormuş. Rezervasyon için telefon numarası 0212 663 39 90. Şeflerden Osman Yılmaz, garsonlardan Remzi Özgül hizmet ettiler, gerçekten özel bir yer Beyti. 
     
Cheers, Conrad'da Prego, Halat Restaurant      İstanbul'un gece yaşamına yeni bir mekan daha katıldı Cheers Bar Grill. Eski Sherlock Holmes'un yerine Levent'de açıldı. İngiliz tarzı. Yine yeni ve bir başka mekan ise Conrad İstanbul'un içinde, buranın müdavimlerinin çok yakından tanıdığı Catia ve Gian tarafından hizmete sokuldu. Minimalist, son derece sofistike dekorasyonu ile hizmete giren Prego Restaurant'da her zaman olduğu gibi Gian Batista ve karısı Catia'nın sıcaklığı sizi etkiliyor. Pazar geceleri hariç her akşam açık olacak Prego'da özellikle makarna çeşitlerini öneririm. Rezervasyon için telefon numarası 0212 227 30 00. Bu arada yine Conrad İstanbul'da 'Health Club' üye kaydına başladı. Aylık 250, 6 aylık fiyatı 1000 dolar. Bir yıllığı da 1900 dolara geliyor. Bilemem artık bu paraları kimler verir. Beni tenkit etmeyin, sadece her kitleden okuyucumu bilgilendiriyorum. Efendim, bir kez Cafe du Levant'a gitmiştim. Biraz pahalı gelmişti ama lezzet ve atmosfer farklıydı tabii. Müşteri kalitesi de ortayaş ve üstüydü. 7 yıldır hizmet veren Cafe de Levant'ın yeni lokantası Halat, Sütlüce'deki Rahmi Koç Müzesi'nde hizmete girdi. Mönü Akdeniz mutfağının lezzetli yemeklerini içeriyor. 100 kişilik kapalı bir mekan. Tabii bahçesi de mevcut ve 150 kişiyi kapsıyor. Dekorasyonda Rahmi Koç'un koleksiyonundan yararlanılmış. Can dostum İzzet Çapa'nın annesi Gürnar Çapa'dan methini işittim. Mönüsü yılda üç kez değişecekmiş. Amaç genç, yaşlı, kadın, erkek her müşteriye hizmet verebilmek. Ayrıca davetlere de açık. Salatalar, balıklar. Saat 10.00'da açılıyor. Pazartesi günleri tatil. Yani o güzelliği yaşamak için yemek yemenize gerek yok. Aperatif almaya ya da kahve içmeye de gidebilirsiniz. Rezervasyon için telefon numarası 0212 297 66 44. En kısa süre içinde yemeğe gidip sizleri aydınlatacağım. 
     
Joy'da değişim, Ortaköy'de farklı bir lezzet Cafe Creme      Ortaköy'ün bana göre en şık mekanlarından biri Joy. Sahipleri sevgili Hakan Dalokay ile karısı Arzu. İkisi de mimar. Dekorasyonda güzel değişiklikler yaptılar. İki hafta sonra açacaklar. Yemek bölümünde bir bar hizmete girecek. Personelin kıyafetleri tamamen yenileniyor. Mönü Akdeniz mutfağı, özellikle de İtalya ağırlıklı. Hakan "Personele yurt dışından da bazı isimler ekleyeceğiz. Geçen yılki eksikliklerimizi tamamen gideriyoruz. Hafta için bazı özel geceler olacak" dedi. Ortaköy'de yine tesadüfen uğradığım bir mekan oldu Cafe Creme. Ahşap ağırlıklı dekorasyonu, ferforje masa ve sandalyeleri, 1930'ların Fransası'nı yaşatan art nouveau afiş ve posterleri ile huzurlu bir ortam sunuyor. Fransızca ağırlıklı nostaljik parçalar dinlemek için ideal bir yer Cafe Creme. Ortaköy'de, deniz kenarındaki meydanın tam girişinde. Pazar günleri açık büfede Türk ve Fransız karışımı brunch yapabilirsiniz. Peynirli, kıymalı su böreği, ıspanaklı mini krepler, sigara böreği, peynir çeşitleri pazar kahvaltısının belirgin çeşitleri. Kişi başı 11.5 milyon lira, her türlü limitsiz içecek dahil. Haftanın diğer günlerinde 10.00'dan itibaren Cafe Ala Carte kahvaltı da bulabilirsiniz. Creme'in çok geniş bir mönüsü var. Daha sonra detaylı yazacağım, çünkü henüz tatmadım, bir kahve içimi kadar oturdum. Telefon numarası 0212 227 72 94. Manken Yüksel Ak ve nişanlısı Şenol İpek, podyumların bana göre en düzgün çiftlerinden biri. Şenol dünya efendisi, Yüksel de tam bir hanımefendi. İkisi de İzmirli. Evlenmeye karar verdiler biliyorsunuz, düğün mart ayında İzmir'de yapılacak. Neden mi Yüksel ve Şenol da benim gibi fanatik İzmirliler. Ayrıca o tarihlerde İzmir'de gelin ve damat fuarı var. Yüksel ve Şenol bu fuarda düzenlenecek defilelerin değişmez mankenleri. Yani sizin anlayacağınız hem ziyaret, hem ticaret olacak. Efendim, bu cumartesi bu kadar. Yarın da bu köşede buluşacağız. Çarşamba günü minik bir özlem olacak. Çünkü iş nedeniyle kısa bir yurt dışı seyahatim var. En kötü gününüz benimkinden iyi olsun, kalın sağlıcakla. 
     
     



 MAGAZİN 










</TEXT>
</DOC>
