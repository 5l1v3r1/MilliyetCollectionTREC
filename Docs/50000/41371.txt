<DOC>
<DOCNO> 41371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/spor/yture.html </URL>
<DATE> 2001/09/10/ </DATE>
<TIME>  </TIME>
<AUTHOR> GÖKHAN TÜRE  </AUTHOR>
<HEADLINE>
Tebrikler Türkiye 
</HEADLINE>
<TEXT>

     Hiç mi hiç üzülmeyin... Gözyaşı dökmeyin... Milli Takımımız, Yugoslavya’ya kaybetti ama Türkiye’ye o kadar çok şey kazandırdı ki, onlarla ne kadar övünsek azdır. Türkiye’de takım sporlarında bir ilke imza atan bu 12 Dev Adamımız’la gurur duyalım... Onlar, sadece Türk basketbolunun değil, Türk halkının temsilcisi oldular bu şampiyonada... 12 pırlanta adam, Türk insanının iyi idare edilip, inançla, hırsla mücadele ettiğinde, ne gibi başarılara imza atacaklarını gösterdiler... 
     Nasıl bir başlangıçtı o öyle. Ribauntlar, bloklar havada uçuşuyor, üçlüklerimiz Yugoslavya potasına yağmur gibi iniyordu... Yugoslavya, neye uğradığını şaşırmış, Millilerimiz’i izliyordu. Oyuncularımız, tribünlerle birlikte coştukça, Yugoslavya kabuğuna çekiliyor, herşey istediğimiz gibi gidiyordu. Ama ne olduysa sahneye Yugoslavya değil, İspanyol hakem Sancha çıktı. Öylesine düdükler çaldı ki, adeta grup maçlarında elediğimiz İspanya’nın diyetini finalde bizi Yugoslavya’ya satarak ödetti. Oyuncularımıza yapılan kasti faulleri görmezlikten gelirken, yarattığı faullerle de Yugoslav takımına sayı şansı verdi. Bu sayede Yugoslavya da uyandı ve sahada hem hakem, hem de Yugoslavya ile baş etmeye çalıştık. 
     Efes’te bir kez bile iyi maçını izleyemediğimiz Scepanovic de, herkeste hayret uyandıran bir oyun çıkarınca, ibre son çeyrekte aleyhimize döndü. 
     Son dakikalardaki direnişimiz de sonuç vermeyince, ilk finalimizde kazabileceğimiz bir şampiyonluğu, Yugoslavya’ya kaybettik. 
     Varsın, giden şampiyonluk olsun... Artık Avrupa’nın zirvesine oynayan bir Milli Takımımız var. Hatta Dünya’nın... 2002 Indianapolis’te Milli Takımımız’la yeni zaferlere imza atacağız... 12 Dev Adam efsanesi, yeni başladı... Ve, sonsuza kadar da devam edecek... 
     



 SPOR 



























</TEXT>
</DOC>
