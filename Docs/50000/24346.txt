<DOC>
<DOCNO> 24346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sontur10.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörler Ankara'da toplandı 
</HEADLINE>
<TEXT>

     Rektörler, üniversitelerin sorunlarına dikkat çekmek ve çözüm bulmak amacıyla alacakları tutumu belirlemek üzere toplandı. YÖK Başkanı Prof. Dr. Kemal Gürüz, yüksek öğretim'in önemli sorunları olduğunu ancak rektörlerin "Sokağa çıkması, yürümesi" gibi eylemlerin söz konusu olmadığını belirtirken, "Üniversite yöneticileri öyle eylem yapmaz" dedi. 
     Rektörler Komitesi Devlet Üniversitesi Rektörleri'nin katılımıyla YÖK Başkanı Prof. Dr. Kemal Gürüz başkanlığında toplandı. Toplantıda, "Araştırma konularının kaldırılması hazırlığı", "Yüksek öğretime ayrılan kaynakların azaltılması" , "Araştırma görevlisi kadrosunda kesintiye gidilmesi" , "Döner sermaye gelirlerinin faizlerinin kesilmesi" , "Öğretim üyesi ücretlerinin iyileştirilmemesi" , "Akademik ve idari kadro ihtiyaçlarının karşılanmaması" gibi sorunlar masaya yatırılacak ve rektörler hükümetin sorunlara çözüm bulmaması durumunda alacakları tavrı belirleyecek. 
     YÖK Başkanı Prof.Dr. Kemal Gürüz, toplantı'nın açılışında gazetecilerin sorularını yanıtladı. Gürüz, "Rektörler sesini duyurmak için Anıtkabir'e yürüyecek, sokağa çıkacak, istifa edecek gibi eylemler yapacak mı" sorusuna "Hayır, öyle bir şey yok. Basında gündeme gelen eylem türlerinin hiç birisi söz konusu değil. Üniversite yöneticileri öyle eylem yapmaz" dedi. Gürüz, "Rektörler sıkıntılarının ciddi boyutlara ulaştığını belirtiyor" şeklindeki hatırlatma üzerine de "Sıkıntılar ayrı, sıkıntıları dile getirmenin yöntemi ayrı. Bazılarının ifade ettiği gibi eylemler söz konusu değil" diye konuştu. 
     Gürüz, Cumhurbaşkanı yada Başbakanla görüşüp görüşmeyeceklerine ilişkin bir soruyada, "gerekirse herkesle görüşürüz" karşılığını verdi. 







</TEXT>
</DOC>
