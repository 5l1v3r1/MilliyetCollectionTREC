<DOC>
<DOCNO> 29306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/soneko23.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay, Türkbank'ın tasfiye kararında yürütmeyi durdurdu 
</HEADLINE>
<TEXT>

     Danıştay 10. Dairesi, Bankacılık Düzenleme ve Denetleme Kurumu'nun BDDK 1 Temmuz 20001'den itibaren Türk Ticaret Bankası A.Ş'nin Türkbank , bankacılık işlemleri yapma, mevduat kabul etme izninin kaldırılması ve bankanın tasfiyesini öngören kararının, ''idarenin savunması alınıp, yeniden bir karar verilinceye kadar'' yürütmesini durdurdu. 
     BDDK'nın söz konusu kararının iptali ve yürütmenin durdurulması istemiyle Türkbank Yardımlaşma Sandığı Vakfı'nın açtığı dava bugün ele alındı. 
     Danıştay 10. Dairesi, ilgili idarenin savunması alınıncaya kadar BDDK'nın 21 Haziran 2001 tarihli Resmi Gazete'de yayımlanan kararının yürütmesini durdurdu. 
     Davalı idarenin savunması geldikten sonra Danıştay 10. Dairesi yürütmenin durdurulması istemini yeniden görüşüp karara bağlayacak. 
     Danıştay 10. Dairesi'nin bugün verdiği karara davalı idarenin itiraz hakkı bulunuyor. Ancak bu itirazın, BDDK'nın kararının yürürlüğe gireceği 1 Temmuz 2001'den önce sonuçlanması mümkün değil. Bu tarihten sonra yapılacak itiraz, Danıştay İdari Dava Daireleri Genel Kurulu'nca karara bağlanacak. 
     BDDK'nın savunması geldikten sonra verilecek olan karara, hem davacı hem de davalıların itiraz hakkı bulunuyor. 
     BDDK, 21 Haziran 2001 tarihli Resmi Gazete'de yayımlanan kararıyla, Türkbank'ın 1 Temmuz 2001'den itibaren bankacılık işlemi yapma ve mevzuat kabul etme iznini kaldırmıştı. Aynı kararda, bankanın tasfiyesi için de Tasarruf Mevduatı Sigorta Fonu yetkili kılınmıştı. 






</TEXT>
</DOC>
