<DOC>
<DOCNO> 46333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sondun26.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı bir diplomatın, teröristlerle Prag'da görüştüğü öne sürülüyor 
</HEADLINE>
<TEXT>

     ABD'nin New York kentinde Dünya Ticaret Merkezi'ne düzenlenen saldırılara katıldığından şüphe edilen terörist Muhammed Atta'nın Çek Cumhuriyeti'nde Iraklı diplomatla görüşmeler yaptığı iddiası, üst düzey bir hükümet yetkilisi tarafından doğrulandı. 
     Adının açıklanmasını istemeyen yetkili AP'ye yaptığı açıklamada, Iraklı diplomat Ahmed Halil İbrahim Samir El Ani'nin Çek Cumhuriyeti'nde bulunduğu süre içinde çok sayıda gizli kapaklı görüşme yaptığını belirlediklerini, bunlar arasında Atta görüşmeleri de olduğunu söyledi. 
     El Ani'nin ülkede bulunduğu sürece Radyo Özgür Avrupa'ya karşı girişilebilecek bir saldırıya karışmasından korkulduğu için devamlı izlendiğini belirten yetkili, Atta ile El Ani'nin birden fazla kere biraraya geldiklerini söyledi. 
     Amerikalı yetkililer, El Ani'nin Çek Cumhuriyeti'nde Atta ile görüştüğünün ortaya çıkmasından sonra, ABD'de düzenlenen saldırılarda Irak'ın da parmağının olabileceğinden şüphe ediyorlar. 
     Aynı yetkili, El Ani ile Atta'nın görüşmelerinin, Atta'nın Dünya Ticaret Merkezi'ne saldırıların zanlıları arasında olduğunun ortaya çıkmasına kadar kendileri için özel bir anlam ifade etmediğini, El Ani'nin izlendiği sırada alınan görüntülerin hiçbirinde ise Atta'nın yer almadığını söyledi. 
     Çek yetkililer, gayri resmi olarak Atta'nın 2000 yılının Haziran ayında başkent Prag'daki Ruzyne uluslararası havalanına indiğini, 24 saatten daha az bir süre kaldıktan sonra Çek havayollarına ait bir uçakla ABD'nin New Jersey eyaletinin Newark havalanına gittiğini söylemiş, ancak bunu resmen açıklamamışlardı. 
     Atta ile El Ani'nin ikili görüşmelerin yanı sıra üçlü ya da dörtlü görüşmeler yapıp yapmadıkları ise bilinmiyor. Çek yetkililer, Atta ve El Ani'nin ABD'deki saldırıların diğer zanlıları ile de biraraya gelmiş olmalarının muhtemel olduğunu ileri sürüyorlar, ancak bu konuyla ilgili ayrıntılı bilgi vermekten kaçınıyorlar. 
     Çek Cumhuriyeti, El Ani'yi diplomatik göreviyle bağdaşmayan eylemlerde bulunduğu gerekçesiyle Nisan ayında sınır dışı etmişti. 
     El Ani ile ilgili iddiaları reddeden Irak yönetimi, ABD'nin Irak'a olası bir saldırı için bu iddiaları gerekçe göstermeye çalıştığını ileri sürmüştü. 
     






</TEXT>
</DOC>
