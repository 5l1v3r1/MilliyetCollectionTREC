<DOC>
<DOCNO> 14267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/son/sontur04.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank'ın eski genel müdürü Hakkı Karakaya da DGM'de 
</HEADLINE>
<TEXT>

     Tasarruf Mevduatı Sigorta Fonu'na devredilen Etibank ile ilgili yürütülen soruşturma kapsamında gözlem altına alınan bankanın eski sahibi Dinç Bilgin ile oğlu Önay Bilgin'le birlikte, eski genel müdür ve yönetim kurulu üyesi İsmail Hakkı Karakaya'nın da DGM'ye sevk edildiği bildirildi. 
     Basın mensuplarının görüntü almasına fırsat vermeden savcılık kapısına yaklaştırılan minibüsten indirilerek binaya alınan ve hemen savcılık katına çıkartılan, Etibank'ın eski Yönetim Kurulu Başkanı Dinç Bilgin ile Yönetim Kurulu eski üyesi olan oğlu Önay Bilgin'in yanındaki kişinin, eski genel müdür ve yönetim kurulu üyesi İsmail Hakkı Karakaya olduğu öğrenildi. 
     Bu arada, İstanbul DGM'nin mahkemelerin bulunduğu bölümde yer alan ve giriş çıkışları bahçeden gerçekleştirilen Adli Tıp Kurumu İstanbul DGM Şube Müdürlüğü ise ''Havanın soğuk olduğu'' gerekçesiyle geçici olarak savcılık bölümündeki müfettiş odasına taşındı. Dinç Bilgin, Önay Bilgin ve İsmail Hakkı Karakaya da, bu odaya getirilerek sağlık kontrolünden geçirildikten sonra savcılık tarafından sorguya alındı. 
     Aynı kapsamda gözlem altına alınan bankanın eski Yönetim Kurulu üyesi Mustafa Çağlar'ın sorgusu ise İstanbul Mali Şube Müdürlüğü'nde sürdürülüyor. 



</TEXT>
</DOC>
