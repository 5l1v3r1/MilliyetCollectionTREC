<DOC>
<DOCNO> 38564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/spor/ysenay.html </URL>
<DATE> 2001/08/23/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Kahramanlık gecesi 
</HEADLINE>
<TEXT>

     ERDOĞAN ŞENAY 

     Fenerbahçe Şükrü Saracoğlu Stadı’nda her an her şeye açık olan tur maçında oyunu sakin bir şekilde seyretmek, basın mensubu da olsanız, her babayiğidin harcı değildi dün gece... 
     Yıllardır Avrupa kupalarında şanına yakışır bir çizgi yakalamaktan uzak kalmış bir Fenerbahçe’nin "kader maçı" ydı oynanan bu oyun... O zaman daha da ürkütücü oluyor rakibin yaptığı her pozisyondaki futbol hareketlerinin görüntüleri... Fenerbahçe, her üslubuyla kazanmak için çıkmıştı tabii ünlü Rangers’ın önüne... Mustafa Denizli sahayı akıllı isimlerle parsellemiş ve rakibini hem kanatlardan çıkarmamak, hem de orta alandaki pas yüzdelerini yok etmek için kıyasıya pres görevleri vermişti sürdüğü on birine... Doğrusu ilk üç dakika içinde Revivo’dan gelecek bir ölü top golünü ne tribünlerdeki bizler düşünmüştük, sanırım ne de teknik kulübedeki kalabalık... Gerçi Mustafa hocanın hafta içinde ölü top çalışmalarına günlerce devam ettiğini ve sonucu burdan bitirmeyi kafasının içinde sürekli yaşattığını iyi biliyorduk da, bu işin 3. dakikada İskoçlar’ın başında patlayacağının hesabını pek yapmamıştık doğrusu... 
     Ümit Özat, Mert Meriç, Mirkoviç, Mustafa Doğan arasından bir Azrail edasıyla top çalmaya uğraşan Andre Flo, binbir kıyafetle Sarı - Lacivertli markajcıları aşmaya uğraşıyor, ancak İskoçlar Fener’in yukarıdaki isimlerinin yanı sıra Lazetiç, Johnson, Ogün, Abdullah’ın üstün fizikli ve kazanmaya şartlanmış adamlarını bir türlü aşamıyorlardı... Abdullah gençlik yıllarından kalma bir üslupla kendi kanadını İskoçlar’a kapatıyor, ayrıca Fenerbahçe’nin bütün sol kulvar çıkışlarındaki usta ayak da Abdullah olarak alkışlanıyordu... Mert Meriç de sağ kulvarda hatasız tempo üslubunu kendi kanadına yerleştiriyor ve çizgi kapılarını bir türlü aşamayan Glasgowlular da zaman ilerledikçe tur ve gol umudundan kopmanın telaşına kapılıyorlardı... Kısacası hepsi "kahramanlık gecesi" nin baş aktörlüğüne soyunmuştu... 
     Sahayı iyice parselleyen ve oldukça yüksek bir pas yüzdesi yakalayan Fenerbahçe, top çevirip, çok çabuk pres bindirmelerini oyununun bütününe yaydı. Sarı - Lacivertliler’in futbol ağırlığı, Rangers’ın ise gol yaratma çırpınmaları geceyi ve oyunun dakikalarını sarıp, sarmalıyordu... Glasgow çılgınca atak denemeleriyle yürekleri ağızlara getirirken, Denizli sahada Revivo’nun yorgunluk işaretlerini anında yakalıyor ve tam zamanında yapılan Serhat değişikliğiyle de oyunun kaderini değiştiriyordu... Serhat’ın enfes golüyle Fenerbahçe maçın ve turun kaderini kendine bağlıyordu... 
     Bakmayın siz Rangers’ın karambolden attığı gol sayısına... O da İstanbul’a kadar gelmek zahmetine katılan İskoçlular’a futbol tanrılarının bir teselli hatırası olsa gerek. 
     



 SPOR 

























</TEXT>
</DOC>
