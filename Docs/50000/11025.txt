<DOC>
<DOCNO> 11025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/soneko19.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye Enflasyonu Yeniyor' kampanyasına son 
</HEADLINE>
<TEXT>

     Türkiye İhracatçılar Meclisi ile Türkiye Odalar ve Borsalar Birliği işbirliğiyle 30 Mart 2000 tarihinde başlatılan ''Türkiye Enflasyonu Yeniyor'' kampanyasına son verildi. 
     Kampanya direktörü İdris Adil, kampanya koordinatörü Mehmet Sarı ile kampanya danışmanı ve Bilim Kurulu Başkanı Prof. Dr. Refik Erzan tarafından ''www.enflasyonsuz.com'' sitesinde yayımlanan açıklamada, enflasyonu aşağı çekmek ve ekonomiden yeniden yapılanmayı sağlamak amacıyla uygulamaya konulan ekonomi programının, Milli Güvenlik Kurulu'ndaki tartışmanın tetiklenmesiyle çıkan kriz üzerine ''döviz çıpasının bırakılarak dalgalı kur uygulamasına'' geçilmesiyle temel dayanağını yitirdiği için çöktüğü savunuldu. 
     Geçen 14 aylık dönemde program uygulamalarında giderek artan aksaklıklar olduğu belirtilen açıklamada, programın halka anlatılması ve halk desteğinin sağlanması yönünde bir çalışma ortaya konamadığı, özelleştirmede program hedeflerinin gerisinde kalındığı, bankacılık sisteminin rehabilitasyonuna gereken aciliyetle el atılamadığı ve diğer yapısal reformların çıkartılmasında gecikmeler yaşandığı bildirildi. 
     Buna karşılık hükümetin, uygulamalarında popülist politikalara yönelmediği, faiz dışı bütçede kayda değer bir şekilde artıya geçtiği ve bu anlamda programa sahip çıktığı belirtilen açıklamada, faizlerin yüzde 35'ler seviyesine kadar indiği, asıl hedef olan enflasyonun aşağı çekilmesinde de son 17 yılın en olumlu rakamlarının yakalandığı vurgulandı. 
     Programın uygulamaya girmesinin ardından başlatılan ''Türkiye Enflasyonu Yeniyor'' kampanyasının önemli bir eksikliği gidermeye, halkın enflasyonun düşeceği fikrine inanmasını sağlamaya yönelik bir halkla ilişkiler çalışması olduğu kaydedilen açıklamada, ''TİM ile TOBB başkanları öncülüğünde başlattığımız kampanya, çok önemli bir işlevi yerine getirdi ve toplumsal bilincin oluşmasına katkıda bulundu'' denildi. 
     Açıklamada, televizyonlarda ve radyolarda 3 ay boyunca yayımlanan spot mesajlar, cuma hutbelerinde enflasyonla mücadeleye halkın katılımının çağrılması, 1. Futbol Ligi takımlarının sahaya kampanya sloganı ile çıkmaları, Milli Piyango biletlerinin üzerinde kampanya mesajına yer verilmesi, bankaların ekstre kağıtlarına mesajların yazılması, gazete-dergi ilanlarına kadar çok çeşitli araçlar ve yollar kullanılarak toplumun tüm kesimlerine ulaşıldığı belirtildi. 
     Sivil toplum kuruluşlarının katkısı ile oluşturdukları ve imzaya açılmasında öncülük yaptıkları ''Enflasyona Karşı Toplumsal Mutabakat Belgesi''ne yurdun dört yanından yüzbinlerce yurttaşın imzalarıyla destek verdiğine dikkat çekilen açıklamada, şu görüşler dile getirildi 
     'Bağımsız kamuoyu araştırma kurumlarının tesbitlerine göre, enflasyonun düşeceğine inananların oranı kampanya öncesi Mart 2000'de yüzde 23'ler seviyesindeyken, kampanyanın birinci aşamasına son verdiğimiz tarih Temmuz 2000'de yüzde 57'ye kadar yükselmiştir. Kampanya başarılı oldu, ancak program, maalesef, yapısal sorunlar çözülemediği için yarı yolda çöktü.'' Kampanya çerçevesinde gerçekleştirilen çalışmaların izlenebilmesi ve kampanyaya katılıma olanak sağlamak amacıyla açılan www.enflasyonsuz.com adlı sitenin, bu anlamda misyonunu tamamladığı ifade edilen açıklamada, ancak, enflasyonla ilgili veri ve bilgilere ulaşmak isteyenlere hizmet sunmak amacıyla siteyi açık tutmaya devam edileceği bildirildi. 
     'Biz, kampanya ekibi olarak, enflasyonla mücadele programına son güne kadar inandık ve başarılı olması için kendi çapımızda elimizden gelen herşeyi yaptık'' denilen açıklamada, kendilerine güvenen ve kampanyayı destekleyen tüm yurttaşlara, ilgili kurum ve kuruluşlara teşekkür edildi. 




</TEXT>
</DOC>
