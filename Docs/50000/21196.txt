<DOC>
<DOCNO> 21196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo10.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün'den taraftarlara tur daveti... 
</HEADLINE>
<TEXT>

     Fenerbahçe Kaptanı Ogün Temizkanoğlu, taraftarlarını bu hafta yapacakları Bursaspor maçına şampiyonluk turu atmaya davet etti. 
     Ogün, ''www,oguntemizkanoglu.com'' adlı internet sitesinde yaptığı açıklamada, uzunca bir zamandır uğrunda mücadele ettikleri ve hasretle bekledikleri şampiyonluğun ufukta göründüğünü belirterek, ''Sadece 180 dakika sonra bu hasret sona erecek'' dedi. 
     Erzurumspor maçından sonra taraftarlar ile birlikte küçük bir tur attıklarını kaydeden Ogün, şöyle devam etti 
     ''Taraftarlarımıza bayraklarını sandıktan çıkarıp, İstanbul'da Bursa maçı sonrası atacağımız şampiyonluk turuna şimdiden hazırlanmalarını tavsiye ederim. Çünkü ben artık mutlu sona ulaşacağımıza inanıyorum. Tüm camiamız da öyle. Bundan sonraki iki maçta, eğer mucizeler olmazsa, kesinlikle fire vermeyiz. Bence, şampiyonluğumuz tüm camiamıza hayırlı olsun. Bu dakikadan sonra şampiyonluğu kimse elimizden alamaz.'' 
     
     'Soyunma odasında uyardık' 
     Ogün, Erzurumspor maçının ilk yarısında istedikleri oyunu sergileyemediklerini de belirterek, ''Aslında bu normaldi. Üzerimizdeki stres, hava basıncı ve bunun gibi diğer yan etkenler nedeniyle zorlandık'' dedi. 
     Devre arasında başta Teknik Direktör Mustafa Denizli, kendisi ve Abdullah'ın soyunma odasında oyuncu arkadaşlarını uyardıklarını kaydeden Ogün, ''İkinci yarıda daha dikkatli olmaları ve maçın önemini bir kez daha hatırlamaları konusunda dikkat çektik, takımımız da Fenerbahçe gibi oynadı ve hakettiği galibiyeti elde etti'' açıklamasını yaptı. 
     
     'Duygulandık' 
     Kaptan Ogün, Erzurumspor maçı için Erzurum'a gittikleri andan itibaren gösterilen ilgi ve misafirperverliğin kendilerini mutlu ettiğini de bildirdi. 
     Taraftarlarlara yüzlerce imza dağıttıklarını anlatan Ogün, ''Doğuda, özellikle de Erzurum'da böylesi büyük bir Fenerbahçe sevgisi, takım olarak bizleri hem çok şaşırttı, hem de duygulandırdı. Bu sevginin karşılığını vermek için terimizin son damlasına kadar mücadele etmek için birbirimize söz verdik'' dedi. 
     Ogün, tahminine göre, bilet fiyatlarının fazla olması nedeniyle stadın tam olarak dolmadığını, bunun da kendilerini oldukça üzdüğünü kaydetti. 
     

</TEXT>
</DOC>
