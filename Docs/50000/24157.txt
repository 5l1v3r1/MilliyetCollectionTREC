<DOC>
<DOCNO> 24157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sontur27.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelev patroniçesi Manukyan'ın mirası için dava açtılar 
</HEADLINE>
<TEXT>

     ''Genelev patroniçesi'' ve ''Pera kızı'' olarak tanınan vergi rekortmeni Matild Manukyan'ın tek varisi olduğu öne sürülen oğlu Kerope Çilingir, annesinden kalan malları kullanabilmek amacıyla veraset davası açtı. 
     Kerope Çilingir'in avukatı Gülşat Cömert Palazoğlu tarafından Şişli 4. Sulh Hukuk Mahkemesi'ne verilen dilekçede, Matild Manukyan'ın 1939 yılında Aram Çilingir ile evlendiği ve bir yıl sonra da Kerope Çilingir'in doğduğu belirtildi. 
     Matild Manukyan ile Aram Çilingir'in 1943 yılında boşandıkları kaydedilen dilekçede, 16 Şubat 2001 tarihinde ölen Manukyan'ın tek varisinin Kerope Çilingir olduğu öne sürüldü. 
     Dilekçede, Kerope Çilingir'in veraset vergi beyannamesi verebilmek ve diğer resmi işlemlerinde kullanmak üzere veraset ilamına ihtiyacı olduğu kaydedildi. 
     Davanın görülmesine, önümüzdeki günlerde başlanacak. 
     Bu arada, Matild Manukyan'ın yanında çalışan Elif Serbest'in de, çalıştığı süre içerisinde sigorta primlerinin ödenmediği gerekçesiyle İstanbul 4. İş Mahkemesi'nde dava açtığı öğrenildi. 
     Elif Serbest'in, Manukyan öldüğü için davalı taraftan muhatap bulunabilmesi için de yine Şişli 4. Sulh Hukuk Mahkemesi'ne başvurduğu ve varislerin belirlenmesini istediği anlaşıldı. 
     
     
     







</TEXT>
</DOC>
