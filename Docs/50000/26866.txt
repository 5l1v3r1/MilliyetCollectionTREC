<DOC>
<DOCNO> 26866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sonspo09.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Çaykur Rizespor'un kalecisi Murat'la anlaştı 
</HEADLINE>
<TEXT>

     Trabzonspor dış transferde Çaykur Rizespor'un kalecisi Murat ile anlaştı. 
     Mehmet Ali Yılmaz Tesisleri'nde, genel sekreter Mahmut Ören ile yönetim kurulu üyesi Coşkun Kahraman'ın da hazır bulunduğu imza töreninde Murat, Trabzonspor ile 4 yıllık sözleşme imzaladı. Murat, törende yaptığı açıklamada, Trabzonspor gibi büyük bir camiaya gelmekten dolayı mutluluk duyduğunu belirterek, ''Trabzonspor'da başarılı olarak milli takıma kadar yükselmek istiyorum. Takımı Türk kalecilere emanet ettiler. Metin ile aramızda tatlı bir rekabet olacak. Bordo-mavili takımın kalesini başarıyla koruyacağız'' diye konuştu. Genel Sekreter Mahmut Ören de sezon bitiminde Çaykur Rizespor ile 2 yıllık ön anlaşma imzalayan Murat'ın bonservis işini çözümlediklerini vurgulayarak ''Bu konuda sorun olmayacağını biliyorduk. Çaykur Rizespor bizim kardeş kulübümüzdür'' diye konuştu. 







</TEXT>
</DOC>
