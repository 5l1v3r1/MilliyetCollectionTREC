<DOC>
<DOCNO> 32924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sontur27.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kavgayı ayırmak isteyen kaptanı dövüp denize attılar 
</HEADLINE>
<TEXT>

     Bodrum'da bir bardan çıkan 25 kişilik grubun kavgasını ayırmak isteyen kaptan, dövülerek ağır yaralandı. 
     Alınan bilgiye göre, ''Ginger'' isimli barda ''kız meselesi'' yüzünden çıktığı bildirilen tartışmanın sokakta kavgaya dönüşmesi üzerine, rıhtımda demirli ''Göksu'' isimli yatın kaptanı Sercan Yıldız 23 , kavgacıları ayırmak istedi. Buna öfkelenen grup, Yıldız'ı dövdükten sonra denize attı. 
     Ağır yaralanan Yıldız, Universal Hospital Bodrum Hastanesi'ne kaldırıldı. 
     Hastanenin Beyin Cerrahı Dr. Hamiyet Çamuşçu, Yıldız'ın durumunun ciddi olduğunu, kafa travması geçirdiğini, denize atılması nedeniyle de akciğer enfeksiyonuna yakalandığını belirtti. 
     Bodrum İlçe Emniyet Müdürü Şerif Kadıoğlu, yaptığı açıklamada, olayla ilgili henüz gözaltına alınan kimse olmadığını, Yıldız'ın ifade verebilecek duruma gelmesini beklediklerini ve olayı kısa sürede aydınlatacaklarını kaydetti. 
     Öte yandan, ''Ginger'' isimli barın İşletme Müdürü Ercan Aslan, olayın bar dışında geliştiğini, kavgacı grubun İstanbul'dan geldiğini öğrendiklerini söyledi. 
     







</TEXT>
</DOC>
