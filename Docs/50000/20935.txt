<DOC>
<DOCNO> 20935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/guncel/gun07.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hücrevinde çatışma 
</HEADLINE>
<TEXT>

     NİHAT ALTINTAŞ İstanbul 

     Ümraniye'de, yasadışı DHKP C örgütüne ait hücre evine gece düzenlenen operasyonda, örgütün Ümraniye sorumlusu olduğu belirlenen Yüksel Atay yakalandı. Çatışmada, komiser yardımcısı Fikret Erciyes'in ağır yaralandığı bildirildi. 
     Bir istihbaratı değerlendiren İstanbul Terörle Mücadele Şube Müdürlüğü'nce, Mustafa Kemal Mahallesi 3056. Sokak 75 numarada bulunan evin yasadışı DHKP C örgütü tarafından, hücreevi olarak kullanıldığı belirlendi. 
     Hücreevine gece saatlerinde operasyon düzenleyen güvenlik güçleri, içeride bulunduğu belirlenen DHKP C örgütü Ümraniye sorumlusu Yüksel Atay'a "teslim ol" çağrısı yaptı. 
     Atay'ın çağrıya ateşle karşılık vermesi üzerine çıkan çatışmada, Terörle Mücadele Şube Müdürlüğü'nde görevli Komiser Yardımcısı Fikret Erciyes, başından aldığı kurşunla ağır şekilde yaralandı. 
     Operasyonda sağ olarak ele geçirilen Yüksel Atay, daha sonra sorgulanmak üzere Terörle Mücadele Şube Müdürlüğü'ne götürüldü. 
     Atay'ın, yasadışı DHKP C örgütünün hem Ümraniye sorumlusu olduğunun, hem de örgütün eylem planlarını sözde askeri kanat militanlarına ilettiğinin belirlendiği öğrenildi. 
     Bu arada çatışmayı telsizden takip eden İstanbul Emniyet Müdürü Kazım Abanoz, Çamlıca Özel Hayat Hastanesi'nden İstanbul Üniversitesi Tıp Fakültesine sevk edilen Ercan'ı ziyaret ederek, sağlık durumu hakkında bilgi aldı. 
     
Bitkisel hayata girdi      Başından ağır yaralanan Komiser Yardımcısı Fikret Erciyes'in beyin fonksiyonları durdu. Kaldırıldığı Özel Çamlıca Hayat Hastanesi'ndenden İstanbul Tıp Fakültesi Hastanesi'ne sevkedilen Erciyes'in tedavisi sürdürülüyor. Ancak doktorlar, Yoğun Bakım Ünitesi'nde bitkisel hayata giren Erciyes'in beyin fonksiyonlarının tamamen durduğunu belirttiler. Evli ve bir yaşında bir çocuk sahibi olan Erciyes'in yaşamı makinelere bağlı olarak devam ediyor. 
     
Genç Masraftan kaçınılmasın      Bu arada dün sabah saatlerinde İstanbul'a gelen Emniyet Genel Müdürü Turan Genç, İstanbul Emniyet Müdürü Kazım Abanoz ile görüşerek Erciyes hakkında bilgi aldı. Genç, Erkin'i yaralayan terörist Yüksel Atay ile silahın ele geçirildiğini, hücre evinden kaçan iki teröristin daha arandığını belirtti. Genç, Abanoz'dan Erkin'in tedavisi için hiçbir masraftan kaçınılmamasını istedi. 
     



 GÜNCEL 






















</TEXT>
</DOC>
