<DOC>
<DOCNO> 20061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/ekonomi/eko03a.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderlerden IMF’ye newline 14 Nisan taahhüdü 
</HEADLINE>
<TEXT>

     ANKARA Milliyet 

     IMF’nin 15 Mayıs’taki İcra Direktörleri Kurulu’nda ele alınmak üzere Washington’a iletilen yeni niyet mektubu ekinde ilk kez hükümeti oluşturan üç partinin genel başkanı da Başbakan ve Başbakan Yardımcıları olarak bir "taahhüt ve destek sözü" içeren mektubu IMF’ye gönderdi. 
     Devlet Bakanı Kemal Derviş’in "Türkiye’nin Güçlü Ekonomiye Geçiş Programı" olarak 14 Nisan’da açıkladığı metinle ilgili olarak aynı gün Başbakan Ecevit’in Başbakanlıkta düzenlediği basın toplantısında yaptığı açıklama, IMFİcra Kurulu’na hitaben ingilizce olarak, niyet mektubu ekinde gönderildi. 
     Başbakan Ecevit’in "Başbakan Yardımcıları ve koalisyon liderleri Devlet Bahçeli ve Mesut Yılmaz ile birlikte biz de hükümetimiz adına bu programı içtenlikle ve kararlılıkla destekliyoruz" sözleriyle başlayan taahhüt mektubu, "Uzun yılların birikimi olan ağır ekonomik ve sosyal sorunların ancak halkın da desteği ve dayanışması ile aşılabileceği, programa sağlanacağı beklenen dış desteğin yanı sıra en etkin desteğin halktan geleceğine inanıldığı" cümlesini de içeriyor. 
     Üç liderin imzasını taşıyan mektupta, Türkiye’nin enflasyon, borç ve faiz sarmalından kurtulacağı belirtilerek, "Toplumumuzun yoksulluktan ve her türlü yolsuzluklardan bu programla kurtulabileceğine, adil, şeffaf ve hakça bir düzenin yolunun açılabileceğine inanıyoruz" denildi. 
     Türkiye’nin "çok çetin bir dönemden" geçtiğini kaydeden liderler, Türkiye’nin geçmişte de benzer sorunların üstesinden geldiği, önümüzdeki dönemde de uygulamaya konulan bu program ve sağlanacak dış desteğin yanı sıra, program gereklerinin yerine getirilmesi ve halk desteğiyle bu defada zorlukların aşılacağı inancını dile getirdiler. 
     



 EKONOMİ 






















</TEXT>
</DOC>
