<DOC>
<DOCNO> 48988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sontur09.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleyman Demirel'e bakan tepkisi ''Krizin sorumlusu o'' 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, ''Türkiye'nin kötü yönetildiğini söyleme noktasında olmaması gereken biri varsa, o da Sayın Süleyman Demirel'dir'' dedi. 
     Okuyan, Tüm Belediye ve Genel Hizmet İşçileri Sendikası Hizmet-İş Genel Başkanı Hüseyin Tanrıverdi ile Azerbaycan ve Özbekistan hizmetler işkoluna bağlı olarak çalışan sendika yöneticilerini makamında kabul etti. 
     Bakan Okuyan, bir gazetecinin, ''Sayın Süleyman Demirel hükümetin kötü yönetimi nedeniyle Türkiye'de kriz olduğunu ve krizi 2 ayda kendisinin çözebileceğini söyledi. Bunu nasıl değerlendiriyorsunuz '' şeklindeki sorusu üzerine, şunları kaydetti 
     ''Belki bunu Türkiye'de herkes söyleyebilir. Ama, Türkiye'nin kötü yönetildiğini söyleme noktasında olmaması gereken biri varsa, o da Sayın Demirel'dir. Türkiye'yi krizden 2 ayda çıkaracağını söyleyen Sayın Demirel, Türkiye'deki tablonun kendi esas sorumluluğu olduğunu unutmuşa benziyor. 
     Sayın Demirel'in 1965'te, 1969'da, 1977'deki popülist politikaları sonucu çıkarttığı yasalarla sosyal güvenliğe vurduğu darbe ortadadır. 
     En son 1992'de çıkardığı popülist yasa ile Türk sosyal güvenlik sistemini içinden çıkılmaz boyutlarda açıklarla karşı karşıya getirmiştir.'' 
     
     Şaka olsa gerek 

     1992 yılında SSK'nın gelirleri ve giderleri arasındaki farkın 30 milyon dolar fazla olduğunu bildiren Bakan Okuyan, ''Sadece 1992'de SSK 562 milyon dolar açık verdi'' dedi. Okuyan, 1992 ile 2001 yılları arasında sosyal güvenlik kuruluşlarının açıklarına ödenen paranın, kümülatif faizlerle birlikte 65 milyar doları bulduğunu belirterek, bu miktarın, Türkiye'nin 2002 yılı bütçesine denk olduğunu söyledi. Bakan Okuyan, ''Sayın Demirel, kendi sorumluluğunu hissetmeden, Türkiye kötü yönetiliyor deme hakkını nasıl buluyor, hakikaten şaşıyorum. 2 ayda krizi düzelteceğim diye ortaya çıkması ise şaka olsa gerek'' diye konuştu. Okuyan, ''Ekonomide bir eşgüdüm sorunu mu var, bakanlar arasında'' şeklindeki bir soru üzerine ise, bakanların istedikleri anda birbirleriyle görüşebileceklerini belirterek, bazen aynı partiye mensup bakanlar arasında bile görüş ayrılıkları olabileceğini söyledi. 
     






</TEXT>
</DOC>
