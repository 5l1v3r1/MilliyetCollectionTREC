<DOC>
<DOCNO> 18707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/dunya/tur.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     İngiliz ordusunda cinsiyet değiştirme 
     İngiltere Savunma Bakanlığı, ordu mensubu beş kişinin, özel izinle cinsiyet değişikliği ameliyatı geçirdiğini söyledi. Ameliyatların, Ulusal Sağlık Dairesi NHS doktorları tarafından yapıldığı belirtildi. Savunma Bakanlığı’na bağlı hastanelerde operasyonları yapacak cerrah bulunmadığı için, bu konuda istekli askerlerin NHS’ye gönderildiği ifade edildi. Cinsiyet değiştirme ameliyatlarının ardından gerekli olan hormon tedavisinin de, ordu mensubu doktorlarca yürütülebileceği bildirildi. 
     
     Paraşütü takıldı uçağı düşürdü 
     Avustralya’da rutin atlayışları için küçük bir uçakla havalanan paraşüt kulübünün bir üyesi, paraşütünün erken açılıp uçağın kuyruk bölümüne takılması sonucu ölürken, uçağın da kontrolsüz biçimde düşmesine neden oldu. Teçhizatı uçağa takılı kalan paraşütçü kendini bir türlü buradan kurtaramayınca uçağın dengesi bozulmaya başladı. Pilot ve uçaktaki diğer dokuz kişi, paraşütle atlayıp uçağı terk etti. Pilotsuz kalan uçak kontrolsüz bir şekilde düşerken, paraşütü uçağa takılı kalan paraşütçü de hayatını kaybetti. 
     



 DÜNYA 











</TEXT>
</DOC>
