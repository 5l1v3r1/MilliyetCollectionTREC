<DOC>
<DOCNO> 8551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/son/soneko02.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Sabancı'dan kriz yorumu "Türkiye batmaz" 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, dünyada iflas eden, icraya verilen bir hükümet olmadığını, Türkiye'nin de batmayacağını belirterek, ''Çözüm, muhakkak seçim kanununu değiştirip koalisyona mahkum olmaktan kurtulmak ve güçlü, istikrarlı, devamlı hükümetlere ulaşmak'' dedi. 
     Sabancı, Sabancı Center'da Türk Kalp Vakfı'nca ''İkinci Bahar'' dizisinin yapımcı, sanatçı ve teknik kadrosuna verilmesi kararlaştırılan ''Türk Kalp Vakfı Sakıp Sabancı İyi Kalp Ödülü'' töreninden önce gazetecilerin sorularını yanıtladı. 
     Ekonomik krizle ilgili soruları yanıtlayan Sabancı, ''Keşke olmasaydı. Fatura çok büyük. Bu faturayı ödeyenler de kavga edenler değildir. Bu faturayı 65 milyon kişi ödüyor'' dedi. Sabancı, krizin uzamaması gerektiğini belirterek, Cumhurbaşkanı ve Başbakan için, ''Bir an evvel biraraya gelmeleri ve milletin beklediği havayı vermelerine ihtiyaç var'' diye konuştu. 
     'Herkesin ümitsizlik içinde bulunduğunu'' belirten bir gazeteciye de Sabancı, şu yanıtı verdi 
     ''Dünyada iflas etmiş, icraya verilmiş, yatmış bir hükümet yoktur. Biz de yatmayacağız, batmayacağız. Umutsuzluk ve moral bozucu günler olabilir. Fakat bundan kurtulmak görevimizdir. Bunun arkasında ezilip bir köşeye çekilmek yanlıştır. Çalışacağız. Türkiye'nin meselesini Türkler iyi yapacak.'' 




</TEXT>
</DOC>
