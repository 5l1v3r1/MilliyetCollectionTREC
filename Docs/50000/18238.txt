<DOC>
<DOCNO> 18238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sontur22.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'lılar Ersümer'i savunuyor 
</HEADLINE>
<TEXT>

     ANAP Grup Başkanvekili Beyhan Aslan, Beyaz Enerji iddianamesini ''bir hiç'' olarak nitelendirerek, ''Mustafa Mendilcioğlu ceza alırsa ben Hukuk diplomamı yırtarım'' dedi. 
     Aslan, gazetecilerin, Genel Başkan Mesut Yılmaz'ın konutunda yapılan toplantıya ilişkin sorularını yanıtlarken, DGM Cumhuriyet Savcısı Talat Şalk tarafından hazırlanan iddianamede, Enerji ve Tabii Kaynaklar Bakanı Cumhur Ersümer'in adının geçmesini ''atfı cürüm'' olarak değerlendirdi. 
     Aslan, iddianamenin ''ciddiyetsiz'' olduğunu savunarak, şunları söyledi 
     ''Bana göre bu iddianame bir hiçtir... Orada adı geçen memurlardan Mustafa Mendilcioğlu ceza alırsa ben hukuk diplomamı yırtarım. İddianameye dayanak teşkil eden bilirkişi raporunu hazırlayan kişi daha önce CHP'den milletvekili olmuş, Cumhur Ersümer'e hakaret dolu mektuplar yazmış bir kişi. Mektuplarında sosyalistler iktidara gelince sizden hesap soracak... Ülkeyi satıyorsun... gibi ifadeler var. 
     Bu konuda kendi grubumuzdan ve diğer grubun hukukçularından, hukukçu milletvekillerinden bu iddianameyi okumalarını isteyeceğim.'' Aslan, MHP Grubu'nun ikna olup olmayacağına ilişkin bir soru üzerine , ''MHP ikna olur veya olmaz. O MHP'nin sorunu. Bizim çekinecek bir şeyimiz yok'' diye konuştu. ''Biz kimseye kendimizi ezdirmeyiz'' diyen Aslan, bu olayı kullanarak ''siyasi çıkar peşinde koşanlara da'' fırsat vermeyeceklerini söyledi. 
     Beyhan Aslan, soruşturma önergesiyle ilgili bir soru üzerine, ''Belki soruşturma önergesini biz veririz. Bütün bu ihtimalleri değerlendiriyoruz'' dedi. Ersümer hakkında, grubun, teşkilatların ve Genel Başkan'ın en küçük bir kuşkusu bile bulunmadığını ifade eden Aslan, ''Cumhur beyin elinde bir sürü bilgi, belge var... Belki çıkar kendisi bunları açıklar'' diye konuştu. 







</TEXT>
</DOC>
