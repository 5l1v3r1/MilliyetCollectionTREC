<DOC>
<DOCNO> 45986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sonspo08.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Doğan "Leverkusen maçında oynayamacağım için üzgünüm" 
</HEADLINE>
<TEXT>

     Fenerbahçe'nin savunma oyuncusu Mustafa Doğan, sakatlığı nedeniyle takımının yarın deplasmanda TSV Bayer 04 Leverkusen ile yapacağı maçta oynayamayacağı için üzgün olduğunu söyledi. 
     Mustafa Doğan, internetteki ''www.mustafadogan4.com'' adresli sitesinde yaptığı açıklamada, henüz iyileşemediği ve tedavisinin sürdüğü için İstanbul'da kaldığını belirterek, ''Maalesef Avrupa Şampiyonlar Ligi maçında sakatlığım nedeniyle yer alamayacağım. Teknik direktörümüz Mustafa Denizli tedavimin hızlı bir şekilde sürmesi ve önümüzdeki ilk maça yetişebilmem için, İstanbul'da kalmamı daha uygun buldu. Ancak kalbim arkadaşlarımda kaldı'' diye görüşlerini belirtti. 
     Fenerbahçe'nin takım oyunu oynadığını, bu nedenle eksikliklerin çok fazla hissedilmeyeceğini kaydeden Mustafa, şunları kaydetti. 
     ''Dolayısıyla benim de eksikliğim hissedilmeyecektir ve arkadaşlarım ihtiyacımız olan 3 puanı alarak Türkiye'ye döneceklerdir. 
     Benim tek üzüldüğüm ve oldukça zorlanacağım nokta ise, Fenerbahçe'nin böylesi önemli bir maçını televizyondan izlemek olacak.'' Sakatlığının iyileşmesi için kulüp doktorlarının adeta seferber olduklarını belirten Mustafa, adale sakatlıklarında uygulanan klasik tedavilerin yanı sıra, tedavide hızlı bir süreci sağladığı iddia edilen değişik bir metotla oksijen tedavisi de uygulandığını söyledi. 
     






</TEXT>
</DOC>
