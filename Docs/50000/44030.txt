<DOC>
<DOCNO> 44030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/guncel/gun05a.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray'a Afganistan'ı anlattık 
</HEADLINE>
<TEXT>

Dışişleri Bakanı Cem, Washington'da Başkan Yardımcısı Cheney'e Türkiye'nin Afganistan konusundaki istihbarat ve gözlemlerini bildirdi 
     YASEMİN ÇONGAR Washington 

     ABD'ye, 11 Eylül saldırılarını düzenleyenlerle destekçilerini cezalandırmaya yönelik kampanyasında destek sözü veren Türkiye, dün bu sözünü Dışişleri Bakanı İsmail Cem aracılığıyla Bush yönetimine ilk ağızdan tekrarladı. 
     Cem'in temaslarının en dikkat çekici yönü, Başkan'ın Ulusal Güvenlik Danışmanı Condoleeza Rice ile yapılan görüşmeye Başkan Yardımcısı Dick Cheney'nin de katılması ve bu toplantıda, iki ülkenin Afganistan konusunda geniş görüş alışverişinde bulunmasıydı. Türkiye'nin Afganistan Temsilcisi Aydemir Erman, bu toplantıda ABD yönetimine, Afganistan'daki duruma ilişkin Ankara'nın istihbarat ve gözlemlerini aktardı. 
     
Diplomasi turu      Cem, ABD Dışişleri Bakanı Colin Powell'ın davetlisi olarak geldiği Washington'da Powell, Cheney ve Rice'ın yanı sıra Savunma Bakanı Donald Rumseld'le de bir araya geldi. Ayrıca Ürdün Kralı Abdullah'ı kaldığı otelde ziyaret etti ve hem terörle mücadele, hem de Ortadoğu Barış Süreci konularını görüştü. 
     ABD'li yetkililer, Cem ile görüşmelere daha ziyade iki başkent arasındaki dayanışmanın dünya kamuoyuna yansıtılması bakımından önem veriyorlar. NATO'nun tek Müslüman üyesi olan Türkiye'nin ABD'nin yanında yer alması, Washington'a göre, Ortadoğu ve Orta Asya'daki ülkelerin desteğinin pekiştirilmesi açısından da önemli. 
     Powell dün Cem'le görüşmesi ardından Türkiye'nin hava sahasını, Amerikan uçaklarına açacağını bildirmesinden dolayı Ankara'ya ve Türk halkına teşekkür etti. Cem de terörün dini ve coğrafyası olmadığını, global bir mücadele gerektirdiğini, Türkiye'nin bu mücadelede sonuna kadar ABD'nin yanında yer alarak elinden gelen her şeyi yapacağını vurguladı. 
     



 GÜNCEL 
























</TEXT>
</DOC>
