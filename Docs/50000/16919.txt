<DOC>
<DOCNO> 16919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sontur11.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanlığı Cavit Çağlar'in iade dosyasını hazırlıyor 
</HEADLINE>
<TEXT>

     Adalet Bakanlığı, ABD'de yakalanan işadamı, eski Devlet Bakanı Cavit Çağlar'ın iadesine ilişkin dosyanın hazırlıklarına başladı. 
     Türkiye ile ABD arasında adli yardımlaşma ve suçluların iadesine ilişkin imzalanan anlaşma çerçevesinde siyasi nitelikli suçlar ve affa uğramış olan suçlar iade kapsamı dışında kalıyor. Adalet Bakanlığı yetkilileri, ekonomik ve mali suçların iade kapsamı dışında kalmadığına dikkati çekerek, bu kapsamda Egebank ve Etibank soruşturmasında İstanbul DGM Cumhuriyet Başsavcılığı'nın daha önce Adalet Bakanlığı'na gönderdiği iade talepli tututlama istemlerine ilişkin başvuruların tercümesinin yapılmaya başlandığını bildirdiler. 
     Açılmış veya açılacak olan davaların iddianamesiyle iade talebine konu olan suçların niteliği ve ilgili yasaların tercümesinin de yapılacağını ifade eden yetkililer, bu çalışmaların en kısa sürede bitirilerek, iade dosyasının ABD Adalet Bakanlığı'na iletilmek üzere Dışişleri Bakanlığı'na gönderileceğini belirttiler. 
     İstanbul DGM Cumhuriyet Başsavcılığı, Çağlar hakkında Egebank ve Etibank soruşturmalarıyla ilgili olarak Çağlar'ın yurtdışında yakalanması halinde iadesini sağlamak amacıyla ''iade talepnameleri'' hazırlayarak Adalet Bakanlığı'na göndermişti. 
     Ayrıca, İnterbank'ın eski sahibi Çağlar hakkında, tutuksuz yargılandığı Bursa, Kadıköy ve Şişli'de açılmış üç dava bulunuyor. 
     
     




</TEXT>
</DOC>
