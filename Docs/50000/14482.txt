<DOC>
<DOCNO> 14482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/ekonomi/aeko.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç kamu bankasının patronu Vural Akışık 
</HEADLINE>
<TEXT>

Üç kamu bankasının ortak yönetim kurulunu oluşturacak Ziraat Bankası’nın yeni yönetimi, yeniden yapılandırma kurulu da olacak 
     ANKARA Milliyet 

     Ziraat Bankası’nın yeni yönetim kurulu, dün toplanan olağanüstü genel kurul sonunda belirlendi. 
     Kamu bankalarının rehabilitasyonu çerçevesinde Emlakbank ve Halk Bankası’nın da yönetim kurulu olarak belirlenecek yeni yönetim kurulu şu isimlerden oluştu 
     Dışbank Murahhas Üyesi Ahmet Vural Akışık, DPT Müsteşar eski Yardımcısı ve MNG Holding Yönetim Kurulu Üyesi Mehmet Yavuz Arınsoy, Emlakbank Eski Yönetim Kurulu Üyesi Özcan Atalay, Anadolubank Genel Müdür Yardımcısı Ahmet Gürşen Çakaloz, KİT Genel Müdürlüğü Daire Başkanı M. Cüneyt Yenel, Kamu Finansmanı Genel Müdürlüğü Daire Başkanı Volkan Taşkın. Ayrıca Eşref Ayaş ile Turgay Oğuz, Denetim Kurulu üyeliklerine seçildi. 
     Yönetime, Hazine adına seçilen Kamu Finansmanı Daire Başkanı Volkan Taşkın ile kamu bankalarından sorumlu Daire Başkanı Cüneyt Yenel geçici olarak seçildi. Bir iki hafta içinde her ikisinin de yerine yeni yönetim kurulu üyeleri seçilecek. Bu süre içinde Taşkın ve Yenel yeni yönetim ile Hazine arasında görev zararları konusunda koardinasyon görevi yapacak. 
     
     Ortak yönetim kurulu 
     Yeni yönetim kurulu, Emlak Bankası, Halk Bankası ve Ziraat Bankası’nın ortak yönetim kurulunda da görev yapacak. Yeniden yapılandırma ve özelleştirme hazırlıkları her banka için ayrı ayrı yapılarak genel kurullarda onaylandıktan sonra Bakanlar Kurulu onayına sunulacak. Henüz kendi arasında görev dağılımı yapmayan Ziraat Bankası Yönetim Kurulu Başkanlığı’na ve diğer iki kamu bankasının da olmak üzere üç bankanın ortak yönetim kurulu başkanlığına Vural Akışık’ın getirilmesi bekleniyor. 
     Akışık, Ziraat Bankası genel kurulu öncesi, dün Devlet Bakanı Kemal Derviş’le de görüştü. 
     
     Sermaye 1.5 katrilyon 
     Dün yapılan genel kurulda, yeni yönetim ve denetim kurulu üyelerinin belirlenmesinin yanı sıra, Ziraat Bankası’nın sermayesinin 500 trilyon liradan 1.5 katrilyon liraya çıkarılması da benimsendi. Ana sözleşmenin geçici birinci maddesi de kaldırıldı. Bu madde şubat ayı içerisinde seçilen yönetim kurulunun üç yıllığına görev yapmasını öngörüyordu. Sermaye artırımı ek bütçeye de konacak. 
     
Tecrübeli isim      1944’te Malatya’da doğan Vural Akışık, Robert Kolej ve ODTÜ’den mezun oldu. Eğitimini California Üniversitesi’nde sürdüren ve 1977’de profesör olan Akışık bir süre ODTÜ İdari Bilimler Fakültesi’nde öğretim üyeliği yaptı. Daha sonra Pamukbank Genel Müdür Yardımcılığı ve Çukurova Çelik Endüstrisi’nde Yönetim Kurulu Başkan Yardımcılığı görevlerinde bulunan Akışık, Anadolu Kredi Kartı Yönetim Kurulu Başkanlığı ve Uluslararası Endüstri ve Ticaret Bankası Genel Müdürlüğü’nde de bulundu. Türk Merchand Bank’ın da Genel Müdürlüğü’nü yaptı. Daha sonrasında Interbank’ta Genel Müdürlük görevinde bulunan Akışık, 1997’den beri Dışbank Murahhas Azalığı görevinde bulunuyordu. 
     


 EKONOMİ 


















</TEXT>
</DOC>
