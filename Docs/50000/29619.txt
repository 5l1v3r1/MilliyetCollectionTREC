<DOC>
<DOCNO> 29619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/spor/yguv.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırkpınar sabrı... 
</HEADLINE>
<TEXT>

     ERCAN GÜVEN 

     Türkiye’de yağlı güreşin ve onun olimpiyatı sayılan Kırkpınar’ın sosyolojik önemini kavrayan tek kesim hangisidir biliyor musunuz .. 
     Hemen her olumsuzlukta, zeka ve becerilerini tartışma konusu yaptığımız politikacılar... 
     Bir tek onlar anladılar er meydanının potansiyelini şimdiye kadar. 
     İyi ya da kötü, ama ellerini sürekli Kırkpınar’ın üzerinde tuttular. 
     Hiçbir cumhurbaşkanımız, başbakanımız, bakanımız ayağına kıspet giymemişti fakat, danışmanlarını dinlemişlerdi. O danışmanlar, Türkiye’de her yıl 300’e yakın merkezde yağlı güreşler düzenlendiğini ve her birine en az 10 bin Anadolu insanının geldiğini biliyorlardı. 
     Hükümetler, yerel yönetimler ve spor teşkilatı Türkiye’nin tüm mahallelerine futbol sahası yapmak için yarışırken, çayırlar onlarındı. 
     Ceplerinde birer tane "oy" dan başka hiçbir servetleri olmayan insanlar yağlı güreşi tarladaki buğdaylarından çok seviyorlardı. Ki, ben ekininin yarısını satıp, bu parayla Kırkpınar’ı izlemeye gelenleri çok gördüm. 
     Pehlivanlar, sadece birer şampiyon değildi onlar için... 
     Atalarının ruhunu taşıyan, güncel yaşamlarındaki zorlukları tuşlayan kahramanlardı. Geleneklerin, gücün, başarının somutlaşmasıydı . 
     İnsanlar, pehlivanlara saygı duyuyorlar ve yanında gördüklerini akıllarından asla çıkarmıyorlardı. 
     Ve "beğenmediğiniz" politikacılar bunu çok iyi biliyorlardı. 
     Yıllarca zannedildi ki, Kırkpınar, ancak devletin zirvesindekilerin final güreşlerini ziyaretiyle önem kazanıp ilgi çekebilir. 
     Oysa gerçek, karşılıklı bir alış veriş şeklindeydi. 
     Aldığından çoğunu verdi belki de Kırkpınar... 
     640 yılın nasıl geçtiğini bilmem ama, son 20 sene böyleydi. 
     Bakalım hakkı olan itibara ne zaman kavuşacak yağlı güreş ve onun olimpiyatı sayılan Kırkpınar .. 
     Ve şehirde bilinmeyen, varoşta unutulmuş, köyün kalbine taht kurmuş pehlivanlar ... 
     Seneye mi ..10 yıl sonra ..20 yıl .. 
     Farketmez... Pelivanların da Kırkpınar’ın da soluğu ve sabrı var. 
     Anadolu insanı gibi... 
     



 SPOR 























</TEXT>
</DOC>
