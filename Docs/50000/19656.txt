<DOC>
<DOCNO> 19656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/spor/spo01.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Haber 
</HEADLINE>
<TEXT>
Kartal'a iki yugo 
Beşiktaş yönetimi henüz transfer konusunda kesin bir karar vermemesine rağmen, Portolu Druloviç ile Partizan Çelikli stoper Okroboviç'i listesine aldı 
     BİLAL MEŞE 

     BEŞİKTAŞ, Porto'da top koşturan ünlü futbolculardan Druloviç'in yanı sıra Partizan Çelik takımının 23 yaşındaki stoperi Okroboviç'i transfer listesine aldı. Porto'da oyun kurucu olarak görev yapan 33 yaşındaki Druloviç, Galatasaraylı Jardel'e attırdığı gollerle tanınıyor. Kızılyıldız'dan, Porto'ya transfer olan tecrübeli futbolcunun da teklife sıcak baktığı belirtildi. 
     SİYAH - Beyazlı ekipte, Teknik Direktör Christoph Daum'un da alınması istediği Sergen konusunda ise girişimler sürüyor. Sergen'in bonservis olayının çözümlenmesi halinde yeni sezonda Beşiktaş formasını giyeceği kaydedildi. Yerli oyuncular arasında Samsunspor'dan Tümer, Ali ve İlhan'ın yanı sıra Kocaelisporlu Orhan Ak ile Siirtsporlu Ceyhun'la da pazarlıklar sürüyor. 
     DAUM'un, kadroda revizyon için baskı yaptığı, ancak yönetimin bütçedeki belirsizlik nedeniyle şimdilik karşı çıktığı kaydedildi. Yönetim, bu nedenle Alman hocanın, "Bu takımda 7 - 8 kişiyi gönderip, yerine yeni oyuncular almalıyız" isteğine sıcak bakmıyor. Başkan Bilgili'nin Daum'a, "Önce Avrupa'ya katılıp, katılmayacağımız belli olsun" dediği bildirildi. 
     
Daum'dan son uyarı      İSTANBULSPOR maçının hazırlıklarını tamamlayan ve dün akşam kampa giren Siyah - Beyazlı takımda Daum futbolcularıyla bir toplantı yaptı. Alman hoca, "Eğer İstanbulspor'u yenemezsek, Avrupa biletini alamayız. Bu maç bizim için çok önemli. Avrupa için ya tamam, ya devam. Bu karşılaşmadan mutlaka üç puan almalıyız. İstanbulspor sürekli golü düşünen, tehlikeli bir rakip. Buna göre önlemimizi almalıyız" dedi. 
     
Liberosuz sisteme dönüş      BEŞİKTAŞ Teknik Direktörü Daum, yeni sezonda takımın oyun sisteminde yenilikler yapacak. Alman hoca ilk etapta liberoyu rafa kaldıracak. Maçlara üç stoperle çıkacak Daum, orta sahayı da güçlendirecek. Daum, bugünkü İstanbulspor maçı kadrosuna Yasin, Fazlı, Rahim, Khelestov, Murat ve Salih’i almadı. Alman hoca ayrıca haftalardır ilk on birde oynayan Bayram’ı da Münch ile birlikte yedek kadroda oynattı. 
     
Kartal açık ara      BEŞİKTAŞ ile İstanbulspor, bugün 123. kez karşılaşacaklar. 75 yıllık rekabette 122 maçın 88'ini Beşiktaş, 8'ini ise İstanbulspor kazandı. 26 karşılaşma ise berabere tamamlandı. Siyah - Beyazlılar'ın 300 golüne, İstanbulspor 89 golle yanıt verdi. Ligdeki 39 maçta da Beşiktaş, rakibine 29 - 3 üstünlük sağladı. 
     



 SPOR 






























</TEXT>
</DOC>
