<DOC>
<DOCNO> 47070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/guncel/gun06.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom Uzanlar’ın peşine düştü 
</HEADLINE>
<TEXT>

Telsim’den yüzlerce milyon dolarlık alacağını tahsil etmek isyenen Türk Telekom "profesyonel hukukçular" arıyor 
     ANKARA ANKA 

     Türk Telekom, cep telefonlarına ilişkin "ara bağlantı" anlaşmasından doğan yaklaşık 1 milyar dolarlık alacağını tahsil etmek için uzman hukukçu aramaya başladı. Borcun yarısına yaklaşan bölümünün, şantaj amaçlı yasadışı gizli telefon dinlemesi yaptığı ortaya çıkan Uzan ailesine ait Telsim’in olduğu bildirildi. 
     Türk Telekom Yönetim Kurulu, GSM operatörleriyle 1998’te imzalanan ve Elektrik Mühendisleri Odası’nın EMO açtığı dava sonunda bazı hükümleri "ücret paylaşımının simetrik olmaması" nedeniyle iptal edilen ara bağlantı sözleşmelerinden kaynaklanan alacakların tahsilatıyla ilgili bir karar aldı. Alınan karar doğrultusunda T. Telekom yönetimi, 1 milyar dolara ulaştığı hesaplanan alacakların tahsilini hızlandırmak ve sorunu bir an önce çözüme kavuşturmak için piyasa koşullarında çalışan uzmanı hukukçulardan destek almak üzere kolları sıvadı. Bu amaçla yapılan görüşmeler sonunda anlaşma sağlanması durumunda, T. Telekom’un yerine 1 milyar dolarlık alacağıyla ilgili tüm işlemleri, profesyonel hukukçulardan oluşacak bir "hukuk bürosu" yürütecek. 
     Hazine Müsteşarlığı’nca hazırlanan " raporda, T. Telekom’un faaliyet karının 1998’den başlayarak azaldığına işaret edilerek, diğer etkenlerin yanı sıra faaliyet ve dönem karında görülen bu gerileyişte T. Telekom’un, GSM operatörleriyle yaptığı ve aleyhine işleyen ara bağlantı anlaşmasının etkili olduğu vurgulanmıştı. 
     
     Alptürk Köşeye sıkıştırıldık 
     T. Telekom Genel Müdürü İbrahim Hakkı Alptürk de, yaptığı açıklamada, sözleşmede, sabit telefondan cep telefonuna yönelik aramalarda T. Telekom abonelerinden alınacak asgari ücreti belirleme yetkisinin GSM operatörlerine verildiğine dikkat çekti. GSM operatörlerinin, sabit telefondan cep telefonuna yönelik aramalarda birim temel ücretleri cepten cebe aramalara göre daha yüksek tuttuğunu belirten Alptürk, işin daha ilginç diğer bir yanının da aboneye fatura edilen gelirin paylaşımında ortaya çıktığını vurguladı. Alptürk, sözleşmeyle T. Telekom’un GSM operatörlerince "köşeye sıkıştırıldığını" söyledi. 
     



 GÜNCEL 

















</TEXT>
</DOC>
