<DOC>
<DOCNO> 33247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/sontur08.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı "ÖSS, başarının Anadolu'ya yayıldığını gösteriyor" 
</HEADLINE>
<TEXT>

     Milli Eğitim Bakanı Metin Bostancıoğlu, ''ÖSS sonuçları, başarının Anadolu'ya yayıldığının ve eğitimdeki kalitenin ülke genelinde arttığının kanıtıdır'' dedi. 
     Bakanlığıyla ilgili incelemelerde bulunmak üzere Sinop'a giden Bakan Bostancıoğlu, düzenlediği basın toplantısında, Öğrenci Seçme Sınavı ÖSS sonuçlarını değerlendirdi. 
     Sınav sonuçlarının tüm boyutuyla incelenerek değerlendirileceğini kaydeden Bostancıoğlu, ilk değerlendirmede ortaya çıkan sonuçları kamuoyu ile paylaşmak istediğini söyledi. 
     Bu yılki sınavlarda 105 ve 120 puandan fazla alan öğrenci sayısının ve oranının geçen yıldan yüksek olduğunu ifade eden Bostancıoğlu, şunları kaydetti 
     ''105 ve daha fazla puan alanlarda başarı oranı, geçen yıl yüzde 69.8 iken, bu yıl bu oran yüzde 72.4'e yükselmiştir. 120 ve daha fazla puan alanlarda başarı oranı, geçen yıl yüzde 43.3 iken bu yıl bu oran yüzde 45.9'a yükselmiştir. Bu durum, okullarımızdaki başarının geçen yıla göre arttığının bir kanıtıdır. Sınav sonuçlarına bakıldığında, başarılı okul ve öğrencilerimizin yurt coğrafyasına yayıldığı görülmektedir. Bu görüntü, başarının Andolu'ya yayıldığının ve eğitimdeki kalitenin ülke genelinde arttığının bir kanıtıdır.'' 
     
     Kız öğrenciler... 
     Kız öğrencilerin başarılarının önemli ve övgüye değer olduğunu, erkek adayların yüzde 69.5'inin, kız adayların ise 76.5'inin ÖSS'yi kazandığını belirten Bostancıoğlu, ''Bu başarı, başöğretmenimiz yüce Atatürk'ün kızlarımıza sağladığı olanakların anlamlı ve çarpıcı bir örneğidir'' diye konuştu. 
     Öğretim kalitesinin yükseltilmesiyle böylesine sevindirici bir sonuç alındığını vurgulayan Bostancıoğlu, şöyle devam etti 
     ''Ayrıca fiziki altyapı yatırımlarının planlı ve programlı bir biçimde yaygınlaştırılması, öğretim kurumlarımızdaki donanımın iyileştirilmesi ve teknolojinin kullanılması, son yapılan düzenlemelerle okul eğitiminin öne çıkarılması, Okul Gelişim Modeli, Eğitim Bölgeleri ve Toplam Kalite Yönetimi uygulaması, başta milli eğitim müdürleri ve okul yöneticileri olmak üzere öğretmen arkadaşlarımızın özverili çalışmaları, velilerimizin büyük desteği, bu sevindirici sonuca ulaşılmasını sağlamıştır.'' 
     Bu sonucun alınmasında emeği geçen herkesi kutlayan Bostancıoğlu, değerlendirmeyi kısa zamanda yaparak sonuçları açıklayan ÖSYM Başkanı Dr. Fethi Toker ve ekibine de teşekkür etti. 






</TEXT>
</DOC>
