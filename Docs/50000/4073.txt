<DOC>
<DOCNO> 4073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/soneko08.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu toplu iş sözleşmeleri start aldı 
</HEADLINE>
<TEXT>

     Türk-İş'e bağlı sendikalar ile Kamu İşveren Sendikası Kamu-İş arasında 7 kamu işyerini kapsayan toplu iş sözleşmesi görüşmelerine başlandı. 
     Şubat ayında ise Kamu-İş Türk-İş ve Hak-İş'e bağlı sendikalar ile 18 işyerini ilgilendiren toplu iş sözleşmesi görüşmelerine başlayacak.Toplu iş sözleşmesi görüşmelerine başlayan sendikalar, işçi ücretlerine yüzde 40 ile yüzde 100 arasında değişen oranlarda zam yapılmasını talep ediyor. 
     Kamu-İş Genel Sekreteri Naci Önsal geçtiğimiz günlerde Türk-İş'e bağlı 3 sendika ile 7 kamu işyerini ilgilendiren toplu iş sözleşmesi görüşmelerine başladıklarını belirterek, ilk toplantılarda idari maddelerin görüşüldüğünü, akçeli konulara ilişkin maddelerin gündeme gelmediğini söyledi. Kamu kesiminde ortalama işçi ücretlerinin giydirilmiş net 563 milyon lira olduğunu anlatan Önsal, sendikaların hazırladıkları toplu iş sözleşmesi taslağında işçi ücretlerine yüzde 40 ile yüzde 100 arasında değişen oranlarda zam talep ettiklerini kaydetti. 
     Sendikaların talep ettiği zam oranının ücretlere yansıtılmasının mümkün olmadığını bildiren Önsal, şöyle konuştu 
     'Ülkemiz, ekonomik alanda bir sıkıntı yaşamaktadır. Daha önce işçi sendikaları hükümetin enflasyonla mücadele programına destek vereceklerini açıklamışlardı. Yürütülen ekonomik programa destek olduklarını açıklayan sendikalar, şimdi bunu ortaya koymalıdırlar. Gün bugündür. Sendikaların talep ettikleri zam oranını reel bulmuyorum. Hiç zam yapmazsak bile, kamu işçisinin 2001 yılında kamuya artı maliyeti 754 trilyon liradır. Sıfır zam bile kamu kesiminde bir önceki yıla göre zam demektir.'' 




</TEXT>
</DOC>
