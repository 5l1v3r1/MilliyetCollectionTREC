<DOC>
<DOCNO> 31660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/yazar/zbirand.html </URL>
<DATE> 2001/07/12/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
MHP dövüşerek mi çekilecek, yoksa... 
</HEADLINE>
<TEXT>

     Milliyetçi Hareket Partisi’ni okuyabilmek son derece güç. Liderleri bir türlü hareket ediyor, üst düzey yöneticileri farklı hareket ediyorlar. Lider başka konuşuyor, bazı bakanlar başka konuşuyorlar. 
     Eğer bu özel bir siyasi taktik ise, bizler pek anlayamıyoruz. 
     Bu açılardan bakılınca MHP’yi çözmek zor. 
     Acaba hem koalisyonda kalmak, ülkenin ekonomik çöküşünü hızlandırma sorumluluğunu almamak, hem de tabanına göz kırpıp "Biz bu politikalara tepki gösteriyoruz, ancak vatan için hükümette kalmak zorundayız" mesajını mı vermek istiyorlar 
     Eğer durum böyle ise, durum yine karışık demektir. 
     Dışardan bakıldığında, ne derlerse desinler, MHP’lilerin gidişattan memnun olmadıkları çok açık şekilde gözleniyor. Koalisyonda kerhen kalıyorlar. 
     ABD’nin IMF aracılığı ile partiyi hırpalamaya ve küçültmeye çalıştığından kuşku duyuyorlar. Aslında bu konuda pek haksız da değiller. ABD, MHP’nin dünya görüşü, devletçilik ve özelleştirme ile ilgili yaklaşımlarıyla çok ters düşüyor. Bundan dolayı da özellikle son ekonomik program nedeniyle, MHP Washington’da "zararsızlaştırılması, olmazsa saf dışı edilmesi gereken bir parti" diye nitelendiriliyor. Henüz kesin karar alınmış değil, ancak böyle giderse, 
     MHP bir süre sonra marjinalleştirilecek. Sistem dışına itilecek. 
     İşte böylesine jilet sırtında yürüyen bir parti ile karşı karşıyayız. 
     MHP’nin bir karar vermesi gerekiyor. 
     
Ya vuruşarak çekilecek...      İlk seçeneği ve şu günlerde herkesin konuştuğu senaryo, MHP’nin iyi bir zamanlama ile koalisyondan ayrılmasıdır. Böylece, önümüzdeki aylarda artacak olan memnuniyetsizlerden oy kazanmayı planlıyor olabilirler. 
     Tabii aynı zamanda, Türkiye’yi altından kalkması zor bir krize yuvarlamanın sorumluluğunu ve bunun getireceği siyasi faturayı da hesaplamaları gerekmektedir. 
     Üstelik, IMF için gereken en ağır kararları aldıktan, güç yolun önemli bir bölümünü atlattıktan sonra, neden çekildiklerini anlatmakta da zorlanacaklardır. 
     
Veya hem ağlayacak, hem de kalacak...      İkinci ve daha mantıklı görünen senaryo, hem ağlamak, direnmek, tabana göz kırpan demeçler vermek ancak her şeye rağmen yine de koalisyonda kalmak. 
     Bu senaryo da kolay değil. 
     Zira IMF yani ABD , MHP’li bakanların direnişlerini hiç dikkate almayacağını, bağırsalar da çağırsalar da dediğini yaptıracağını gösterdi. 
     MHP’de buna boyun eğdi. 
     Artık direnilecek bir şey kalmadı. Bir Tarım Reformu, bir de İhale Yasası var. Ondan sonra, sabredip ekonomik reform programının kremasını yemek kalıyor. 
     
Partide, kafası karışıklar var      MHP’nin en önemli sorunu, parti içinde henüz kesin bir politika yaklaşım yolunun seçilmemiş olmasından kaynaklanıyor. 
     Bazı ideologlar, ekonomik krizin daha birkaç yıl süreceğini, işsizliğin ve fakirliğin artacağını ve toplumda sert tepkilerin oluşacağına mutlak gözüyle bakıyorlar. 
     Bunun sonucunda da bazı başka ülkelerde görüldüğü gibi, Türkiye’de batı aleyhtarlığı ve milliyetçilik akımlarının yaygınlaşacağına inanıyorlar. 
     MHP’nin de, ekonomik sıkıntıların sorumlusu görünmemek ve ufukta görünen milliyetçilik rüzgarını yakalamak adına, hemen koalisyondan ayrılması ve muhalefete geçmesini öneriyorlar. 
     Acaba hangi taraf ağır basacak 
     Daha doğrusu, Devlet Bahçeli senaryolardan hangisini seçecek 
     İşte MHP’nin çıkmazı bu... 
     Ya vatanı düşünüp dişlerini sıkıp, fazla huysuzluk yapmadan bu yolda devam edecekler veya kendi geleceklerini düşünüp milliyetçilik rüzgarıyla uçuşa geçecekler... 
     
     







Milliyetçi iktisat 


Çalış ve çal .. 


Bostancı pazarına dair 


Unumu elemedim eleğimi asmadım 


Kriz, Bodrum'u nasıl etkiledi 


Parmak izleri 


Hayatı söndürüş operasyonu 


Pahalı dersler 


Arjantin ve Türkiye 


Derdi Türkiye olanlar için 


Haydi kazlar vergi başına 


Baykal’ın Güneydoğu atağı 


Yorumsuz tablo 


Cumartesi günü çalışılır 


Konsolidasyon olmaz, olamaz 


Son banka operasyonunun adı IMF 


</TEXT>
</DOC>
