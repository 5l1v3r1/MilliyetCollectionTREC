<DOC>
<DOCNO> 44120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/dunya/dun06.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudiler yeni biten üssü ABD’ye verdi 
</HEADLINE>
<TEXT>

     DIŞ HABERLER SERVİSİ 

     Washington Post gazetesi, Suudi Arabistan'ın uluslararası terörist Usame bin Ladin'e karşı yürütülecek olası operasyon için topraklarını ABD'nin kullanımına vereceğini bildirdi. Gazete, ismini açıklamadığı üst düzey Pentagon yetkililerine dayanarak verdiği haberde, Suudi yetkililerin, başkent Riyad'ın 100 km kadar güneydoğusunda bulunan ve inşası 1.5 ay önce biten Prens Sultan Hava Üssü’nün ABD tarafından kullanılmasına izin verdiğini yazdı. Bunun üzerine, Washington, bir başka ülkede komuta merkezi aramaktan vazgeçti. 
     
     Tercih ABD’den yana... 
     Suudi yetkililer, daha önceki açıklamalarında, Afganistan'a karşı yapılacak operasyonun Prens Sultan Hava Üssü'nden yönetilmesine karşı çıkmışlardı. Bir taraftan halkın tepkisinden korkan, diğer taraftan da ABD'nin yoğun baskıları karşısında bunalan Suudi Kralı Fahd, çareyi sağlık kontrolünü bahane ederek İsviçre'ye gitmekte bulmuştu. 
     



 DÜNYA 















</TEXT>
</DOC>
