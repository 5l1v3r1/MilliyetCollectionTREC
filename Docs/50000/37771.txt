<DOC>
<DOCNO> 37771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sondun09.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran polisinden sokaktaki yaşama yeni yasaklar... 
</HEADLINE>
<TEXT>

     İran'ın başkenti Tahran'da polis, halkın sokaktaki yaşamına yönelik kapsamlı kısıtlamalar getirdi. 
     İRNA'nın haberine göre, polis tarafından dün yayımlanan bildiride, ''Çürümüş Batı kültürünün toplumda yayılmasına karşı polis bu kültürün propagandasını yapanlara karşı sert tedbirler alacaktır'' denildi. 
     Bütün işyerlerine ve mağazalara dağıtıldığı belirtilen 2 sayfalık bildiride, köpek ve maymun gibi hayvanların yanı sıra Batılı film ve müzik yıldızlarının resimlerinin basılı olduğu giysileri satanların tutuklanacağı belirtildi. 
     Kafe ve restoranların aşırı makyajlı ve İslami hicab örtünme kurallarına uymayan kadınlara servis yapmaları, alışveriş merkezleri ve mağazaların ''yasak'' şarkılar çalmaları, mağazaların vitrinlerinde kadın iç çamaşırları ve giysisiz cansız manken sergilemeleri yasaklandı. Bildiride, alışveriş merkezlerinin ve mağazaların izinli müzikleri de dışarıdan duyulacak kadar yüksek çalmalarının yasak olduğu belirtildi. Polis, Tahran'dan önce de geçen Perşembe günü kutsal Kum kentinde ''Batı kültürünün yayılmasına karşı'' sert önlemler başlatmıştı. 
     Kum'da polis tarafından yayımlanan bildiride, ''Batı tarzı saç kesimi olan erkeklere'' karşı da önlemler alınacağı belirtilirken, Batılı film ve müzik yıldızlarının yanı sıra başı açık, müzik aleti çalan insanlar ve minyatürlerin basılı olduğu giysilerin giyilmesi de yasaklanmıştı. Kum'da polis, ayrıca mağaza sahipleri ve çalışanlarının kravat takmalarının da yasak olduğunu bildirmişti. Polisin Kum ve başkent Tahran'da uygulamaya başladığı yeni önlemler, son iki ay içinde Tahran'da bazı suçluların halkın gözleri önünde kırbaçlanması uygulamalarının artmasının ardından geldi. Hükümet, kırbaçlama cezasının halkın gözleri önünde yapılmasını eleştirirken, muhafazakar Yargı Erki Başkanı Ayetullah Mahmud Şahrudi, uygulamaları savunmuş ve halkın kendilerini desteklediğini ileri sürmüştü. 







</TEXT>
</DOC>
