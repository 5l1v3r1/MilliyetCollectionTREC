<DOC>
<DOCNO> 24233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/yasam/yas04.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İkimizden biri ölecekti. O öldü’ 
</HEADLINE>
<TEXT>

Haraç istemek için döner bıçağıyla dükkanını basan saldırganı tabancayla vurarak öldüren kuaför ilk duruşmada serbest bırakıldı 
     YÜKSEL EKER Adana DHA 

     Adana'da erkek kuaförlüğü yapan 25 yaşındaki Mithat Can, 18 nisan günü elinde döner bıçağıyla işyerini basıp kendisinden 100 milyon lira haraç isteyen Cemal Kuş'u tabancayla vurarak öldürmüştü. 
     Bu olayın ardından Mithat Can hakkında, Adana 3. Ağır Ceza Mahkemesi'nde dava açıldı. 
     Savcı, çoğu hırsızlık ve yaralama olmak üzere tam 16 ayrı suçtan sabıkası bulunan 30 yaşındaki Cemal Kuş'u, öldürdüğü gerekçesiyle yargılanan Can için 24 yıla kadar hapis isteniyordu. 
     
     Kuaförü yerle bir etti 
     Önceki gün davanın ilk duruşması vardı. Kuaför Mithat Can olayı anlatırken kendisini de şöyle savunuyordu 
     "Cemal Kuş, beni sık sık tehdit ediyordu. Olaydan bir gün önce işyerimi basarak haraç vermem için beni yine tehdit etmişti. O gün de elinde döner bıçağıyla geldi. 'Ya işyerini kapatacaksın, ya bana 100 milyon lira vereceksin' diye bağırıyordu. Önce işyerimdeki bütün cam ve aynaları kırdı. Ardından da elindeki döner bıçağıyla üzerime saldırdı. Az kalsın beni öldürecekti. Ben de kendimi korumak için amcamdan kalan tabancayı çekerek ateş ettim ve onu vurdum." 
     Sanığın savunmasını dinleyen mahkeme heyeti, delil durumunu, suçun işleniş biçimini ve tutuklu kaldığı süreyi göz önüne alarak, tutuksuz yargılanmak üzere Mithat Can'ın tahliyesine karar verdi. 
     



 YAŞAM 
























</TEXT>
</DOC>
