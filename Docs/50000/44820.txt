<DOC>
<DOCNO> 44820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/spor/spo15.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Fanatik apartman      İZMİR’İN Gültepe semtinde oturan fanatik Fenerbahçe taraftarı Hüseyin Şahin, sahibi olduğu apartmanı sarı lacivert renklere boyayıp dairelere sadece Fenerbahçe taraftarı kiracılar almaya başladı. Şahin iki kat fazla kira verseler bile Galatasaray ve Beşiktaş taraftarı kiracı kabul etmediğini söyledi. 
     
Lav devri sona erdi      GAZİANTEPSPOR’DA yönetimin devam kararı almasının ardından istifa eden Teknik Direktör Tevfik Lav’ın yerine Samet Aybaba’nın getirilmesine karar verildi. Aybaba dün sabah Gaziantep’e gelerek yönetim ile masaya oturdu. Başkan Celal Doğan yapılan görüşme sonrası "Bazı detaylar var. Onları çözdükten sonra sanırım anlaşacağız" dedi. 
     
Dersimizi aldık’      TEKNİK direktörlüğünü Fatih Terim’in yaptığı Milan’da futbolcular, pazar günü Perugia karşısında alınan 3-1’lik yenilgiyi "iyi bir ders aldık" diye değerlendirdiler. Serginho, Rui Costa ve Donati, gazetecilere yaptıkları açıklamalarda, "Saklamak yararsız. Maçta çok hata yaptık. Hızlı oynamayı başaramadık, topu ele geçirmekte zorlandık, ritim hep düşüktü" dediler. 
     
Bakan Ünlü’ye ilginç hediye      İTALYA’DA yapılacak olan 23. Avrupa Zıpkınla Balıkavı Şampiyonası’na katılacak olan milli takım, Bakan Fikret Ünlü’yü dün ziyaret ederek 5 kiloluk bir orfoz balığı hediye etti. Ünlü, sporculara başarı dilerken, "Bu sporu yapıyorsunuz ama siz yine de sualtını koruyun" dedi. 
     
Beşiktaş ve Kocaeli Disiplin Kurulu’nda      BEŞİKTAŞ ve Kocaelispor kulüpleri disiplin kuruluna sevk edildi. Pazar günü oynanan ve hakem Mutlu Çelik tarafından kötü tezahürat nedeniyle durdurulan maçta çıkan olaylar yüzünden iki kulüp dün PFDK’ya gönderildi. Gözlemci Serdar Çakır ve hakem Çelik’in raporlarını değerlendiren hukuk kurulu, Beşiktaş ve Kocaelispor kulüplerini ceza istemi ile sevk ederken, her iki kulübe de ağır para cezası verileceği öğrenildi. 
     
Fener’e ceza geldi      PROFESYONEL Futbol Disiplin Kurulu, dünkü toplantısında Galatasaray - Fenerbahçe maçında çıkan olaylar nedeniyle Sarı - Lacivertli kulübe 750 milyon lira para cezası verdi. Kurul, Yozgatspor - Gençlerbirliği maçındaki olaylar yüzünden Yozgatspor’u, İstanbulspor - Trabzonspor karşılaşmasındaki olaylar için de Trabzonspor’u 1’er milyar lira ile cezalandırdı. 
     



 SPOR 


























</TEXT>
</DOC>
