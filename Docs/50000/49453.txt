<DOC>
<DOCNO> 49453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sonspo26.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Altaylı "Galatasaray IMF gibi" 
</HEADLINE>
<TEXT>

     Galatasaray Kulübü 2. Başkanı Fatih Altaylı, Trabzonspor maçından sonra yaşananlarla ilgili sert ve çarpıcı açıklamalar yaparak, ''son iki haftadır en büyük terörü yaşadıklarını'' söyledi. 
     Altaylı, Galatasaray Adası'nda düzenlediği basın toplantısında, ''Türkiye'de küçük küçük adamlarla, Avrupa'da ise büyük büyük takımlarla boğuştuklarını'' ifade ederek, ''Galatasaray, Şampiyonlar Ligi'nde aldığı çuvalla puanlarla yanında Avrupa'yı rüyasında bile göremeyecek takımları götürüyor, onlar da sıfır puan çekip geri dönüyorlar. Son 2 haftada en büyük terörü yaşıyoruz. Son iki haftada herkes üzerimize geliyor'' diye konuştu. 
     ''Bizi PSV Eindhoven maçı öncesi rahat bıraksınlar'' diyen Altaylı, sözlerini şöyle sürdürdü 
     ''Yarınki maçı yine kazanalım, bir sonraki sene başka bir takımı daha Avrupa'ya götürelim. Kazandığımız maçtan sonra, hakem Mutlu Çelik'in lisansının yırtılması gerektiğini söylüyor, sebebi verdiği ağır ve hafif penaltılar. Penaltı olmadığını söyleyen yok, yalnız ağır ve hafif penaltı tartışması var. Ağır penaltıya bir, hafif penaltı yarım gol mü verilecek Penaltı penaltıdır. Bari UEFA'ya söyleyelim de bunları litaratürüne soksun. Avrupa'da da Türkiye'de olduğu gibi her maçımızdan sonra hakemin lisansı yırtılırsa, orada da hakem kalmaz, çünkü biz ligde ve orada bütün maçlarımızı kazanıyoruz.'' -''MAÇIN HAKEMİNİ NERDEN BİLİYORLAR ''- Fatih Altaylı, Trabzonsporlu yöneticilerin, maçın hakemini iki gün önceden nasıl öğrendiklerini anlayamadığını da ifade ederek, kendilerinin böyle bir yeteneğinin olmadığını söyledi. 
     Altaylı, ''Ben hakemlerin isimlerini Futbol Federasyonu açıkladığında öğrenirim. Bizim tek istediğimiz iyi hakemlerin maçlarımıza verilmesi. Ancak Trabzonsporlu yöneticilerin 2 gün önceden hakemi öğrenmeleri şaşırtıcı. Demek ki Trabzonsporlu yöneticilerin bu tür maharetleri ve var bizim ise yok'' diye konuştu. 
     Beşiktaş maçında bir gollerinin sayılmadığını, Trabzonspor maçında da elle atılan golün sayıldığını kaydeden Altaylı, ''Tüm bunlara sesimiz çıkmıyor. Ancak, bizim önümüzü birtakım ayak oyuncularıyla kesmek isteyenler var, bunlar başarılı olamayacak, çünkü Galatasaray kazanmaya devam edecek'' dedi. 
     
     Biz de istemedik 
     Hakem Mutlu Çelik'i kendilerinin de istemediğini belirten Altaylı, ''İsmini duyunca ben şahsen tedirgin olmuştum. Yorumcu Erman Toroğlu, Beşiktaş maçında kendisini öve öve bitiremedi, şimdi ne oldu ki kötü oldu, lisansı yırtılacak derecede kötü hakem oldu'' diye konuştu. 
     Fatih Altaylı, kendilerinin Trabzonspor maçının ertelenmesini istemediklerini, bu konuyla ilgili olarak Başbakan Yardımcısı Mesut Yılmaz'ı da devreye sokmadıklarını söyledi. 
     Teknik direktör Mircea Lucescu'ya bu konuyu sorduklarını ve ''Ertelense iyi olur, ancak ben idare de edebilirim'' yanıtını aldıklarını anlatan Altaylı, kendilerinin her ertenme isteğinden sonra spekülasyonlar yapılması nedeniyle, böyle bir talepte bulunmadıklarını vurguladı. 
     Altaylı, ''Çelik'in bu maça verildiği öğrenildikten sonra ertelenme isteğinden vazgeçildiği'' şeklindeki yorumları ise ''Art niyetli'' olarak nitelendirdi. 
     Galatasaray'ın Avrupa Şampiyonu olurken maçları hakemlerle kazanmadığını kaydeden 2. başkan Altaylı, ''Bu maçlarda da UEFA Hakem Komisyonu'nu mu etki altına alıyoruz. Biz alnımızın akıyla başarılı sonuçlar alıyoruz. Ligde puan farkının açılmamasını reyting ve tiraj kaygısıyla istiyor ve Galatasaray'ın önünü kesmek istiyorlar'' diye konuştu. 
     
     Galatasaray IMF gibi 
     Galatasaray'ı Uluslararası Para Fonu'na IMF benzeten Fatih Altaylı, Türkiye'ye iki yıl içinde çuvalla para getirdiklerini kaydetti. 
     Altaylı, Avrupa'da kazandıkları puanlar ve sattıkları futbolculardan elde edilen gelirlerle çuvalla parayı Türkiye'ye getirdilerini söyleyerek, ''Kazandığımız maçlarla insanımızın yüzünü güldürüyoruz. Türkiye dünyada iki iyi şeyle tanınıyor, biri Galatasaray, birisi de Tarkan'' dedi. 
     Yarınki maçı kazanmaları halinde bir sonraki sezon Şampiyonlar Ligi'ne 3 takımla katılacaklarını öne süren Altaylı, 2. tura kalmalarından dolayı ayrıca 6 milyon İsviçre Frangı 5 trilyon 820 milyar da kazanacaklarını sözlerine ekledi. 
     






</TEXT>
</DOC>
