<DOC>
<DOCNO> 42375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/guncel/gun04.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD yolcularına dört arama 
</HEADLINE>
<TEXT>

New York ve Washington’daki terör dehşetinden sonra Atatürk Havalimanı’nda yolcular ve bagajları X-ray, elektronik kapı, elle sondaj usulü arama, X-ray ve üst aramasından geçiriliyor 
     SİNAN TOROS İstanbul 

     ABD’ye gidecek uçak yolcularının bagajları ve el çantaları tam dört kez aramadan geçiriliyor. Yolcuların bagajları önce Atatürk Havalimanı Dış Hatlar Terminali girişinde X - ray cihazlarından geçiyor. Yolcular da elektronik kapı dedektörlerinden geçirilerek kontrol ediliyor. 
     Yolcular daha sonra bilet ve bagaj işlemlerinin yapıldığı chek -in kontuarları önünde özel güvenlik önlemleriyle polisçe ortaklaşa bir kez daha sondaj usulü güvenlik aramasına alınıyor. Bu aramada, şüpheli olabileceği düşünülen yolcular, bagajlarıyla birlikte bir kez daha terminal girişindeki X -ray cihazlarının bulunduğu yerde hazırlanan kapalı bölüme götürülüyor. Bu bölümde bagajlar boşaltılarak yapılan aramadan sonra bavullar boş olarak X -ray cihazlarından geçiriliyor. 
     Yolcular iki kez aranmış bagajlarını şirket görevlilerine teslim ettikten sonra pasaport kontrolünden geçiyor. Arama bununla da bitmiyor, pasaport kontrolünden sonra yolcular bir kez daha kapı dedektörlerinden el bagajları da X -ray kontrolünden geçiyor. Güvenlik kontrolü burada da bitmiş olmuyor. Yolculara, uçağın yanaşmış olduğu arınmış salon girişinde polis ve özel güvenlik elemanlarınca son bir güvenlik kontrolü daha yapılıyor. ABD’ye sefer yapan uçaklara çatal, bıçak ve makas gibi kesici ve delici hiçbir metal eşya girişine de izin verilmiyor. 
     
THY seferi buruk başladı      Türk Hava Yolları, Şikago ve New York’a dört gündür yapamadığı seferlerine dün yeniden başladı. Daha önceki ABD seferlerinden farklı olarak, Atatürk Havalimanı’nda bilet ve bagaj işlemlerinin yapıldığı yere İngilizce ve Türkçe olarak, "Gelişen son olaylar nedeniyle, işlemlerin yapılabilmesi için bagajların tekrar fiziki aramaya tabi tutulması gerekmektedir" uyarı yazısı asıldı. Bilet ve bagaj işlemlerini tamamlayan 162 Şikago yolcusu, saat 10.30’da, 280 New York yolcusu da saat 13.35’te Airbus 340 tipi uçaklarla ABD’ye gitmek üzere İstanbul’dan ayrıldı. Müslümanlara baskı yapıldığını belirten yolcular, "Yapılanlardan üzüntü duyuyoruz. ABD’ye tedirgin olarak gidiyoruz" dediler. 
     
Teröristler ABD’de eğitim almış      DIŞ HABERLER SERVİSİ 

     ABD’deki terörist saldırılara katıldığı belirtilen iki teröristin, Amerika’da askeri okullarda okuduğu tespit edildi. Pentagon’dan adını açıklamayan bir yetkili, bu kişilerden birinin Teksas’ta bulunan Lackland Hava Üssü’ndeki savunmayla ilgili bir okula gittiği ve burada dil eğitimi aldığı, diğerinin ise Alabama’da bulunan Maxwell Hava Üssü’ndeki bir hava savaşı okuluna gittiği ve burada teknik eğitim gördüğünün belirlendiğini kaydetti. Teknik eğitim gören teröristlerin, aldığı eğitimin pilotlukla bir ilgisi bulunmadığını da belirten Pentagon yetkilisi, söz konusu teröristlerin kimlikleri ve hangi ülkeden oldukları konusunda ise bilgi vermedi. 
     



 GÜNCEL 
























</TEXT>
</DOC>
