<DOC>
<DOCNO> 7057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sonspo04.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 7 eksikle çalıştı 
</HEADLINE>
<TEXT>

     Fenerbahçe, Siirt Jet-Pa Spor ile yapacağı lig maçının hazırlıklarını, 7 eksikle sürdürdü. 
     Teknik direktör Mustafa Denizli yönetiminde, Samandıra Tesisleri'nde gerçekleştirilen idmana, sakatlıkları bulunan Uche, Zoran Mirkoviç, Misko Mirkoviç, Rüştü, Ali Güneş, Baliç ile Ümit Milli Futbol Takımı aday kadrosunda bulunan Serhat katılmadı. 
     Denizli, sakat futbolcuların tedavilerinin sürdüğünü belirterek, ''Hafta sonunda sakat futbolculardan yana sorun yaşayacağımızı sanmıyorum'' dedi. Sakat futbolculardan sadece Uche'nin durumunun belirsiz olduğu ve yarınki idmanda netlik kazanacağı bildirildi. 
     Bu arada Johnson, kondisyon çalışmasının ardından idmanı yarım bıraktı. Yaklaşık 1.5 saat süren idmanda sarı-lacivertli futbolcular, kondisyon ve taktik çalışması yapıp bol bol şut çektiler. İdman sonunda Lazetiç, Revivo, Ogün ve Rapaiç, serbest atış çalışması yaptılar. Fenerbahçe, yarın sabah uçakla Batman'a gidecek, oradan da karayoluyla Siirt'e geçip, hazırlıklarını burada sürdürecek. Öte yandan teknik direktör Denizli'nin, cezalı ve hafif sakatlıkları bulunan futbolcuları da götüreceği bildirildi. 




</TEXT>
</DOC>
