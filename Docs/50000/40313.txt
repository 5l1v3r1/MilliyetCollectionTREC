<DOC>
<DOCNO> 40313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sontur03.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Puanının yeniden hesaplanmasını isteyenler ÖSS'ye başvursun 
</HEADLINE>
<TEXT>

     Öğrenci Seçme Sınavı ÖSS yerleştirme puanlarının yeniden hesaplanmasını veya tercih formlarının yeniden okunmasını isteyen adaylar ile belge çıkarmak zorunda kalanlar, Öğrenci Seçme ve Yerleştirme Merkezi'ne ÖSYM dilekçeyle başvurabilecekler. 
     Belge çıkarmak amacıyla ÖSYM'ye başvurmak isteyen adaylar, 2001-Yükseköğretim Programları ve Kontenjanları Kılavuzu'nun sonunda yer alan ''Genel Amaçlı Dilekçe Örneği''ni veya fotokopisini kullanarak, isteklerini belirtecekler. 
     Dilekçenin işleme konulabilmesi için ÖSYM numarasının doğru olarak yazılması, diğer bilgilerin yazılmış ve konunun açıkça belirtilmiş olması gerekiyor. 
     Bu konuyla ilgili dilekçe gönderecek adaylar ayrıca, ÖSYM'nin Türkiye İş Bankası Güvenevler Şubesi 114079 numaralı hesabına veya 888088 numaralı posta çeki hesabına 1 milyon lira yatırıldığını gösterir banka dekontunu veya posta çeki alındı belgesinin fotokopisini dilekçeye ekleyecekler. 
     Adaylar, doldurdukları dilekçeyi ''ÖSYM Sınav Hizmetleri Bölümü''ne postayla gönderebilecekler veya şahsen ''Karyağdı Sokak No 28 Aşağı Ayrancı-ANKARA'' adresine verebilecekler. 
     Yeniden incele 1,5 milyona 
     Tercih formlarının yeniden okunmasını ve ağırlıklı orta"ğretim başarı puanları ile ÖSS yerleştirme puanlarının yeniden hesaplanmasını isteyen adaylar da ÖSYM'ye başvurabilecekler. Bu adayların yine kılavuzdaki ''Genel Amaçlı Dilekçe Örneği''ni doldurmaları ve belirtilen banka veya posta çeki hesaplarına 1.5 milyon lira yatırmaları gerekiyor. Adaylar, banka dekontunu veya posta çeki alındı belgesini dilekçeye ekleyerek, ÖSYM'ye gönderecekler veya söz konusu adrese elden teslim edebilecekler. 
     2001-ÖSS yerleştirme puanlarını yeniden hesaplanması veya tercih formlarının yeniden incelenmesini isteyen adayların, yerleştirme sonuçlarının basın toplantısıyla açıklandığı günden 26 Ağustos 2001 itibaren en geç 30 gün içinde ÖSYM'ye başvurmaları gerekiyor. Sınav evrakı ÖSYM'de sınav tarihinden itibaren 100 takvim günü saklandıktan sonra imha ediliyor. 
     Bilgileri eksik olan ve imzalanmamış dilekçeler işleme konulmayacak ve cevaplandırılmayacak. ÖSYM'ye gönderilen dilekçe ekinde posta pulu veya para gönderilmesi gerekmiyor. 
     Adayların, ÖSYM'ye dilekçeyle başvurmadan önce öğrenmek istedikleri bilginin kılavuzda yer alıp almadığına bakmaları öneriliyor. 
     
     
     






</TEXT>
</DOC>
