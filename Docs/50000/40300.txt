<DOC>
<DOCNO> 40300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sonspo11.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs "Öncelikli hedefimiz son dörde kalmak" 
</HEADLINE>
<TEXT>

     32. Avrupa Erkekler Basketbol Şampiyonası'nda çeyrek finale kalan A Milli Basketbol Takımı'nda, başantrenör Aydın Örs, Türkiye için şampiyonanın yeni başladığını belirterek, ''Türk basketbolu için ilk 8'e girmek, olması gerekendi. Zaten geçen Avrupa şampiyonalarında da bu dereceyi elde etmiştik'' dedi. 
     Milli takım kafilesiyle birlikte İstanbul'a gelen Aydın Örs, Atatürk Havalimanı'nda yaptığı açıklamada, Türk basketbol tarihinde şimdiye dek olmayan birşeyi gerçekleştirmek istediklerini kaydederek, ''Öncelikle ilk 4'e girip, Dünya Şampiyonası'na katılma hakkını elde etmek istiyoruz. Çarşamba günü, İtalya-Hırvatistan maçının galibiyle oynayacağız. Bu akşam itibariyle kampa gireceğiz. O maça yönelik çalışmalara başlayacağız'' diye konuştu. 
     Örs, İspanya galibiyetinin kendilerine hem çeyrek final yolunu açtığını, hem de moral verdiğini ifade ederek, ''Çok iyi bir takımı yendik. İspanya, otoritelerin kabul ettiği bir gerçek, Avrupa Şampiyonası'nın en iyi basketbol oynayan ve en formda ekiplerinden bir tanesi. Böyle bir galibiyet bize güven ve moral verdi. Bu moralle çeyrek finale başlayacağız'' diye konuştu. 






</TEXT>
</DOC>
