<DOC>
<DOCNO> 6341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/dunya/adun.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MOLLAYA İSYAN 
</HEADLINE>
<TEXT>

Başta Tahran olmak üzere dört kentte İslami rejime karşıt binlerce kişi gösteri yaptı. Olaylarda 20 kişi yaralandı, 120 gösterici gözaltına alındı 
     DIŞ HABERLER SERVİSİ 

     İran dün rejim karşıtı eylemlerle sarsıldı. Tahran sokakları dün 3 bin kadar rejim karşıtının gösterilerine sahne olurken, görgü tanıkları batıdaki Urumiye ve Kazvin kentleri ile ülkenin doğusunda yer alan Bojnurd’da da gösteriler düzenlendiğini bildirdiler. 
     Tahran’da İslam devriminin 22. yıldönümü kutlamalarına rastlayan gösterilere müdahale eden polisle eylemciler arasında çatışma çıktı. Çıkan olaylarda 20’den fazla kişi yaralanırken, 120 cıvarında gösterici de gözaltına alındı. 
     Başkent Tahran sokakları önceki akşam da iki şiddetli patlamaya sahne olmuştu. Hükümet dünkü gösterilerin yapıldığı yerin yakınında meydana gelen patlamalar ve ölü veya yaralı olup olmadığı hakkında bilgi vermezken, Batılı kaynaklar bu eylemlerin ardında rejim karşıtı Halkın Mücahitleri örgütünün bulunduğunu bildiriyor. 
     
Kahrolsun dikta’      Tahran’ın en büyük parklarından Millet Parkı’nda yerel saatle 11 00’de yapılan eylem sırasında göstericiler "İslami rejime karşıyız" yazı pankartlar taşırken, "Kahrolsun diktatörlük, yaşasın özgürlük" şeklinde sloganları attı. 
     Gösteriye kısa zamanda müdahale eden polis göstericileri dağıtmak için havaya ateş etti ve gözyaşartıcı bomba kullandı. Çıkan arbede sırasında da 100 kişiyi gözaltına aldı. Olay yerine az sonra da İslami rejimin gönüllü milisleri Besiclerle Hizbullah militanları geldi. Bu milisler de ara sokaklara dağılarak kaçmaya çalışanlardan 20’sini yakalayarak gözaltına aldı. 
     
Şeytanın temsilcileri’ni suçladılar      Halkın Mücahitleri örgütü, benzer gösterilerin Urumiye, Bojnurd ve Kazvin gibi diğer büyük kentlerde de gerçekleştiğini ve buralarda da çok sayıda rejim muhalifinin gözaltına alındığını duyurdu. Eylemler herhangi bir örgüt adına üstlenilmezken, gösteriler hakkında Halkın Mücahitleri’nin bilgi vermesi dikkati çekti. 
     Mollalar son olaylara anında tepki vererek eylemlerden "şeytanın temsilcilerini" sorumlu tutarken, Cumhurbaşkanı Hatemi’nin başını çektiği reformcuların şimdilik sessiz kaldığı belirtiliyor. Çoğunluğu öğrenci olan eylemcilerin, devrim kutlamalarınının yapılacağı bugün de Tahran Üniversitesi’nde bir gösteri yapmayı planladıkları ileri sürülüyor. 
     
Cem Tahran yolcusuBARÇIN YİNANÇ Ankara 
     Türkiye, İran’ın tüm aleyhte faaliyetlerine karşın, bu ülkeye yönelik gerilim politikası yerine, yönetimdeki "ılımlı unsurları kazanmaya" dayalı yapıcı bir yaklaşıma ağırlık vermeyi sürdürüyor. Bu çerçevede Dışişleri Bakanı İsmail Cem, İran’lı meslektaşı Kemal Harrazi’nin geçen sene yaptığı ziyarete karşılık olarak gelecek hafta başında Tahran’a gidecek. 
     İki gün sürecek temasları sırasında İran Dışişleri Bakanı Kemal Harrazi’yle görüşecek olan Cem’in Cumhurbaşkanı Muhammed Hatemi tarafından kabul edilecek olmasına karşın, Cumhurbaşkanı Ahmet Necdet Sezer’den yazılı bir mesaj iletmesi öngörülmüyor. Tahran’daki görüşmelerin en önemli konularından birini güvenlik sorunları oluşturacak. İran’da özellikle yerel makamlara egemen olan muhafazakarlar, ılımlı kanadın terörle mücadelede işbirliği yapılacağına dair Türkiye’ye verdiği sözü tutmuyorlar. Dışişleri Bakanı Cem de bu ziyaretinde bir kez daha Tahran’ı PKK kozunu bırakmaya zorlayacak. 
     Cem’in Tahran’da ayrıca soykırım iddialarının tanınmasına ilişkin olarak İran Meclisi’ndeki iki Ermeni milletvekilinin girişimlerini de gündeme getirebileceği belirtildi. 
     


 DÜNYA 













</TEXT>
</DOC>
