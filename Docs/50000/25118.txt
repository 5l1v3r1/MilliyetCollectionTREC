<DOC>
<DOCNO> 25118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/yazar/cemal.html </URL>
<DATE> 2001/06/05/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kıbrıs, Türkiye'nin Avrupa yolunu kesmesin 
</HEADLINE>
<TEXT>

     Kıbrıs'ı sorun haline getiren Türk tarafı değildir. Kıbrıs'la ilgili temel konularda haklı olan Türk tarafıdır. Kıbrıs Türkü'nü klasik bir azınlığa indirgemek isteyen çözüm önerileri haksızdır, gerçekçi değildir. 
     Haklı bir çözümdeyse eşitlik can alıcı bir noktadır. Ayrıca, Türk tarafı uluslararası toplulukta, dış kamuoyunda birçok kez haksızlığa uğramıştır. 
     Ben böyle düşünüyorum. 
     İyi, güzel. 
     Ama haklı olmak yetmiyor. 
     Çünkü dış politika bir yerde haklılığın, haksızlığın ötesinde bir şey. Kuvvetler dengesiyle, vizyonla çok yakından ilgili bir alan. İncelikleri de fazlasıyla ağır basan bir uğraş... 
     Bu nedenle özellikle kuvvetler dengesinde, zamanlamada yanlışa düştüğün vakit, en haklı olduğun konular bile yük olmaya, aleyhine işlemeye başlar dış politikada. 
     Sözgelimi, haklıyım diye düşündüğün Kıbrıs'ı eğer Türkiye'yle Avrupa'nın arasına koyarsan doğru değil, yanlış iş yaparsın. Haklıyım diye Türkiye'nin Avrupa yolunu Kıbrıs'la kesmeye kalkarsan, Kıbrıs Türkü'ne de, Türkiye Türkü'ne de hizmet etmiş olmazsın. 
     Haklılığını korurken, aynı zamanda öylesine makul bir çizgi yakalaman gerekir ki, bir yandan Kıbrıs Türk'ü zarar görmesin, diğer yandan Türkiye'nin Avrupa yolu kesilmesin. 
     Evet, Avrupa Birliği'nin bir yanlışı var. Çözüm olmadan Güney Kıbrıs'ı AB'ye alabileceğini açıkladı. Bu durum, Kıbrıs Rum yönetimini katılaştırdı. Çözüm yolunda hareketsizleştirdi. 
     "AB zaten çantada keklik, ne diye ödün vereyim ki " havasına girdi Rumlar. Kollarını kavuşturdu, arkasına yaslandı, AB'ye gireceği günü bekliyor şimdi. 
     Türk tarafı da katılaştı. 
     Denktaş Bey masada değil. 
     Ankara'da da tepkisel bir hava oluşmuş durumda. Madem öyle işte böyle politikası pişiriliyor. 
     KKTC ile entegrasyon... 
     Doğu Akdeniz'de istikrarsızlık... 
     Ege'de yeniden kara bulutlar... 
     Hatta o kadar ki, Kıbrıs'ta çözüm diyen sözleri vatana ihanet ile eş tutabilecek kadar akla aykırı eğilimlerin su yüzüne vurduğu bir ortam... 
     Soğukkanlı düşünmek lazım. 
     Türkiye'nin Avrupa yolunu kesmek isteyenlerin varlığı öteden beri malum. Onlar hem Türkiye'de hem Avrupa'da çoktan ellerini ovuşturmaya başladılar. 
     Kıbrıs'ı, demokratikleşmeyi, insan haklarını kullanarak Türkiye'yi Avrupa'dan nasıl dışlayacaklarına bugün her zamankinden daha çok inanıyorlar. 
     Oysa, Avrupa'dan dışlanmak Türkiye'nin çıkarlarına birçok bakımdan aykırı. 
     Ekonomik açıdan öyle. 
     Siyasal açıdan öyle. 
     Güvenlik açısından da öyle. 
     NATO bitiyor Eninde sonunda Avrupa ordusu kurulacak. Avrupa Güvenlik ve Savunma Politikası'yla bu ordunun çekirdeği oluşturuluyor. Bunun dışında kalmak Türkiye'nin güvenlik çıkarlarına ters. 
     Bunu en iyi asker biliyor. 
     Peki, Avrupa'dan dışlanan bir Türkiye'nin Amerika'yla dünyanın bu bölgesinde yalnız başına kalması çıkarlarımıza denk düşer mi 
     Sanmıyorum. 
     Ayrıca, ABD ile AB'nin Türkiye açısından duyarlı oldukları bazı temel konular birbirinden farklı değildir. 
     Örneğin ABD'deki Rum ve Yunan lobisinin varlığı, bu ülkenin Kıbrıs ve Ege konularında AB'den çok ayrı düşünmesini engeller. 
     Bunun gibi, yine ABD'nin Ortadoğu'da Kürt sorununa ilgisi bir yerde AB'nin duyarlığına paraleldir. Bu da tıpkı AB'de olduğu gibi ABD'de de demokratikleşme ve insan hakları konularını gündemde tutmaya devam eder. 
     
Kritik kavşak...      Tekrarlamakta yarar var 
     Kıbrıs'ta haklı olmak yetmiyor. Türkiye'nin Avrupa yolunu kesmemesi için Kıbrıs'ta makul bir çizgi yakalamak da gerekiyor. 
     Bunun gibi, Avrupa'yı soyut olarak istemek de yetmiyor. Demokrasi ve hukuk devleti açısından bunun gereği olan adımları da atmak şart. 
     Lütfen altını çizin 
     Türkiye kritik bir kavşakta 
     Evet, Avrupa Birliği'nin yanlışları var. 
     Ama Ankara'nın da yanlışı yanlışla yanıtlamak gibi bir lüksü olamaz. 
     Madem öyle işte böyle politikası yerine, eğer Türkiye'nin iyiliğini istiyorsak, diplomasinin yaratıcılığını devreye sokmaktır doğru olan... 
     
     







Hukukta sıkışma 


Peşkeşin sonu 


Mirzaoğlu'nun başvurusu 


Basın kortta bekleyedursun 


Kıbrıs, Türkiye'nin Avrupa yolunu kesmesin 


Dikkat, Rusya tetikte .. 


Aman dikkat 


Akıllı mı, aptal mı 


Ticari anlaşma taslağı 


İnterneti kim hallediyor 


Yatağan faciası 


Tütün Yasası, hangi anlaşmaya tersmiş 


Çocuk bahçesi yapılamaz 


Karadeniz tütünü 


</TEXT>
</DOC>
