<DOC>
<DOCNO> 35760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/sontur19.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev gemi boğazı 7 saatte geçebildi 
</HEADLINE>
<TEXT>

     Mavi Akım Projesi kapsamında Rusya-Türkiye arasında Karadeniz'in altına doğalgaz borusu döşeyecek olan ''Saipem 7000'' adlı dev inşaat gemisi, İstanbul Boğazı'nı geçerek, Rumeli Kavağı açıklarına demirledi. 
     Kıyı Emniyeti ve Gemi Kurtarma İşletmeleri Genel Müdürü Hücum Tulgar, yaptığı açıklamada, saat 09.00 sıralarında İstanbul Boğazı'na giriş yapan geminin, saat 09.30'da Üsküdar açıklarında demirleyerek köprülerin altından rahat geçebilmesi için su aldığını ve yüksekliğinin 58 metreye düşürüldüğünü kaydetti. 
     Tulgar, Saipem 7000 gemisinin 5 römorkör ve 2 cankurtarma botu ile 2'si gemide 4'ü de römorkörlerde olmak üzere kılavuz kaptanlar eşliğinde Üsküdar'dan saat 11.30'da hareket ederek, Boğaz'daki seyrini sürdürdüğünü belirtti. 
     Geminin geçişi sırasında 2 kurtarma botu ile 2 yangın söndürme gemisinin de Boğaz'da önlem aldığını anlatan Tulgar, Boğaziçi ve Fatih Sultan Mehmet köprülerini de sorunsuz bir şekilde geçen geminin, saat 16.00 sıralarında Rumeli Kavağı açıklarına geldiğini ve burada demirleyerek aldığı suyu basmaya başladığını bildirdi. 
     Tulgar, yaklaşık 2 saat sürecek su basma işleminin ardından geminin Karadeniz'e açılacağını ifade ederek, Şehir Hatları İşletmesi'nin vapur seferlerinin normale döndüğünü, Karadeniz'den Boğaz'a gemi trafiğinin ise kontrollü olarak yapıldığını söyledi. 
     
     







</TEXT>
</DOC>
