<DOC>
<DOCNO> 9975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/son/sondun07.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban Buda heykellerini yıkmaya devam ediyor 
</HEADLINE>
<TEXT>

     Afganistan'da iktidarı elinde bulunduran Taliban hareketinin Bamiyan'daki iki dev Buda heykelinin yıkımını durduğu yönündeki açıklamalar, hem dışişleri bakanı hem de görgü tanıkları tarafından yalanlandı. 
     İki önemli Buda heykelinin bulunduğu Bamiyan eyaleti sakinleri, Taliban güçlerinin uçaksavar, tank ve patlayıcılar kullanarak heykelleri yıkmaya devam ettiklerini ve en az 3 gündür yıkma çalışmalarının sürdüğünü söylediler. 
     Afganistan'ın başkenti Kabil'e 130 kilometre mesafedeki Bamiyan'dan başkente gelen Bamiyan sakinlerinden Safdar Ali, ''Taliban askerlerinin iki heykele uçaksavarlarla ateş ettiğini görebildim, bu üç gün önceydi. Askerler çok yakına girmemize izin vermediğinden zararın ne kadar olduğunu göremedim'' dedi. 
     Heykellerin yıkımının durdurulması için Taliban'a yapılan uluslararası çağrı ve baskılar ise sonuç vermezken, Taliban'ın Dışişleri Bakanı Vekil Ahmed Mutevekil, AP'ye telefonla yaptığı açıklamada, ''Biz kültüre karşı değiliz, ancak biz böyle şeylere inanmıyoruz. Onlar İslam'a karşı'' diye konuştu. 
     UNESCO'nun Paris'ten gönderdiği özel temsilci Pierre Lafrance ile bu akşam saatlerinde görüşecek Mutevekil, ''kendisine. bizim görüş açımızı ve uluslararası durumumuzu açıklayacağız'' dedi. Lafrance, heykellerin yıkımına henüz başlanmadığını söyleyen Taliban'ın Pakistan Büyükelçisi Abdülselam Zaef ile dün görüşmüştü. Mutevekil, Zaef'in bu konudaki bilgilerinin eksik olduğunu ve gerekli bilginin Enformasyon ve Kültür Bakanlıklarından alınabileceğini söylemişti. Afganistan'daki müzelerde bulunan yaklaşık 6 bin heykelin de alınan karar kapsamında imha edildiğine inanılıyor. 




</TEXT>
</DOC>
