<DOC>
<DOCNO> 47181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/soneko22.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş erken seçim istedi.... 
</HEADLINE>
<TEXT>

     Türk-İş Başkanlar Kurulu, kıdem tazminatı, ikramiyeler, istek dışı emeklilik, işsizlik sigortası ve benzeri konularda kazanılmış hakların tartışma konusu yapılmasının ''çalışanları genel greve davet etmek olacağını'' belirterek, bu tür girişimlerin gündeme gelmesi halinde, Türk-İş'in bu çağrıya uyarak genel greve gideceğini bildirdi. 
     Türk-İş Başkanlar Kurulu, Türk-İş Genel Merkezi'nde yaklaşık 5 saat süren toplantının ardından alınan kararları bir bildiriyle açıkladı. 
     Başkanlar Kurulu'nun her türlü terörü lanetlediği belirtilen bildiride, terörün engellenmesinde uluslararası hukuka uyulması ve sivil halka zarar verilmemesi istendi. 
     Ülkenin ve halkın sorunlarının hızla ağırlaştığı, işsizlik, yoksulluk, gelir dağılımı adaletsizliği, açlık ve umutsuzluğun hızla arttığı ifade edilen Başkanlar Kurulu bildirisinde, şu görüşlere yer verildi 
     ''Türkiye'nin sorunları, başarısızlığı tekrar tekrar kanıtlanmış olan IMF ve Dünya Bankası programlarıyla çözülemez. Çözüm, emekten yana ulusalcı bir programdadır. Böyle bir programın demokratik bir biçimde oluşturulması için, Seçim Yasası ve Siyasi Partiler Yasası demokratikleştirilerek, erken genel seçime gidilmeli, halkımızın büyük gücünü ve potansiyelini hayata geçirecek güven sağlanmalıdır.'' Başkanlar Kurulu'nun, ''uluslararası durumu bahane ederek, çalışanların haklarını kısıtlamaya yönelik girişimleri hayal edenleri peşinen uyardığı'' vurgulanan bildiride, şöyle devam edildi 
     ''Kıdem tazminatı, ikramiyeler, istek dışı emeklilik, işsizlik sigortası ve benzeri konularda kazanılmış haklarımızı tartışma konusu yapmak, çalışanları genel greve davet etmektir. Türk-İş, bu tür girişimler gündeme gelirse bu çağrıya uyarak genel greve gidecektir. 
     Bundan doğacak sorumluluk, sorun yaratanlara ait olacaktır. Başkanlar Kurulumuz, hükümetin, IMF'nin talepleri doğrultusunda hareket etmesi durumunda Türk-İş Yönetim Kurulu'nun belirleyeceği tarihte, Ankara'da büyük bir mitingin yapılmasına karar vermiştir.'' Başkanlar Kurulu'nun demokratikleşme konusunda daha kararlı adımların atılması gerektiğine inandığı kaydedilen bildiride, İş Güvencesi Yasa Tasarısı'nın, Bakanlar Kurulu tarafından Meclis'e gönderilerek yasalaşmasının ve özelleştirme nedeniyle işten çıkarılanların diğer kamu kuruluşlarında işe yerleştirilmelerinin talep edildiği de belirtildi. 
     Ekonomik ve Sosyal Konsey'in, yasada öngörülen biçimde derhal toplanması istenen Başkanlar Kurulu bildirisinde, Türk-İş'in, Uluslararası Hür İşçi Sendikaları Konfederasyonu'nun aldığı karar uyarınca, çalışanlar aleyhinde gerçekleştirilen küreselleşmeye karşı tepkisini dünyadaki tüm işçilerle birlikte 9 Kasım'da göstereceği de bildirildi. 
     






</TEXT>
</DOC>
