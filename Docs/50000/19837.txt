<DOC>
<DOCNO> 19837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/son/sondun03.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzay turisti Tito Dünyaya döndü 
</HEADLINE>
<TEXT>

     Uluslararası Uzay İstasyonu'nda UUİ 8 gün geçiren ''uzay turisti'' Dennis Tito ve 2 Rus astronotu taşıyan Soyuz TM-31 uzay aracı, Kazakistan'a indi. 
     Rus uzay yetkilileri, Amerikalı işadamı Tito'yu taşıyan uzay aracının ''programa uygun olarak'' TSİ 08.35'te yeryüzüne indiğini açıkladılar. 
     Uluslararası Uzay İstasyonu’nda UUİ 8 gün geçirdikten sonra bugün Dünya’ya dönen "uzay turisti" Dennis Tito, "Çok iyiyim. Kesinlikle hiç zorluk çıkmadı. Mükemmeldi. Cennette gibiydim. Hayalimi gerçekleştirdim" dedi. 
     Yeniden bir uzay uçuşuna katılıp katılmayacağı yönündeki bir soruya "Hayır" cevabını veren Tito, diğer kişilere de şans verilmesi gerektiğini söyledikten sonra, "Üç yıl içinde yeniden uzaya uçabileceğini" ifade etti. 
     Tito ile 28 Nisan’da Kazakistan’daki Baykonur Üssü’nden UUİ’ye uçan ve kendisiyle yeryüzüne dönen Rus astronot Musabayev de, "uzay turisti"nin hiç sorun çıkarmadığını söyledi. Musabayev, "Tito, fiziksel olarak çok güçlü ve çok sadık biri" dedi. Usule göre, inişten sonra astronotların özel merkezlere götürülüp yerçekimine alışmalarının sağlanması ve tıbbi muayeneden geçmeleri gerekmesine rağmen, Tito yardım almadan yürümek istedi. Ancak karşılama ekibi onu nazikçe koltuğuna itmek zorunda kaldı. Tito, daha sonra gülerek başlığını çıkarttı ve kendisine verilen elmayı yemeye başladı. 
     Amerikan televizyon kanalı CNN de, Tito’nun kendisini karşılayan ekiptekilerin ellerini gülümseyerek sıktığı görüntüleri yayınladı. Tito, CNN’e canlı yayında yaptığı açıklamada, "Sanki cennetteydim. Büyük bir uçuş ve büyük bir iniş oldu. Yavaş bir iniş yaptık" dedi Astronotlar, helikopterle Astana kentine geçtikten sonra burada kısa bir basın toplantısı düzenlenecek. Kazakistan Devlet Başkanı Nursultan Nazarbayev ile yapılması planlanan görüşmeden sonra astronotlar, Moskova’ya gidecekler. 
     Tito, 8 gün UUİ’de kaldıktan sonra bu sabah sorunsuz bir şekilde uzay aracıyla yeryüzüne döndü. "Uzay turisti", çocukluk hayalini gerçekleştirmek için Rusya’ya 20 milyon dolar ödedi. Rusya’nın Tito’yu UUİ’ye göndereceğini açıklamasının ardından Amerikan Havacılık ve Uzay Dairesi NASA , bu yolculuğa karşı çıkmıştı. NASA ile uluslararası ortakları, Tito’nun uçuşa katılmasına, UUİ’de bu dönemde yoğun bir çalışma olduğu gerekçesiyle karşı çıktıklarını açıklamışlardı. 
     NASA, bu dönemde istasyonun tüm kritik sistemleri konusunda düzenlenen eğitim çalışmalarına katılmayan ve profesyonel olmayan bir kişinin varlığının, acil bir durumla karşılaşıldığında sorun olacağını ve mürettebat için tehlike yaratacağını savunuyordu. 
     







</TEXT>
</DOC>
