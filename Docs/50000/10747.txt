<DOC>
<DOCNO> 10747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/soneko04.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Ecevit "IMF Dünyanın kaçınılmaz bir gerçeği" 
</HEADLINE>
<TEXT>

     Başbakan Bülent Ecevit, ''IMF'yi ne kadar eleştirirsek eleştirelim, dünyanın kaçınılmaz bir gerçeğidir. Ekonomileri bakımından sıkıntıya düşmüş ülkelere, dışardan yardım, katkı sağlarken, dış kaynakları ararken, IMF'yi gözden uzak tutmamak kaçınılmaz gerçektir... bugünkü çağımızda'' dedi. 
     Başbakan Ecevit, Başbakanlık merkez binada yaptığı açıklamaların ardından gazetecilerin çeşitli sorularını yanıtladı. 
     Ecevit, ''Ulusal Programa son şeklinin verilmesi'' konusundaki bir soruya, Ekonomiden sorumlu Devlet Bakanı Kemal Derviş'in Ankara'ya dönüşünü beklediklerini belirterek, ''Kendisi Pazar akşamı veya Pazartesi sabahı Ankara'da olacaktır. O arada arkadaşları Ankara'da onun için gerekli hazırlıkları yapmaktadırlar. Sayın Derviş'in gelişinden hemen sonra, program hazırlanmış olacaktır'' dedi. 
     ''Kemal Derviş, ABD'de, yeni ekonomik programa siyasi desteğin tam olması gerektiğini söyledi. Acaba, sayın bakanın, bu konuda bir tereddüdü mü var '' yolundaki bir soruya da Ecevit, şu karşılığı verdi 
     'Hayır öyle bir tereddüt havası sezmedik. Bildiğiniz gibi koalisyon liderleri ile birlikte uzun çalışmalar yaptık. O çalışmalara Derviş de katıldı. Herhangi bir sorun yok, sıkıntı yok. Her ihtimale karşı, hükümetin bir bütün olarak görünmesinin, sağlanacak dış katkılar bakımından önemini vurgulamış oldu. Yoksa herhangi bir olumsuzluk veya karamsarlık ortamı yok.'' Dışardan gelecek kayanağın ne kadar olacağı şeklindeki bir soruya Ecevit, dış kaynak konusunda bir şey söyleyemeyeceğini belirterek, ''Kaldı ki biz dış kaynaktan önce, kendi kaynaklarımızı, kendi olanaklarımızı değerlendirmeliyiz. Buna verdiğim öneme de, bugünkü konuşmamda değinmiş oluyorum'' diye konuştu. 
     Memurlara enflasyonun üzerinde zam verilmesi konusunda da Ecevit, şunları kaydetti ''Bizim öteden beri ilkemiz enflasyondan etkilenen ücretlilerin zararlarını telafi etmek. Bu konuda, evvelce verdiğimiz sözleri nasıl yerine getirdiysek, yeni program döneminde de yerine getireceğiz.'' 
     ANAP lideri Mesut Yılmaz ile kendisinin IMF konusunda söylediklerinin hatırlatılarak, ''IMF programı neden uygulandı IMF'de neden ısrar edildi '' şeklindeki bir başka soruyu da Ecevit, şöyle yanıtladı 
     'Ben, çağdışı tabirini kullandığımı sanmıyorum. Daha yumuşak bir ifade kullanmışımdır. Uluslararası Para Fonu'nu ne kadar eleştirirsek,eleştirelim, dünyanın kaçınılmaz bir gerçeğidir. Ekonomileri bakımından sıkıntıya düşmüş ülkelere, dışardan yardım, katkı sağlarken, dış kaynakları ararken, IMF'yi gözden uzak tutmamak kaçınılmaz gerçektir... bugünkü çağımızda.'' ''IMF'nin bundan sonra Türk ekonomisine katkısı ne olacak Ya da ne kadar müdahale edecek'' biçimde gelen bir soruya Başbakan, bunun program ortaya çıktığı zaman kendiliğinden belli olacağını söyledi. 
     Çeşitli iç kaynakların değerlendirilmesi konusundaki bir soruya da, Başbakan Ecevit, çeşitli seçenekler üzerinde durduklarını ifade ederek, henüz kesin bir sonuca varmadıklarını bildirdi. Ecevit, buna karşılık ihmal edilemeyecek kadar iç kaynak bulunduğunu kaydederek, ''Bunları, halka hiçbir şekilde zarar vermeksizin değerlendirmek için elimizden geleni yapacağız'' dedi. 
     Yetki yasası çerçevesinde ek göstergelerde bir düzenlemenin yapılacağının hatırlatılması ve bunun 20 Mart'a kadar yetiştirilip yetiştirilmeyeceğine ise Ecevit, ''Kısmen zaten bazı düzenlemeler yapıldı. Ama yeterli kaynak sağlandıktan sonra daha kapsamlı düzenlemeler yapılmış olacak'' diye konuştu. Öte yandan, Başbakan Ecevit, Adıyaman ve Şanlıurfa'da selden zarar gören vatandaşlara geçmiş olsun dileğinde bulunurken, ''Kendilerinin sorunlarına çözüm bulunabilmesi için hükümetimiz zamanında ve elinden geleni yapacaktır'' mesajını verdi. Bu arada Başbakan Bülent Ecevit, toplantıdan önce, kalabalık bir işadamı heyetiyle Pazartesi Irak'a gidecek olan Dış Ticaret Müsteşarı Kürşad Tüzmen'i Başbakanlık merkez binada kabul ederek, bir süre görüştü. 




</TEXT>
</DOC>
