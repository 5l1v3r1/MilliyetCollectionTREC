<DOC>
<DOCNO> 31358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sonspo14.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Aziz Yıldırım-Rapaiç zirvesi.. 
</HEADLINE>
<TEXT>

     Fenerbahçe Kulübü Başkanı Aziz Yıldırım, İstanbul'a geç gelen Hırvat futbolcu Milan Rapaiç ile bugün bir görüşme yaptı. 
     Yıldırım'ın, Fenerbahçe Burnu'ndaki kulüp binasında gerçekleşen toplantıda, Rapaiç'ten geç gelmesiyle ilgili bir açıklama yapmasını istediği öğrenilirken, yaklaşık 45 dakika süren görüşme sonrası Asbaşkan Murat Özaydınlı bir açıklama yaptı. Özaydınlı, Rapaiç'in İtalya'daki eski kulübüyle bazı sorunlar yaşadığını, bu nedenle de İstanbul'a geç geldiğini belirterek, ''Başkanımız, Rapaiç'ten özel sorunlarını Fenerbahçe'ye yansıtmamasını istedi ve kendisine geç gelmesi nedeniyle ceza verileceğini söyledi. O da hatasını anladığını ve verilecek cezaya razı olduğunu belirtti'' diye konuştu. Rapaiç ile Fenerbahçe Kulübü olarak herhangi bir sorun yaşamadıklarını da kaydeden Özaydınlı, ''Bize Rapaiç için hiçbir kulüpten resmi teklif gelmedi. Eğer resmi bir teklif gelirse, kim olursa olsun oturur konuşuruz. Ancak şu an böyle bir durum yok. Rapaiç de Fenerbahçe'de forma giymekten mutluluk duyuyor'' dedi. 







</TEXT>
</DOC>
