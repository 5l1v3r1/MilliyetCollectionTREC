<DOC>
<DOCNO> 46442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/spor/aspo.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum gitti geldi 
</HEADLINE>
<TEXT>

Beşiktaş’ın Alman hocası, yönetime istifasını sundu. Bilgili güçlükle ikna etti, "İstediğin oyuncuları almak için tüm şartları zorlayacağız" sözünü verdi. İlk planda Veit, Stavrum ve Kjaer de gidecek 
     BİLAL MEŞE 

     İdmanda sinyal verdi 
     SİYAH - Beyazlı takım, Samsun yenilgisinin ardından, yönetime istifa sinyalini yollayan Daum’la gerginlik dolu bir gün yaşadı. Başkan Serdar Bilgili, üç saatlik toplantı sonrası, Alman hocayı güçlükle ikna etti. Ünlü teknik patron görevi bırakma eğilimini dün sabah düzenlediği basın toplantısında belli etti. Ankara’da yöneticilerle polemiğe giren Daum, medyaya yaptığı "Başarılı olamazsam, sezon sonuna beklemeden giderim" açıklamasıyla yönetime ilk mesajı gönderdi. 
     
     İşler iyi gitmiyor’ 
     DAUM, apar - topar düzenlediği basın toplantısında sözlerine, "Eğer takımı ileriye götüremeyeceğimi anlarsam, bunu yönetimle konuşur ve değerlendiririm. Bunun için sezon sonunu da beklemeye gerek yok" diye başladı. Alman hoca, Scala’ya taş atarak, "Kötü performans sergileyip, sonra kulübüme davalar açmak için buraya gelmedim" ifadesini kullandı. Christoph Daum ayrıca, büyük hedefleri olduğunu, ancak işlerin bir türlü yolunda gitmediğini de ekledi. 
     
     Transfer istiyorum’ 
     ALMAN hoca, kaliteyi artırmak için iki yöntem bulunduğunu belirtti ve devam etti "İlki elinizdeki oyuncuları eğitmeniz. Bunun için sabır ister. İkincisi transfer. Haftalardır bu ihtiyacımı anlatıyorum, ama finansal zorluklar var." Daum, Samsun maçını da buz patenine benzetti, "Artistik hareketlerde çok başarılıydık. Sanatsal açıdan mükemmeldik. Ama zorunlu hareketlerde notumuz düşüktü. Böyle şampiyon olmamız zor. Yine de Türkçe söylüyorum inşallah oluruz" dedi. 
     
     Başkan’dan garanti 
     DAUM akşam üzeri Başkan Serdar Bilgili ile bir araya gelerek istifasını verdi. Bilgili yaklaşık üç saat süren toplantıda Alman hocaya, "Sana söz istediğin oyuncuları almak için tüm kapasitemizi zorlayacağız. Biz, sana kötü zamanında kucak açtık. Şimdi sen de, bizi yalnız bırakamazsın. Birlikte geldik, birlikte gideriz" dedi ve Daum’u ikna etti. Serdar Bilgili daha sonra yaptığı açıklamada Alman hocanın istifasını geri aldığını söyledi. Zirvede öncelikle Veit, Stavrum ve kaleci Kjaer’in satılması da kararlaştırıldı. 
     
Geçici barış mı      YÖNETİM, Bilgili - Daum zirvesinde kendi arasında da toplandı. Siyah - Beyazlı yöneticiler, Daum konusunda oldukça sert yorumlarda bulunurlarken, alınan yabancıların tümünün Alman hocanın tercihi olduğunu hatırlattılar. Daum’un dengesiz kişiliğine de değinen yöneticiler, "Geçici barış" sağlandığının altını çizdiler. Ayrıca, Yozgat ve Galatasaray maçlarının skoruna göre Daum’un kararını gözden geçireceği de ileri sürüldü. 
     
Neler oldu, neden oldu      Daum rahatsızdı... 23 Ekim’de Almanya’nın Koblenz kentinde görülecek kokain davası ruh halini etkilemiş, bir anlamda işe kendini veremez olmuştu... Hapis cezası alabilirdi, kariyeri bitebilirdi... Bu düşünceler kafasında dönüp, dururken bir de eleştiriler üstüne tuz - biber ekiyor, kısacası BUNALIYORDU... 
     
     YÖNETİMLE GERGİNLİK 
     Ankara’daki Samsunspor yenilgisi ve gergin günler, Alman hocayı bazı kararların eşiğine getirmişti... Maç sonrası basın toplantısında, öfkesine zor hakim oluyordu, bir anlamda... Oturdu bir rapor yazdı yönetime "Üç oyuncu almamız lazım" mesajını yolladı... Ancak yöneticilerden "Önce aldığın yabancıları oynat da, onları bir görelim" yanıtını alınca sinirlendi, "Ne olanak sundunuz ki, doğru dürüst birini alalım" cevabını patlattı... 
     
     ENGİN’İ ŞAŞIRTTI 
     Daum’un çalkantılı ruh haline en iyi örnek de, Menajer Sinan Engin ile yaptığı konuşma oldu... "Bu kaleci Kjaer’i satalım. İyi değil" diyen Alman hocaya Engin, "O zaman niye Fevzi’yi oynatmadın " diye sordu, cevap alamadı... 
     İşte bu konuşmalar ve sabah yapılan basın toplantısı, Daum’un istifa niyetinin ilk sinyallerini vermeye yetmişti... Nitekim, medyaya söylediklerini, Basın Sözcüsü Mete Düren’e fakslayan Daum, görevi bırakma kararını aldığını hissettirmeye çalışıyordu... Düren, hemen Başkan Serdar Bilgili’yi bilgilendirdi. Ardından Bilgili evinde Daum’u tam 3 saat ikna etmek için çabaladı, durdu ve başarılı oldu... 
     
Daha bırakmadan iki aday çıktı      BEŞİKTAŞ kulislerinde, Daum’un ayrılması halinde, takımın başına gelecek isimler hemen kulaktan kulağa dolaştı. Buna göre yöneticilerin ilk adayları Erdoğan Arıca - Metin Tekin ikilisi oldu. Ancak Menajer Sinan Engin’in, bu isimlere karşı çıkmasa bile, gönlünün Gaziantepspor ile anlaşan Samet Aybaba’da olduğu öğrenildi. 
     



 SPOR 






















</TEXT>
</DOC>
