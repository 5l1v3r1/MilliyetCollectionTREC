<DOC>
<DOCNO> 5598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/yazar/ulagay.html </URL>
<DATE> 2001/02/05/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
ABD mi kazanır, Avrupa mı 
</HEADLINE>
<TEXT>

     Davos toplantılarının müdavimlerinden, Foreign Policy dergisinin editörü Moses Naim’in ilginç bir gözlemi var "Davos’ta en fazla dikkati çeken, toplantılara en kalabalık kadroyla katılan ülke ertesi yıl krize giriyor. Meksika ve Brezilya’dan sonra şimdi sıra ABD’de", diyor. Moses Naim, ABD’den dünya ekonomisine yansıması beklenen yavaşlamadan Avrupa’nın daha az etkileneceğini düşünenlerden. 2000 yılının "Avrupa’nın yılı" olacağını, hatta önümüzdeki on yılda Avrupa’nın ABD’ye üstünlük sağlayacağını iddia edenler de vardı Davos’ta. 
     
     ABD’nin V eğrisi’ 
     ABD ekonomisinin ciddi bir krize girip girmeyeceği Davos’ta en çok tartışılan konulardan biriydi. Davos’taki hakim kanı, faiz oranlarını hızla düşüren ve vergi indirimlerine hazırlanan ABD yönetiminin bir "resesyon"u üst üste iki çeyrekte eksi büyümeyi önleyeceği ve 2001 yılının ilk yarısında düşük seyredecek olan büyümenin yılın ikinci yarısında tırmanışa geçerek bir "V eğrisi" çizeceği yönündeydi. Ancak bu iyimser yaklaşımı kuşkuyla karşılayan ve 2000 yılının son çeyreğinde başlayan yavaşlamanın hemen atlatılamayacağını düşünenler de vardı. 
     
     Yeni ekonomi’nin kamburu 
     1990’lı yıllarda "yeni ekonomi" ile kanatlanarak yükseklerde uçan ABD ekonomisinin şimdi ciddi sorunlarla karşılaşabileceğini ileri süren Morgan Stanley Dean Witter’ın başekonomisti Stephen Roach’un 1 Şubat tarihli Financial Times’ta yer alan analizi özellikle dikkat çekici. 1990’ların ikinci yarısında bilgi teknolojilerine yapılan muazzam yatırımın bir fazla kapasite yarattığını, buna karşılık karsız çalıştıkları için tasfiye olan "yeni ekonomi" şirketlerinin yarattığı talebin giderek düştüğünü belirten Roach bunun etkilerinin hemen atlatılamayacağını ileri sürüyor. 
     2000 yılının üçüncü çeyreğinden itibaren sabit sermaye yatırımlarında gözlenen hızlı yavaşlama da Roach’un analizini doğruluyor. Bu analizi tamamlayacak faktör, hisse senetlerindeki düşüşten de olumsuz etkilenen ve zaten aşırı borçlu durumda olan Amerikan hanehalkının ve şirketlerin harcamalarını kısmaya karar vermeleri ve bu kararlarında ısrar etmeleri. Faiz ve vergi indirimleri bunu önlemeye yönelik önlemler ama başarılı olup olmayacakları henüz bilinmiyor. Bu uygulamalara karşın halk ve şirketler yeniden tüketmeye yönelmezse ABD ekonomisi yılın ikinci yarısında beklenen canlanmayı gösteremeyebilir ve 2000 yılı bir durgunluk, hatta "resesyon" yılı olabilir. 
     
     Avrupa’nın yıldızı 
     Asya krizinden bu yana "dünya ekonomisinin lokomotifi" olan ABD’nin bu rolü oynayamaz hale gelmesi halinde doğacak boşluğu Avrupa’nın doldurup dolduramayacağı da çok tartışıldı Davos’ta. Grafiklerde de görüldüğü gibi bu yıl ve gelecek yıl ABD’den daha iyi bir performans göstermesi beklenen Euro bölgesi ekonomilerinin ABD’ye göre avantajları şunlardı 

</TEXT>
</DOC>
