<DOC>
<DOCNO> 7014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/yazar/uras.html </URL>
<DATE> 2001/02/14/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Faizsiz bankacılıkta "bile bile lades" 
</HEADLINE>
<TEXT>

     Faizsiz bankacılık "kar zarar ortaklığıdır." 
     - Parasını faiz ile kullandıran, belli bir getiriye razı olur. Parayı faiz ile kullananın kar veya zararı onu ilgilendirmez. İşin başında belirlenen faizi alır. 
     - Parasını "kar zarar ortaklığı" sisteminde değerlendiren, nasıl bir getiri elde edeceğini bilemez. Ona bir rakam veren, "yalan söyler." Çünkü bu para ile yapılacak işin ne kadar kar edeceğini, ne kadar zarar edeceği daha işin başında bilemez. Adı üzerinde kar bekleyen, zarar ortaya çıktığında zararı da sineye çekmeye mecbur kalabilir. 
     Gelelim "faizsiz bankacılık" sisteminin temeline 
     - Günümüzde dünyanın her köşesinde, her türlü işlemde, her malın içinde "faiz" vardır. Faize bulaşmadan kapıdan dışarıya adım atmanın imkanı yoktur. Çünkü, kapının tahtasında da, demirinde de, tokmağında da, ayağa giyilen kundurada da "faiz" vardır. 
     - Bugün bir kurumun "faizsiz bankacılık" yapması imkansızdır. Faizsiz bankacılık yapmak üzere kurulmuş kurumlar "kar zarar ortaklığı" adı ile topladıkları paraları mutlaka faizde değerlendirir. Buna mecburdur. 
     Şimdi de biraz "inanç"tan söz edelim 
     - Faizin haram olduğu inancını koruyanlara saygı göstermemiz şarttır. Bizim sorumluluğumuz, değişen ve gelişen şartları, gerçekleri, riskleri onlara anlatmak, bunun ötesinde onları serbest bırakmaktır. 
     - Türkiye Cumhuriyeti hükümetleri, faizin haram olduğuna inananların talepleri doğrultusunda, "kar zarar ortaklığı" esası ile çalışacak özel finans kurumlarının faaliyetine izin vermiştir. 
     - Bu kurumların "banka" olmadığını, yatırdıkları paranın "mevduat sayılmayacağını", bu kurumlardaki paraların "mevduat gibi devlet güvencesinde olmadığını" bile bile paralarını bu kurumlara yatıranların, paraları batınca yakasına yapışabilecekleri, hesap sorabilecekleri kişiler sadece o kurumları soyarak paralarını "deve yapanlar"dır. 
     Kar zarar ortaklığı vaat eden kurumlara insanlar neden para yatırır 
     1 Faizin haram olduğu inancını koruyanlar para yatırır. 
     2 Kar zarar ortaklığı vaadi ile, faizin üzerinde ödenen getirinin cazibesine kapılanlar para yatırır. 
     Yurtiçinde, yurtdışında "faizsiz bankacılık" maskesi ile, "kar zarar ortaklığı vaadi ile" toplanan paranın çok azı "faizin haram olduğuna gerçekten inanan Müslüman kardeşlerimizin" parasıdır. Çoğu, yüksek getiri bekleyen "açıkgözlerin" parasıdır. 
     - Türkiye'de en başarılı bankalar 100 faiz verirken, faizsiz finans kuruluşlarının aynı miktarda tasarrufa 140 - 150 kar payını nasıl dağıtabildiğini sorgulamayanlar, kendilerine ilk yüksek kar payı ödemesi yapıldığında parayı sorgusuz sualsiz cebe koyanlar, tasarrufları battığında "zarara katlanmak zorunda olduklarını" unutmaktadır. 
     - Başta Almanya olmak üzere Türk vatandaşlarının kalabalık olduğu yabancı ülkelerde "faizsiz bankacılık" maskesi ile para toplayanlar Alman markına yılda yüzde 30, yüzde 40 net kar garantisi vaat etmektedir. Saadet zinciri koptuğunda, para girişi aksadığında, ödemeler durmakta, paralar "güme gitmektedir". İşte "Jetpa" örneği ortadadır. Ne yazık ki, yurtdışındaki Türk vatandaşları yüksek kar vaadinin cazibesinde bir kağıt parçası karşılığı tüm tasarruflarını "kar zarar ortaklığı ile iş yaptıklarını söyleyenlere" kaptırmaya devam etmektedir. 
     Gelelim İhlas Finans Kurumu olayına... Tamam... Parasını yatıranlar sorumluluklarını ve de zararı üstlenmek zorunda... Ama acaba Ankara'nın hiç mi suçu yok Bu kurum Ankara'nın gözü önünde yüksek kar payı dağıtma garantisi ile tasarruf topladı. Bu kurum, Ankara'nın göz önünde topladığı paraları başka şirketlere hortumladı. Şimdi İhlas Finans Kurumu batacak. Anonim şirket statüsü nedeniyle sermaye sahiplerinin hiçbir kanuni sorumluluğu olmayacak. Ama hortumlanan paralarla kurulan büyük şirketler yaşamı sürdürecek... Her bakımdan "bile bile lades .." 
     
     





İran nereye 


GAP devredildi 


Yargıç Metin Çetinbaş 


Sisi, şimdi Emniyet Müdürü olabilirdi 


Susurluk'tan Silopi'ye karanlığı aydınlatmak... 


CHP "içbükey - dışbükey" 


"Saldım suyu çayıra"... SON 


Yunan harp tazminatı Karaağaç 


Sevgilin var mı 


Nezih Demirkent 


Neden şimdi 


Allah olmayanlara da versin’ günü 


İşte Yaşarbank dosyası 


Üç ayrı konu... 


CHP'nin rotası 


Hep kandırılıyorsun 


"7 saatimi çalmaya kimsenin hakkı yok" 


Hırsızlık sektörü 


"Aman, mahalleye zarar vermesin " 


Faizsiz bankacılıkta "bile bile lades" 


İlk genel yayın yönetmenim 


</TEXT>
</DOC>
