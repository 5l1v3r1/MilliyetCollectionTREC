<DOC>
<DOCNO> 45416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sondun07.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da ceset sergisi... 
</HEADLINE>
<TEXT>

     Belçika'nın başkenti Brüksel'de, Alman profesör Günther von Hagens tarafından açılan ''ceset sergisi'' tepkilere neden oluyor. 
     İnsan cesetlerinden veya ceset parçalarından oluşan sergide, 1978 yılında Almanya'nın Heidelberg Üniversitesi'nde Prof. von Hagens 56 
     tarafından belirlenen bir yöntemle insan organları ve vücudu teşhir ediliyor. Bu yöntem, satın alınan cesetlerdeki yağ ve sıvılar boşaltılarak derisi yüzülen cesetlerin plastik maddelerle mumyalaştırılmasından oluşuyor. 
     Serginin ''sanatsal hedefi bulunmadığını'' söyleyen Prof. von Hagens, amacının, ''insanların vücutlarına ilişkin soruları daha kolay yanıtlamalarını sağlamak'' olduğunu belirtiyor. 
     Ülserli bir mide, sirozlu bir ciğer, tütünden hasar görmüş akciğerler gibi çeşitli organları sergileyen Prof. Von Hagens, 7 aylık hamileyken ölmüş olan bir kadının vücudunu ve organlarını da, ana karnındaki bebekle birlikte ziyaretçilerin görüşüne sunuyor. 
     Sergide, üzerinde iki ceset taşıyan bir at mumyası da yer alıyor. 
     Sergiyi düzenleyen yetkililer, ziyaretçilerin yüzde 70'inin, dehşet içinde gördüklerinden sonra, ''sağlıklarını ve vücutlarını daha fazla düşüneceklerini'' söylediğini belirtiyorlar. 
     İlk olarak 1996 yılında Japonya'da sergilenen mumyalar, daha sonra Almanya ve Avusturya'da da 7,5 milyon insan tarafından ziyaret edildi. 
     Organizatörler, 24 Şubat 2002 tarihine kadar Brüksel'de kalacak sergiyi yarım milyon insanın gezmesini bekliyorlar. 
     ''Vücut Dünyası'' adı altında tanıtılan sergi, Brüksel mezbahasının alt katındaki salonlarda teşhir ediliyor. 
     
     15 günde bir yeni ceset 
     Prof. von Hagens, teşhir edilen cesetlerin kendisine ''bağışlandığını'' söylerken, ''eline 15 günde bir yeni ceset geçtiğini, bunları parçalayarak veya bütün olarak mumyalayıp, dünyanın çeşitli bölgelerindeki bilim ve tıp enstitülerine sattığını'' anlattı. 
     Alman profesör, ''koleksiyonculara satış yapmadığını'' belirtti. Dört bin kişinin, öldükten sonra vücutlarını kendisine bağışlamak için belge imzaladığını bildiren von Hagens, Belçikalı sergi ziyaretçilerine de imzalamaları için bu tür belgeleri dağıtıyor. 
     Belçika'da bu tür bağışlar, ancak üniversitelere ve bilimsel amaçlarda kullanılmak üzere yapılabiliyor. 
     
     Dava açıldı 
     Alman profesörün teşhir ettiği cesetleri nasıl bulduğu konusunda şüpheler olduğu belirtilirken, Belçikalı bir kasap, serginin kapatılması için dava açtı. 
     Christian Olsen 45 isimli kasap, ''ölülere saygı gösterilmediğini, mumyalanmış cesetlerin hiçbir önlem alınmadan sergiye taşındığını ve yerlerde süründüğünü, cesetlerle neler yapılabileceğinin yasalar tarafından belirlendiğini, AB yasalarına göre bu cesetlerin kimlikleri açıklanmadan hiçbir yere taşınamayacağını'' savunuyor. 
     Cesetlerin ''bağış'' olduğuna inanmadığını, Alman profesörün kaynak göstermediğini söyleyen Olsen, bu cesetlerin, Çin'den bin dolar karşılığı satın alındığını iddia ediyor. 
     Prof. von Hagens, serginin açıldığı her yerde suç duyurusunda ve dava açma girişimlerinde bulunulduğunu, ancak mahkemelerin bu davaları reddettiğini söyledi. 
     






</TEXT>
</DOC>
