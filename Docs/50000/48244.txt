<DOC>
<DOCNO> 48244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sonspo26.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe taklit ürünlere savaş açtı 
</HEADLINE>
<TEXT>

     Fenerbahçe Kulübü'nün Türk Patent Enstitüsü tarafından tescilli markası adına izinsiz üretim ve satım yapan 136 yere baskın düzenlendiği, 70 işyeri hakkında da dava açıldığı bildirildi. 
     Sarı-lacivertli kulübün resmi internet sitesi olan ''www.fenerbahçe.org'' adresinde yapılan açıklamada, izinsiz üreticilere karşı hukuki yollara başvurulacağı kaydedilerek, ''Bugüne kadar 136 yere baskın yapılmış ve çok sayıda taklit ürün ele geçirilmiştir. Yakalanan taklit ürünler savcılık tarafından müsadere altına alınmaktadır. Ceza mahkemelerince açılan 70 davadan 22 dava karara bağlanmış olup 48 dava devam etmektedir. 38 dosya ise savcılık safhasında ve dava açılacaktır'' denildi. 
     Fenerbahçe taraftarlarının bu tür taklit ürünlere karşı daha hassas olması gerektiği ifade edilen açıklamada, taklit ürün satan şahıs ve firmalar kulübe bildirilerek, haksız kazanç elde etme peşinde olan kötü niyetli kişilerin bu suretle engellenmesi gerektiğine dikkat çekildi. 
     Ayrıca, Fenerbahçe logolu ürünleri satmak isteyenlerin, Fenerbahçe Sportif Hizmetler San. ve Tic. A.Ş'ye müracat ettikleri takdirde, kendilerine lisanslı ürün satma imkanı sağlanacağı da bildirildi. 
     






</TEXT>
</DOC>
