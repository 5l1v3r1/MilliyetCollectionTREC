<DOC>
<DOCNO> 2823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sontur08.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Poliste, "kadın intihar eylemcisi" alarmı 
</HEADLINE>
<TEXT>

     Son zamanlarda polise yönelik silahlı ve bombalı saldırı düzenleyen terör örgütü DHKP C'nin, İstanbul ve Ankara'daki bazı ilçe emniyet binalarına saldırı düzenlemek için hazırlık yaptığı tespit edildi. 
     Emniyet Genel Müdürlüğü, terör örgütü DHKP C'nin saldırı planlarıyla ilgili Ankara ve İstanbul Emniyet Müdürlüklerine bir uyarı yazısı gönderdi. Terör örgütünün 3 Ocak'ta Şişli İlçe Emniyet Müdürlüğü'ne yönelik bombalı saldırısının ardından örgütün bu tür saldırılara devam edilmesi için karar aldığının hatırlatıldığı uyarı yazısında şöyle denildi 
     ''Örgütün yurtiçinde ve yurtdışında benzer türde eylem gerçekleştirilmesi için talimat verdiği, bu çerçevede anılan eylemleri gerçekleştirmek veya organize etmek için Avrupa'da faaliyet gösteren deneyimli militanların yurtiçine gönderileceği duyumu alınmıştır. Diğer taraftan DHKP C'nin Ataköy, Zeytinburnu, Bağcılar, Maltepe ve Gazi Emniyet Amirliklerine 'intihar saldırıları' tertiplemeyi planladığı, bunlardan öncelikli olarak Ataköy emniyet amirliğinin seçildiği intihar saldırısının bir bayan militan tarafından gerçekleştirileceği, ayrıca Ankara'da başta Keçi"ren İlçe Emniyet Müdürlüğü'ne ait kuruluşlar olmak üzere, çevik kuvvet polisinin görev yaptığı noktalara yönelik benzer türde eylem hazırlığı içerisinde oldukları alınan bilgilerdendir.'' 
     Konuyla ilgili gerekli tedbirlerin alınması istenilen uyarı yazısında, özellikle açık hedef teşkil eden yaya, motorize, devriye, nokta ve çevre koruma hizmetleri dahil tüm görevlilerin duyarlı bulunması, emniyet binalarının girişlerinde nöbet tutan görevlilerin duyarlı olması istendi. Öte yandan, bir emniyet üst düzey yetkilisi, ''yurtiçinde militan sıkıntısı çeken terör örgütü DHKP C'nin, Avrupa'da bomba eğitimi almış deneyimli militanlarını terör eylemleri için Türkiye'ye sokmaya çalıştığını'', bu nedenle gümrük kapılarının da uyarıldığını bildirdi. 
     
     



</TEXT>
</DOC>
