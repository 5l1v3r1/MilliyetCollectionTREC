<DOC>
<DOCNO> 42020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sontur15.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Kalemli hakkında görevi kötüye kullanmaktan ceza istendi 
</HEADLINE>
<TEXT>

     Eski TBMM Başkanı Mustafa Kalemli, TBMM'nin eski üst düzey 5 yöneticisi ve Emlak Konut A.Ş'nin 13 yöneticisi ile ihale ve yeterlilik komisyonu üyesi 5 kişinin, ''Genel Kurul Salonu'nun yenilenmesi sırasında görevlerini kötüye kullandıkları'' gerekçesiyle yargılanmalarına devam edildi. 
     Ankara 11. Asliye Ceza Mahkemesi'nde görülen davanın bugünkü duruşmasına, dönemin TBMM Genel Sekreteri Necdet Basa ve Yeterlilik Komisyonu üyesi Kemal Demirer, sanık avukatları ile müdahil TBMM'nin avukatları katıldı. 
     Kimlik tespitinin yapılması ve iddianamenin hatırlatılmasının ardından savunma yapan Demirer, olay tarihinde izinli olması nedeniyle yeterlilik komisyonu çalışmalarına katılamadığını ifade ederek, buna ilişkin belgeleri mahkemeye sundu. Demirer, beraatini istedi. 
     Müdahil TBMM'nin avukatlarının, sanıkların cezalandırılmalarını talep etmelerinin ardından Cumhuriyet Savcısı İlhan Arslan, esas hakkındaki mütalaasını açıkladı. 
     Savcı Arslan, yapılan yargılama sonunda, sanıklardan Cihan Sakarya'nın öldüğünün anlaşıldığını belirterek, bu kişiye ilişkin davanın Türk Ceza Kanunu'nun 96. maddesi uyarınca ortadan kaldırılmasını istedi. Suç işlediğine ilişkin yeterli delil bulunmadığı gerekçesiyle dönemin Genel Kurul'dan Sorumlu İşletme ve Yapım Müdür Yardımcısı Ahmet Korkmaz'ın beraatini isteyen Savcı Arslan, proje müellifleri Adnan Ural ve İlhami Ural'ın, mesleki kontrollük hizmetleri sırasında, ''fazla ücret aldıklarına ilişkin'' iddianın yerinde olmadığını kaydetti. Savcı Arslan, İlhami ve Adnan Ural'ın beraatini talep etti. 
     Savcı Arslan, TBMM Araştırma Komisyonu raporu, Emlak Konut A.Ş müfettişliğince ve hazırlık soruşturması sırasında alınan bilirkişi raporları ile yargılama sırasında alınan ve suç vasfının tayiniyle ilgili hukuki değerlendirmeler dışında esas alınıp itibar edilen A. Turan Şakir ve Altan Ürgüt'ün raporlarıyla, Mustafa Kalemli, Necdet Basa, dönemin Genel Sekreter Yardımcısı Fahri Köprülü, Teknik Daire Başkanı Mehmet Mısırlı, İşletme ve Yapım Müdürü Erdal Yüksel'in görevlerini kötüye kullandıkları, diğer sanıkların da bu suça doğrudan iştirak ettikleri görüşüne varıldığını belirterek, ''Sanıklar hakkında, Türk Ceza Kanunu'nun 64. maddesi yollamasıyla TCK'nın 240. maddesinin tatbiki gerekmektedir'' dedi. 
     Anayasa Mahkemesi'nin, 4616 sayılı Şartla Salıverilmeye, Dava ve Cezaların Ertelenmesine İlişkin Kanun'un 1 4. maddesini iptaliyle, TCK'nın 240. maddesindeki eylemlerin de erteleme kapsamına alındığını bildiren Savcı İlhan Arslan, buna ilişkin gerekçeli kararın Resmi Gazete'de yayınlanmasından 6 ay sonra, bu düzenlemenin yürürlüğe gireceğinin belirtildiğini söyledi. Savcı Arslan, bazı sanıklar hakkında TCK'nın ''görevi ihmal'' suçunu düzenleyen 230. maddesine muhalefet suçundan dava açıldığını ifade ederek, ''Ancak eylemlerin bütünlüğü, suçun tekliği dikkate alındığında TCK'nın 230. maddesinin tatbikine yer olmadığı TCK'nın 240. maddesinin uygulanacağı görülmektedir'' şeklinde konuştu. 
     Yargılamanın bu aşamasında sanıklar hakkında hüküm kurulması durumunda, Anayasa Mahkemesi kararı karşısında belirsizlik doğabileceğini belirten Savcı Arslan, Anayasa Mahkemesi'nin, 4616 sayılı Yasa'ya ilişkin kararının, Resmi Gazete'de yayınlanmasının ardından tespit edilecek süreye kadar beklendikten sonra, sanıklar hakkında hüküm kurulmasını talep etti. Duruşmada söz alan sanık avukatları, savcının mütalaasına katılmadıklarını belirterek, savunma için süre talebinde bulundular. Yargıç Fevzi Şıngar, sanıklar ve avukatlarına esas hakkındaki savunmalarını hazırlamaları için süre verilmesine karar vererek, duruşmayı erteledi. 







</TEXT>
</DOC>
