<DOC>
<DOCNO> 45123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sontur22.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Milletçe herşeyden şikayetçiyiz" 
</HEADLINE>
<TEXT>

     Yılmaz, millet olarak bugünlerde hemen herşeyden şikayetçi olunduğunu dile getirerek, ''Bu şikayetlerimizde de haklıyız. Çünkü sorunlarımız çoktur, sorunlarımız ağırdır. Ve maalesef, bu sorunlarımız gün geçtikçe azalmak yerine artmaktadır. Ama bütün bunlar etrafımızda olan olumlu gelişmeleri görmeyi de engellememelidir'' dedi. 
     Olumlu gelişmeleri görmezlikten gelmenin ve umutları bastırmanın, karamsarlığı hakim kılmak anlamına geleceğini kaydeden Yılmaz, ümit gibi ümitsizliğin de paylaştıkça çoğalan bir olgu olduğunu söyledi. 
     Yılmaz, toplum olarak ümidi paylaşmak ve bunu besleyecek olguları dikkatle izlemek gerektiğine işaret ederek, karamsarlık ve ümitsizliğin, güzel bir gelecek için çalışmanın, belirli bir hedefe ulaşmak için gayret göstermenin önündeki en büyük engel olduğunu anlattı. 
     Ekonomik krizin yaşandığı bugünlerde en çok ihtiyaç duyulan şeylerin başında ümitle ve gayretle çalışmanın geldiğini belirten Yılmaz, ''Milletçe ihtiyaç duyduğumuz güveni hepimize kazandıracak olan da bu şekilde çalışmaktan başka şey değildir. Hak ve hukukunun güvence altında olduğunu bilen, girişimlerinde ihtiyacı olan desteği arkasında bulacağına inanan vatandaşımız, devletini daha çok sahiplenecektir. İnançla ve azimle çalışarak çözülemeyecek hiçbir sorunumuz olmayacağına inanıyorum'' şeklinde konuştu. 
     
     Soruları yanıtladı 
     ANAP Genel Başkanı Yılmaz, daha sonra gazetecilerin sorularını yanıtladı. 
     Yılmaz, bir gazetecinin, hükümete yönelik sivil toplum kuruluşları ve aralarında ANAP'tan istifa eden bazı milletvekillerinin de bulunduğu bir grubun eleştiriler yönelttiğini belirterek, ''Hükümetinizin ömrü, uyum yasalarını çıkarmaya yetecek mi '' sorusu üzerine, uyum yasalarının Meclis'ten salt çoğunlukla sonuca bağlanabilecek düzenlemeler olduğunu ifade etti. Anayasa değişikliğinin nitelikli çoğunlukla gerçekleştirilen düzenlemeler olduğuna işaret eden Yılmaz, ''Anayasa değişikliğini gerçekleştiren bir Meclis'in salt çoğunlukla yapabileceği uyum yasaları konusunda hiçbir güçlüğünün olmayacağına inanıyorum. Önemli olan, uyum yasalarının redaksiyonunda ortak bir anlayışın hakim olmasıdır'' diye konuştu. 
     Yılmaz, Meclis'teki yasama sürecinde bununla ilgili bir zorlukla karşılaşacaklarına inanmadığını, daha çok hazırlık ve redaksiyon aşamasının önem taşıdığını düşündüğünü kaydetti. 
     Yılmaz, bir gazetecinin, ''Son günlerde arkadaşlarınızın yaptığı eleştirilere siz de mi katılıyorsunuz '' diye sorması üzerine, şunları söyledi 
     ''Sorunların azalıp azalmaması objektif bir keyfiyettir. Hükümetin katkısını gerektiren bir husus değil. Eğer dünyada yeni bir terör dalgası, önemli bir terör olayı yaşanmışsa, bu terör olayı ekonomi üzerinde dünya çapında olumsuzluklar ortaya çıkarmışsa bundan bir ekonomik krizi aşma çabasındaki Türkiye'nin de olumsuz etkilenmesi kaçınılmazdır. Benim kastettiğim sorunların ağırlaşması, daha çok bizim dışımızdaki bu nedenlerle, birlikte yaşadığımız bu nedenlerle ortaya çıkan bir durumdur.'' ANAP Genel Başkanı Yılmaz, Türkiye'nin geçtiği sıkıntılı dönemde partisinden yaşanan milletvekili istifalarına ilişkin bir soruyu yanıtlarken şunları söyledi 
     ''Türkiye bugün fevkalade sıkıntılı bir dönemden geçmektedir. 
     Çünkü Türkiye, yılların birikimi olan ağır bir ekonomik krizi aşmaya çalışmaktadır. Ama bunu yaparken de gelecekte aynı sorunlarla bir daha karşılaşmamak için bazı yapısal düzenlemeleri, yapısal reformları da gerçekleştirmeyi hedeflemektedir. 
     Dolayısıyla yaptığımız iş, sadece mevcut krizi aşma çabası değildir. Aynı zamanda bir yapısal değişimi, Türkiye'yi gelecekte de benzer krizlerden koruyacak bir yapısal değişimi gerçekleştirmeye çalışıyoruz. Maalesef bunu da iyi bir uluslararası konjonktürde yapamıyoruz. 
     Uluslararası konjonktür, şu anda bu kadar kapsamlı bir çabayı olumsuz etkileyecek bir şekilde ortaya çıkmıştır. Dünya ekonomisi daralmaktadır. Bu, Türkiye'nin dış ticaretine de olumsuz yansımaktadır. 
     Son terör olaylarının da, belki de bunun getireceği sıcak müdahalenin de ekonomimiz üzerinde bazı olumsuzlukları ortaya çıkabilecektir. 
     Bütün bunları birlikte dikkate aldığınız zaman, Türkiye elverişsiz bir ortamda ağır sorunlarla boğuşan fevkalade sıkıntılı bir dönemden geçmektedir. Sorunlar ne kadar ağır olursa olsun, bunları çözme konumunda olanların sorunlardan yakınma hakkı yoktur. Ama çözüm mevkiinde olanları eleştirenlerin, mutlaka alternatif gösterme zorunluluğu vardır.' 
     






</TEXT>
</DOC>
