<DOC>
<DOCNO> 5158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sondun09.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah şirketlerinden Maryland eyaleti kongresi'ndeki Ermeni tasarısına karşı lobi 
</HEADLINE>
<TEXT>

     Türkiye ile toplam yarım milyar dolarlık iş yapan Amerikan silah şirketleri Lockheed Martin ve Northrop Grumman, Maryland eyaleti yerel senato ve temsilciler meclisinde görüşülen sözde ''Ermeni soykırımı'' tasarısının kabul edilmesi halinde Türkiye'nin göstereceği tepkiden endişe ediyor. 
     Marylandli bu iki silah şirketinin Türkiye ile yaptığı işten kazandığı paranın vergisi bu eyalete giderken, Türkiye projelerinde yaklaşık 5 bin kişinin çalıştığı belirtiliyor. Fransa'da sözde ''Ermeni soykırımının'' tanınmasının ardından Türkiye'nin gösterdiği tepkiyi gören bu Amerikan şirketleri, aynı tepkinin kendilerine de yönelmesinden endişe ediyor. 
     Washington'daki diplomatik gözlemciler, Ermeni lobisinin, Maryland eyaletinde sözde soykırım tasarısı sunarak ''açılışı'' yaptığını, ABD Temsilciler Meclisi'nde geçen yıl eski Başkan Bill Clinton'ın son dakikada önlediği tasarının bir benzerinin ortaya çıkmasının an meselesi olduğunu belirtiyor. 
     Maryland senato ve temsilciler meclisine sunulan tasarılarda, 24 Nisan gününün ''Ermeni soykırımı'' anma günü olarak kabul edilmesi ve sözde soykırımın okul eğitim programına alınması öngörülüyor. 
     Edinilen bilgiye göre, Lockheed Martin şirketi, Maryland'de sözde ''Ermeni soykırımı'' tasarısının gündeme gelmesinin ardından, hemen lobicilerini devreye sokmak istedi. Ancak Yunan asıllı lobici George Manas, ''benim dedem Türkler tarafından öldürüldü. Kesinlikle karışmam. İsterseniz beni kovun'' diyerek karşı çıktı. Şimdi Lockheed Martin ve Northrop Grumman şirketleri, tasarının çıkmaması için endişeli bir bekleyiş içinde bulunuyor. 
     Bu arada, Yunan lobisi, Maryland'deki sözde soykırımın kabul edilmesi çabalarına tam destek veriyor. Maryland senatosuna tasarıyı sunan Yunan asıllı senatör Perry Sfikas'ın, kulislerdeki konuşmalarında, ''benim dedelerimi Türkler, İzmir'de yaktı. Bu yüzden de Ermeniler'e tam desteğimi veriyorum'' dediği belirtiliyor. Ancak Sfikas, Yunan ordusunun İzmir'de, Türk topraklarını işgal için bulunduğu gerçeğinden hiç bahsetmemeyi tercih ediyor. 
     Tasarının 47 sandalyeli Maryland senatosunda kabul edilme şansının çok yüksek olduğu belirtiliyor. Ancak 141 sandalyeli yerel temsilciler meclisinde tasarıya karşı bir şans bulunduğu yorumu yapılıyor. Tasarı, senato veya temsilciler meclisinden yalnız birinde kabul edilmediği takdirde ölmüş olacak. 




</TEXT>
</DOC>
