<DOC>
<DOCNO> 25492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/spor/aspo.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya duvarını aşamadınız, büyük avantajı kaçırdınız 
</HEADLINE>
<TEXT>
Olmadı beyler 3 - 3 
Azerbaycan’ın, Slovakya hediyesi ile bizi Uzakdoğu rezervasyonuna hazırladınız, ama ummadık taşla başınızı yardınız. Gol pozisyonlarında acemileri oynadınız, beraberliği zor kurtardınız 
     BİLAL MEŞE 

     Yazık... Yine şeytanın bacağını kıramadık... İki maçı üst üste kazanmayı beceremedik. Azerbaycan karşısında özellikle ilk yarıda oynadığımız futbolla farkı yakalayan Milli Takımımız aynı başarıyı Makedonya karşısında gösteremedi. "Altın" değerinde iki puan bıraktı. 
     Makedonya tam bir takım. İyi savaşıyorlar. Ayağa oynuyorlar. Çok pozisyon üretiyorlar. Nitekim ilk yarıda 2 - 0’ı yakalayan Makedonya, 52. dakikada 10 kişi kalmasına karşın mücadeleyi elden bırakmadı. 
     Bize bakın... İki işsiz forvet oyuncusu... Oktay ilk yarıda üç net gol pozisyonu yakaladı, atamadı. Hakan Şükür de yakaladı, kaleciye teslim etti. Ofansımızın kötü oluşu, galibiyeti kaçırmamıza neden oldu. 
     Alpay’ı baştacı yapmak gerekir. Savunmadan çıktı, hat - trick yaptı. Ay - Yıldızlı ekibi ipten döndürdü. Defanstaki kademe skandalını anlatmaya gerek yok. Tabii ki, Emre’yi de ayrı tutmak gerekir. O da canla başla çalıştı. 
     Dakika 7... Tribünlerde büyük şok... Serafimovski sağdan nefis hareketlerle indi, altı pasa kesti... Savunma uyudu, Sakiri filelere gönderdi 0-1 
     Yediğimiz bu "şok" gol aklımızı başımıza getirmedi. Sinirlendik, oyundan düştük, ikinci golü kalemizde gördük... Dakika 20... Makedonya’nın en iyisi Trabzonsporlu Serafimovski, elini - kolunu sallaya sallaya savunmadan sıyrıldı, ceza alanına girdi, iki oyuncuya rağmen sert vurdu 0-2 
     İkinci gol aklımızı nihayet başımıza getirdi. Rakip kalede pozisyonlar ürettik üretmesine de atacak birini iğneyle bulamadık. Önce Oktay, 24 ve 29. dakikada öyle fırsatları kaçırdı ki, saçımızı - başımızı yoldurdu. 31.dakikada yine Oktay, ardından da 34.dakikada Emre iki net pozisyondan yararlanamadı... Hele hele Hakan Şükür’ün kaçırdığı bir gol var ki, kendisi de şaşırdı. 
     Dakika 43... Golcülerin işini bu kez Alpay üstlendi... Emre’nin soldan kullandığı korner atışından gelen topa kafayla nefis vurdu 1-2 
     Dakika 56. Emre soldan nefis hareketlerle indi. Pas vereceği arkadaşını bulamayınca, nefis vurdu. Top üst direkten geri döndü. 
     57. dakikada Hasan Özer, rakip savunmanın ofsayt duraklamasından iyi yararlandı. Kaleci ile karşı karşıya kaldı, aşırtma vuruş yaptı. Auta doğru giden topu iyi takip eden Alpay skora denge getirdi 2 - 2. 
     63. dakikada soldan kazanılan frikik atışını Trabzonsporlu Nikolovski kullandı. Sert vurdu, top önce üst direğe çarptı, sonra Rüştü’nün ellerinin arasından kayarak, ağlarla buluştu 2-3 
     Alpay... Alpay ... Alpay .... Dakika 76. Abdullah soldan arka direğe kesti. Alpay yükseldi. Topu kafayla kaleye gönderdi 3 - 3 
     86. dakikada Emre soldan kesti. Hakan Şükür, müsait pozisyonda topu kaleciye teslim etti. 
     
Penaltıydı      İTALYAN hakem Rodomonti berbat bir maç yönetti. Yardımcı hakemleriyle anlaşamayan Rodomonti, ilk yarıda Alpay’ın kaleci tarafından çekilerek indirilmesini es geçti ve penaltıyı vermedi. Kartlarında dengeyi tutturamayan orta hakem Alpay’ın attığı ikinci goldeki ofsaytı da göremedi. 
     
Yarış devam ediyor’      HALİL ÖZER 

     MİLLİ Takım Teknik Direktörü Şenol Güneş, Makedonya karşısında alınan beraberlikle büyük bir avantajı kaçırdıklarını söyledi. Güneş, çok fazla bireysel hata yaptıklarını belirtirken, "Ancak henüz yarış bitmedi. Kazanmamız gereken bir maçta iki puan bıraktık. Elimizde önemli bir şans vardı ancak bunu kullanamadık" ifadelerini kullandı. 
     MAKEDONYA önünde birçok pozisyon yakaladıklarını ancak bunları değerlendiremediklerini vurgulayan Güneş, "Rakibimiz üç kez kalemize geldi, üç gol buldu. Takımda kimseyi suçlayamam. Kazanmak için herkes elinden geleni yaptı. Savaştılar, sonuna kadar mücadele ettiler. Kalan maçlarımızda bu puanları telafi edeceğiz" dedi. 
     
Ve protokolda barış sağlandıAzerbaycan maçındaki skandal yaşanmadı. Bursa’da alınan önlemler üzerine herkes Şeref Tribünü’nde oturdu 
     AZERBAYCAN maçında yaşanan protokol ve seramoni skandalının yankıları dün de Makedonya maçı öncesinde sürerken, aynı sorunun Bursa’da yaşanıp, yaşanmayacağı da merak konusu oldu. Ancak Bölge Müdürü Sabri Sadıklar’ın, federasyonun isteklerine olumlu yanıt vermesi ve herkesin Şeref Tribünü’nde oturması üzerine kriz çıkmadı. 
     
Azerbaycan sürprizi      MİLLİ Takımımız’ın yer aldığı 4.Grup’taki bir diğer mücadelede ev sahibi Azerbaycan, Slovakya’yı 2 - 0 mağlup etti. Bakü’de oynanan maçın 26. dakikasında Vasilyev ile öne geçen Azerbaycan, 55. dakikada Tagizade’nin golüyle rahatladı ve iddiasız olduğu gruptaki ilk zaferine ulaştı. Slovakya da son iki maçında ikinci yenilgisini alarak önemli bir avantajı yitirdi. 
     
Notlar      Emre cezalı 
     AZERBAYCAN maçında sarı kart gören Emre, dün akşam da kart görünce cezalı duruma düştü. Genç futbolcu, Milli Takımımız’ın Slovakya ile yapacağı karşılaşmada forma giyemeyecek. 
     
     Alpay sevinemedi 
     MAKEDONYA karşısında takımımıza beraberliği kazandıran Alpay, "Fırsat kaçırdık. Sevinemedim" dedi. Tecrübeli futbolcu, "Hayatımda ilk kez bir maçta hat - trick yaptım. Rakibimiz de çok şanslı günündeydi. Ama farketmez. Dünya Kupası’na gideceğiz" diye konuştu. 
     
     Ulusoy iddialı 
     FEDERASYON Başkanı Haluk Ulusoy, tüm maçları kazanıp, Dünya Kupası’na katılacaklarını iddia etti. Ulusoy, "Futbolda artık büyük - küçük yok. Elbette kazanmak isterdik. Ama bu tip kazalar her takımın başına gelir" dedi. 
     
     Küçümsediler’ 
     MAKEDONYA Teknik Direktörü Yovanovski, "Türkiye sanırım bizi küçümsedi ve bu yüzden puan kaybetti" dedi. Makedon hoca, "Yine de bana göre Türkiye birinci olarak bu grupta Dünya Kupası’na gidecektir" diye konuştu. 
     
     Oktay iğneyle 
     AZERBAYCAN maçının ilk yarısında sağ üst baldırından sakatlanan Oktay, Makedonya maçına iğneyle çıktı. Teknik Direktör Şenol Güneş, baldırındaki çekme devam eden Oktay’ı dün sabah testten geçirdi ve "Oynarım" yanıtını alınca sahaya sürdü. 
     
     Prim sıkıntısı 
     A Milli Takım’da, son üç maçın primlerinin henüz ödenmemesi, sıkıntı yarattı. Ay - Yıldızlı futbolcular şu ana kadar sadece 20’şer bin dolar prim dağıtıldığını belirterek, "Para - pulla işimiz yok. Ancak ortada bir başarı varsa bunun karşılığı zamanında ödenmeli" diye sitem ettiler. 
     



 SPOR 





























</TEXT>
</DOC>
