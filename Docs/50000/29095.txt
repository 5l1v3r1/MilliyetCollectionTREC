<DOC>
<DOCNO> 29095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sondun15.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye Devlet Başkanı Esad, Şaron'a yüklendi 
</HEADLINE>
<TEXT>

     Suriye Devlet Başkanı Beşşar Esad, ABD Devlet Başkanı George Bush yönetiminin Ortadoğu'da barışı savunmak için şimdiye kadar kararlı davranmadığını söyledi. 
     Esad, Fransa ziyaretinin son gününde yaptığı basın toplantısında, Arap ülkelerinin itidallı davranmaya çalıştığını, ancak İsrail Başbakanı Ariel Şaron'un bölgeyi savaşa sürüklediğini savundu. 
     İsrail'i BM kararlarına önem vermemekle suçlayan Esad, şimdiye kadar Bush ile henüz bir görüşme planlamadıklarını ve ABD Başkanı'nın bölgeyi ziyaret edip etmeyeceğini bilmediğini söyleyerek, ''Yeni Amerikan yönetimi bölgedeki barış sürecini savunmak için gerçekten kararlı davranmadı'' dedi. 
     Esad, Fransa ziyareti sırasında yapılan protestolara ilişkin olarak da, protestoların gerçekte Papa İkinci Jean Paul'un geçen ay başarılı Suriye ziyaretinin ardından başladığını belirterek, ''Suriye'de dini gruplar arasında var olan kardeşlik, muhtemelen bazı grupların canını sıktı'' diye konuştu. 
     Bazılarının bu Fransa ziyaretinin olmamasını tercih edeceğini belirten Esad, ancak Fransa ve Suriye'nin güçlü bağları olduğunu ve iki ülkenin adalet ve doğrudan yana olduğunu açıkça ifade ettiğini kaydetti. 






</TEXT>
</DOC>
