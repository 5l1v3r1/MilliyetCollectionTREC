<DOC>
<DOCNO> 48573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sondun23.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban köydeki milisleri silahlandırıyor 
</HEADLINE>
<TEXT>

     Afganistan'da yönetimi elinde tutan Taliban yönetimi Eğitim Bakanı Molla Emir Han Muttaki, Amerikan ordusuyla savaşması için köydeki milisleri silahlandırdıklarını söyledi. 
     Muttaki, Reuters televizyonuna yaptığı açıklamada, ''Muhtemel bir komando operasyonunda ABD ve onun dostlarına karşı durmak için, Afganistan'daki bütün bölgelerde ve köylerde silahlı gruplar oluşturmaya karar verdik'' dedi. 
     Muttaki, ''kara güçlerinin önemli olduğunu, Amerikan saldırılarında bazı radar, teknik malzeme ve havaalanlarının hasar gördüğünü, ancak Taliban'ın gücünden bir şey kaybetmediğini'' söyledi. 
     Taliban'ın Eğitim Bakanı, ''Eğer Amerikan güçleri Afganistan'a girerse, büyük kayıplar verecekler. Onların kayıpları Rusların kaybından daha fazla olacak'' diye konuştu. 
     Sovyetlerin Afganistan'ı işgalinde 1979-1989 yıllarında yaklaşık 17 bin Sovyet askeri ölmüştü. 
     Afganların, topraklarını korumak için son adamına kadar savaşmayı sürdüreceğini söyleyen Muttaki, ''Onların teknolojilerinin bizden daha ileri olduğu bir gerçek, ancak tek bir Müslüman Afgan sağ kalsa bile Amerika'ya teslim olmayacak'' dedi. 
     






</TEXT>
</DOC>
