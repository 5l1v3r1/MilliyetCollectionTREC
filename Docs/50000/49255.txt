<DOC>
<DOCNO> 49255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sondun13.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI "Suudi asıllı bir öğrenci saldırılarda kilit rol oynuyor" 
</HEADLINE>
<TEXT>

     FBI'ın Birmingham'da yaşayan ve Aston Üniversitesi'nde İşletme okuyan Suudi Arabistan asıllı Ömer El Bayumi'nin 11 Eylül saldırılarında kilit rol oynadığına inandığı öne sürüldü. 
     İngiltere'de yayınlanan bazı Pazar gazetelerinin haberlerinde, Bayumi'nin, Amerikan Havayolları'nın 77 numaralı uçağını kaçıran 2 hava korsanının San Diego'da oturdukları evin kirasını ödeyen kişi olduğuna dair FBI'ın tespitlerine yer verildi. 
     44 yaşındaki El Bayumi'nin 11 Eylül saldırılarının ardından eşi 
     ile birlikte, silahlı bir baskın sonrası gözaltına alındığını, ancak daha sonra serbest bırakıldığını belirten İngiliz gazeteleri, El Kaide bağlantılarını reddeden bu kişinin sebest bırakılmasının, FBI'ın İngiliz polisini sert biçimde eleştirmesine yol açtığı iddiasına da yer verdiler. Ancak San Diego'dan gelen yeni delillerin, El Bayumi'nin 11 Eylül saldırılarının zanlılarından ikisi ile ilişkilerini kesin biçimde ortaya koyduğunu belirten gazeteler, 4 çocuk babası El Bayumi'nin İngiltere'de olduğunun tespit edildiğini, ancak tam olarak nerede bulunduğunun bilinmediğini duyurdu. Polis tarafından El Kaide'nin İngiltere bağlantılarının merkezindeki isim olarak görülen El Bayumi'nin Aston Üniversitesi'nde de çevreyle fazla bağlantı kurmayan bir kişi olarak tanındığı kaydediliyor. İngiliz polisi ayrıca, El Bayumi'nin yine İngiltere'de yakalanan ve halen ABD'nin iade talebiyle yargılanmakta olan Cezayirli pilot Lütfi Raissi ile ilişkisi olup olmadığını da araştırıyor. Raissi hakkında da 11 Eylül saldırılarına katılan kişilerin pilot eğitimlerine katkıda bulunduğu iddia ediliyordu. 
     






</TEXT>
</DOC>
