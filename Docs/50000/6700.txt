<DOC>
<DOCNO> 6700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sondun08.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenistan, Türkiye'den korktuğu için Rusya'ya yanaşıyormuş 
</HEADLINE>
<TEXT>

     Ermenistan Devlet Başkanı Robert Koçaryan, ''Türkiye'den çekindikleri için'' güvenlik endişesiyle Rusya'ya yakınlaştıklarını söyledi. 
     Fransa'ya yapacağı resmi ziyaret öncesinde, Fransız Le Figaro gazetesinin sorularını yanıtlayan Koçaryan, bölgede güçler dengesini sağlamak için doğal olarak Rusya'ya yakınlaşmak zorunda kaldıklarını ileri sürdü. 
     Ermenistan'ın topraklarındaki Rus askerlerinin sayısını artırmasına ilişkin bir soruyu yanıtlayan Koçaryan, ''Kafkasya'daki üç ülkenin de, kendi başlarına, büyük ülkeler karşısında güvenliklerini sağlamalarının mümkün olmadığını'' söyledi. 
     Sözde Ermeni soykırımın uluslararası camiada tanınmasına ilişkin girişimlerin, ilk olarak diasporanın girişimleri olduğunu savunan Koçaryan, Ermenistan'daki mevcut yönetimin de, sözde soykırımın tanınmasını sağlamayı en önemli dış politika hedeflerinden biri olarak gördüğünü söyledi. 
     Koçaryan, uluslararası topluluğun sözde soykırımı tanıması gerektiğini ileri sürerek, diğer ülkelerin de Fransa örneğini izlemesini arzu ettiklerini söyledi. 
     Türkiye'den toprak taleplerinin olup olmayacağına ilişkin bir soru üzerine Koçaryan, yasal olarak Ermenistan'ın Türkiye'den toprak talebi olamayacağını, ancak sözde soykırım mağdurlarının bireysel olarak tazminat için başvurabileceklerini söyledi. Koçaryan, Musevilerin Almanya'dan tazminat istemelerini örnek gösterdi.Fransa ile siyasi ilişkilerini ''oldukça aktif'' şeklinde niteleyen Koçaryan, ekonomik ilişkileri de geliştirmek istediklerini belirtti. Koçaryan, Ermenistan'ın ticaretinin yüzde 40'ını Avrupa ile yaptığını, ülkesinin kendisini Avrupa'nın bir parçası olarak gördüğünü söyledi. 




</TEXT>
</DOC>
