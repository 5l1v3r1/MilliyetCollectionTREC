<DOC>
<DOCNO> 37473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sontur10.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölen yaşlı dilencinin mirası şaşırttı... 
</HEADLINE>
<TEXT>

     Mersin'de, hastanede ölen bir dilencinin mal varlığı herkesi şaşırttı. Yaşlı dilencinin evindeki kasada 2 kilo altın, bankadaki hesaplarında da 17.5 milyar lira para bulunduğu anlaşıldı. 
     Alınan bilgiye göre, Bahçe Mahallesi 171 Sokak'taki tek odalı bir evde yaşayan, hayatını dilencilik yaparak ve çevredekilerin yardımı ile sürdüren Ömer Köhne 72 , rahatsızlanınca komşuları tarafından Mersin Devlet Hastanesi'ne kaldırıldı. Yaşlı adam, tüm müdahalelere rağmen kurtarılamadı ve daha sonra da kimsesizler mezarlığında toprağa verildi. 
     Mahalle muhtarı Mehmet Dane ve emniyet görevlileri, Ömer Köhne'nin evinde yaptıkları incelemede, kasa içinde 2 kilo altın, 3 bankada açılmış vadeli hesaplarda toplam 17.5 milyar ve adına düzenlenmiş pasaport buldular. 
     Bu durumu öğrenen komşuları da şaşkınlıklarını gizleyemeyerek, ''Yaşlı ve zavallı bir insandı. Ona acıdık, giyecek ve yemek verdik. Ama bizden zenginmiş'' dediler. 
     Bu arada, Ömer Köhne'nin iki kez evlendiği, Suriye ve Gaziantep'teki eşlerinden toplam 8 çocuğu olduğu öğrenildi. 
     
     







</TEXT>
</DOC>
