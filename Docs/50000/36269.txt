<DOC>
<DOCNO> 36269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sontur05.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak çalışanların performansını düşürüyor 
</HEADLINE>
<TEXT>

     Sıcak ortamların çalışma performansını düşürdüğü, çalışanlarda daha kısa süreli çalışma isteği ve daha sık mola ihtiyacı tespit edildiği bildirildi. 
     Sağlık Bakanlığı Temel Sağlık Hizmetleri Genel Müdür Yardımcısı Tahir Soydal, yaptığı açıklamada, gürültü, kirlilik, ısı gibi çevredeki fiziksel etkenlerin insan ruh sağlığında önemli stres faktörleri arasında yer aldığını söyledi. 
     Ortam sıcaklığının, fiziksel stres etkenleri arasında insanın en uzun süre maruz kaldığı etken olduğunu belirten Soydal, bu nedenle sıcağın, algı ve davranışlarda belirleyici olduğunu kaydetti. 
     Vücut sıcaklığının korunması için çeşitli mekanizmaların çalışması gerektiğini, 36 derecenin üzerindeki sıcakların vücut sıcaklığını aşması nedeniyle fizyolojik olarak bu sıcaklığın vücuttan atılması gerektiğini belirten Soydal, şöyle konuştu 
     ''Bu olay tüm vücudu ilgilendiren bir faaliyet olduğundan aynı zamanda beyin fonksiyonlarının tüm dikkati buraya yönelmektedir. Böyle bir ortamda kişinin başka stres etkenleri ile uğraşması, tahammül eşiğinin daha düşük olmasına ve gösterilen tepkilerin normal bir zamana göre aşırı ve tahmin edilmeyen boyutlarda ortaya çıkmasına yol açar.'' 
     Soydal, sıcak ortamlarda, karar verme sürecinin daha geç başladığını, olayları değerlendirme sürecinin daha az etkili olduğunu, hata payının arttığını ve kararların uygulamaya konulmasındaki eylemlerin daha az başarılı olduğunu bildirdi. Soydal, araştırmalarda, bunlara bağlı olarak genel bir öğrenme güçlüğünün ortaya çıktığını kaydetti. 
     Sıcak ortamların çalışma performansını düşürdüğünü, çalışanlarda, daha kısa süreli çalışma isteği ve daha sık mola ihtiyacı tespit edildiğini bildiren Soydal, işi gereği ağır elbise giymesi gerekenlerde bu etkilerin daha yüksek olduğunu belirtti. 
     İnsanların sıcak havalarda kolay sinirlendikleri ve agresif davranışların artışının sadece genel bir kanaat değil, çalışmalarla ispatlanmış bilimsel bir bulgu olduğunu vurgulayan Soydal, aşırı sıcakların insanlarda şiddeti ve suç oranını arttırdığının da tespit edildiğini söyledi. Soydal, sıcak iklimlerde yaz mevsiminde suç oranlarının normalden birkaç puan yüksek olduğu ve bu artışların genellikle meteorolojideki en yüksek sıcaklık kayıtlarının olduğu günlere denk geldiğinin de ispatlandığını ifade etti. 
     Sıcak ortamların normal insanların yanı sıra psikiyatrik hastaları da etkilediğini söyleyen Soydal, sıcaklarda depresyon oranının azalmasına rağmen, panik atakların ve zihinsel özürlü çocuklarda bazı sendromların arttığını belirtti. 
     Tahir Soydal, sıcakların insanlar üzerine etkileri incelendiğinde,alkol alan ve sakinleştirici ilaç kullananların, vücudun tepkisinin bozulması nedeniyle sıcaktan daha fazla etkilendiklerini belirtti. 
     Binaların üst katlarında yaşayanların da daha fazla ısınma nedeeniyle risk altında olduğunu ifade eden Soydal, sıvı alımı yetersiz olan kişilerde de sıcağın etkilerinin daha fazla görüldüğünü kaydetti. 
     Tahir Soydal, sıcağın etkilerinden korunmak için çalışma ortamlarında havalandırma cihazlarının bulunması gerektiğini belirterek, ''kısa süreli ve aralıklı çalışma dönemleri, rahat, ince, mevsime uygun kıyafetler giyilmesi, sıvı alımının düzenli olması ve güneş ışığının etkilerinden korunmak için gölge ortamlarda bulunulması'' uyarılarında bulundu. 
     
     
     







</TEXT>
</DOC>
