<DOC>
<DOCNO> 37976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/dunya/dun01.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron’dan Ecevit’e 
</HEADLINE>
<TEXT>
Gerginliği tırmandırmam 
Jerusalem Post’a göre, Şaron Ecevit’i arayarak, Doğu Evi’nin kapatılma nedenini açıkladı 
     İsrail Başbakanı Ariel Şaron’un Başbakan Bülent Ecevit’i telefonla arayarak, Doğu Evi’nin kapatılma nedenini açıkladığı ve "gerginliği tırmandırmayacağım" sözü verdiği belirtildi. Jerusalem Post Gazetesi’nin haberine göre Şaron, Ecevit ile yaptığı görüşmede, şu noktaları vurguladı 
     
Arafat önlem almadı      "Doğu Evi’nin kapatılması, Kudüs’te 15 kişinin öldüğü terör saldırısına misillemedir. Filistin Lideri Yaser Arafat isteseydi, bu saldırıyı önleyebilirdi. Gerginliği tırmandırmayacağım. Teröre karışmayan Filistin halkının yaşam koşullarını iyileştirmek için önlemler alıyorum. Ancak, Arafat tarafından herhangi bir önlem alınmadığı için, İsrail’e yönelik terör saldırılarını engellemek için önlemler almayı da sürdüreceğim." 
     Gazete, Şaron’un İngiltere Başbakanı Tony Blair ve Rusya Devlet Başkanı Vladamir Putin’i de arayarak aynı mesajları ilettiğini yazdı. 
     
Bölgeye Türk gözlemci      Yediot Ahronot Gazetesi, Mısır’ın bölgeye muhtemelen Türk gözlemciler gönderilmesini önerdiğini yazdı. Mısır’ın ABD ile birlikte birkaç gün içinde yeni bir barış planı açıklayacağını duyuran gazete, Washington’da görüşmeler yapan Mısır Cumhurbaşkanı Hüsnü Mübarek’in danışmanı Usame El Baz’ın, bölgeye İsrail’in rızası olmadan uluslararası gözlemciler gönderilmesini zorlamak yerine, "Hem Filistinlilerin, hem de İsrail’in dostu olan bir ülkeden bir grup gözlemci gönderilmesini" önerdiğini belirtti. 
     Gazete, "Siyasi yetkililer, El Baz’ın kastettiği ülkenin Türkiye olabileceğini ima ettiler" yorumunda bulundu. 
     



 DÜNYA 












</TEXT>
</DOC>
