<DOC>
<DOCNO> 8628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/guncel/gun05.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasırga’ya dava 
</HEADLINE>
<TEXT>

Haklarında dava açılan 36 sanıktan Egebank'ın eski sahibi Murat Demirel'in 4 bin 734.5 yıl hapsi isteniyor 
     SEMRA PELEK İstanbul 

     Kamuoyunda "Kasırga Operasyonu" olarak bilinen Egebank soruşturmasının iddianamesi tamamlandı. Haklarında dava açılan 19'u tutuklu 36 sanıktan bankanın eski sahibi Murat Demirel'in, toplam 4 bin 734.5 yıl hapsi talep edildi. Egebank'ın bir milyar 200 milyon dolar zarara uğratıldığı öne sürülüyor. 
     Bankacılık Düzenleme ve Denetleme Kurulu ile Egebank'ın yeni yönetiminin suç duyurusu üzerine gerçekleştirilen soruşturmayla ilgili 93 sayfalık iddianameyi, DGM Cumhuriyet savcıları Ercan Cengiz, Turan Çolakkadı ve Muzaffer Yalçın hazırlarken, 616 kişi müşteki olarak soruşturmaya girdi. 
     Demirel'in "çete oluşturup liderliğini yapmak", "çıkar amaçlı organize suç örgütü oluşturmak", "banka aracı kılınarak dolandırıcılık", "tahsis edilmesi gereken bir kredinin açılmasını sağlamak amacıyla dolandırıcılık yapmak" ve "bankanın parasını zimmetine geçirmek" suçlarından toplam 4 bin 734.5 yıl ağır hapsi istenirken, dolandırıcılık suçu, müşteki sayısı kadar arttırıldığı için, istenilen ceza da binlerce yılı buldu. 
     İddianamede haklarında farklı miktarlarda hapis cezası istenen sanıklar şöyle 
     Demirel, eşi Ayşenur Demirel, Özgen Tamuman, Şükrü Esat Erkuş, Aydoğan Semizer, Ayhan Tatlıgil, Gökalp Baştürk, Muzaffer Aygün, Ömer Özbay, Erol Ergin, Özkul Arkadaş, Emine Mehtap Ceylan, Sevtap Arslan, Aykut Karabulut, Kevin Hood, Hüsnü Barbaros Olcay, Ali Süha Taya, Nail Keçili, Turan Turanoğlu, tutuksuz sanıklar Demirel'in kardeşi Neslihan Demirel, Jale Oktay, Murat Budanaz, Hakan Ferhatoğlu, Suat Çelebi, Şakir Güler, Özcan Tangu, Ahmet Yalçın, Muhteşem Ekenler, Cemal Birol Meral, Abdüllatif Yoldüz, Ali Ertunç Yalçın, Egebank'ın eski sahiplerinden Hüseyin Bayraktar, Volkan Olcay, Suavi Arslan ve Mustafa Tugay. 
     Soruşturma kapsamında haklarında gıyabi tutuklama kararı ve 'kırmızı bülten' çıkarılan işadamı Cavit Çağlar ve "Yüzde 10 Sami" olarak tanınan Sami Erdem'in de aralarında bulunduğu 13 kişinin dosyaları ise bu soruşturmadan ayrıldı. 
     
Kayınvalide de yargılanacak      Başbakan Bülent Ecevit'in suçsuz olduğunu savunduğu, Başbakan Yardımcısı Hüsamettin Özkan'ın kayınvalidesi Hatice Betül Özbay da davanın 36 sanığı arasında bulunuyor. 
     İddianamede, Özbay'ın "çeteye bilerek yardım" suçundan bir yıla kadar hapsi isteniyor. Ecevit, ANAP Diyarbakır Milletvekili Sebgetullah Seydaoğlu'nun Özbay hakkındaki yazılı soru önergesine, "Hakkında hiçbir suç bulgusu yer almamıştır. Ortada siyasal açıdan uygunsuz bir durum olmadığı görülmüştür" yanıtını vermişti. 
     


 GÜNCEL 













</TEXT>
</DOC>
