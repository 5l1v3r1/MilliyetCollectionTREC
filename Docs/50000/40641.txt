<DOC>
<DOCNO> 40641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/soneko22.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'e şükrettiren Afganistan ne durumda 
</HEADLINE>
<TEXT>

     Devlet Bakanı Kemal Derviş'in dünkü ATO ziyaretinde, ''Allaha şükür, herşeye rağmen Türkiye olarak Afganistan'dan, Burundi'den falan çok daha iyi durumdayız'' sözleriyle dikkat çeken iki ülke, ekonomik alanda Türkiye'nin kıyaslanamayacak düzeyde gerisinde bulunuyor. 
     Son ekonomik verilerden derlenilen bilgiye göre, Türkiye'de program uyarınca Gayri safi Milli Hasıla GSMH 171 milyar dolar düzeyinde iken, Afrika ülkesi Burundi'de 4.2 milyar dolar, Asya ülkesi Afganistan'da ise 21 milyar dolar düzeyinde bulunuyor. Dünya Bankası, IMF ve Birleşmiş Milletler standartlarına göre, dünyanın en yoksul ve az gelişmiş ülkeleri kategorisinde bulunan Burundi ve Afganistan'da, düzensiz ve istikrarsız siyasi sistem ve iç çatışmalar, ekonomik kalkınmayı da engelliyor. 25 milyon nüfuslu Afganistan'da kişi başına Milli Gelir 800 ABD Doları, Burundi'de 730 ABD Doları, Türkiye'de ise yaklaşık 2 bin 600 dolar civarında bulunuyor. 
     Bu arada gerek Burundi gerekse Afganistan'ın milli para birimleri ABD doları karşısında, kağıt üzerinde Türk Lirası'ndan daha değerli düzeyde bulunuyor. Uzmanlar ise her iki ülkenin dış ticaretinin yetersiz olması nedeniyle, bunun bir anlamı olmadığını vurguluyorlar. Bir ABD Doları 627 Burundi Frankı'na ve 4 bin 700 Afganis'e eşit bulunuyor. Burundi'nin ihracatı 56 milyon dolar, Afganistan'ın ihracatı 80 milyon dolar düzeyinde iken, Türkiye bu yıl yaklaşık 30 milyar dolarlık bir ihracat bekliyor. Ayrıca, uluslararası kuruluşlarla düzenli ilişkilerinin olmaması ve rakamların denetlenememesi nedeniyle, her iki ülkenin ekonomik verilerinin doğruluğu da tartışma konusu yaratıyor. 
     
     Derviş ne demişti 
     Derviş, dünkü ATO ziyaretinde ekonominin, güçlü, güven veren bir para ile birlikte güçlenebileceğini işaret ederken, ''Hesap birimini çok da ciddiye almamak gerekiyor. Mesela İtalyan lireti. 1 Alman markı söz gelişi 200 İtalyan Lireti ise italyan lireti 500 alman markı ise o illa da Almanya'nın İtalya'ya göre 500 kere daha fakir olduğu veya İtalya'nın 500 kere daha iyi olduğu anlamına gelmez. Biz Allaha şükür herşeye rağmen Türkiye olarak, Afganistan'dan, Burundi'den falan çok daha iyi durumdayız. Fakat paranın bu kadar hesap birimi olarak 30 yıllık enflasyonun suçu var. 30 yıllık bir enflasyon sonunda paramız bu hale gelmiştir'' demişti. 







</TEXT>
</DOC>
