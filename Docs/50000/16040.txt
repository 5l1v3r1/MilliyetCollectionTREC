<DOC>
<DOCNO> 16040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/yasam/yas09.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’de sokağa çıkma yasağı 
</HEADLINE>
<TEXT>

Cincinnati’de siyah gencin, beyaz polis tarafından öldürülmesini protesto eden gösterilerin önü alınamıyor. Olağanüstü hal ilan edildi, sokağa çıkmak da yasaklandı 
     Silahsız siyah gencin, beyaz bir polis tarafından öldürülmesinin ardından ABD’nin Cincinnati kentinde halk ayaklanmasının üçüncü gününe girmesi üzerine, Belediye Başkanı Charles Luken, dün olağanüstü hal ve sokağa çıkma yasağı ilan etti. 
     Charles Luken, 20.00 - 06.00 saatleri arasında devam edecek sokağa çıkma yasağının gece başlayacağını ve belirsiz bir tarihe kadar süreceğini belirterek, sadece çalışan insanların işine gidebileceğini söyledi. Hırsızlık suçundan aranan 19 yaşındaki Timothy Thomas, 7 Nisan Cumartesi günü polis memuru Steven Roach tarafından kovalandıktan sonra bir sokak arasında, çok yakın mesafeden vurulmuştu. 
     Polis memuru Roach, Thomas’ın, elini cebine uzattığını ve kendisinin de bu hareketi, silahına uzanmak olarak algıladığını söylemişti. Ancak Thomas’ın üzerinden silah çıkmamıştı. 
     Thomas’ın, Cincinnati’de son 6 yılda polis tarafından vurularak öldürülen 15’inci siyah olduğu belirtiliyor. 
     


 YAŞAM 


















</TEXT>
</DOC>
