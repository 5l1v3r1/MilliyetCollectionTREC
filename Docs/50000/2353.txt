<DOC>
<DOCNO> 2353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/ekonomi/eko01.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom’a dört talip çıktı 
</HEADLINE>
<TEXT>

Türk Telekom özelleştirmesi için dört yatırımcı, gizlilik taahhütnamesi imzaladı 
     EKONOMİ SERVİSİ 

     Özelleştirme idaresi Başkanı Uğur Bayar, 18 Aralık'ta başlayan Türk Telekom'un özelleştirme sürecinde, şu ana kadar dört yatırımcının 15 bin dolarlık gerekli tutarı yatırarak, gizlilik taahhütnamesi imzaladığını söyledi. 
     Bayar, CNBC - E'ye yaptığı açıklamada, Türk Telekom ihalesine ilişkin bilgiler verdi. Uğur Bayar, bu yatırımcılara dünden itibaren şartname dağıtmaya başladıklarını, ancak şartname almak için firmaların 3 Mart'a kadar süreleri olduğunu belirtti. 
     Türk Telekom ihalesinde ilk tekliflerin 3 Mart'ta alınacağını hatırlatan Bayar, "İsteyen yatırımcı 2 Mart akşamı dahi şartname alabilir" dedi. Bayar, ihale etiği açısından şartnamenin kamuoyuna açıklanmasının söz konusu olamayacağını da vurgulayarak, IMF'ye sunulan Üçüncü Ek Niyet Mektubu'nda yer alan hükümlerin ve 14 Ocak tarihinin şartnamenin yatırmcılara dağıtılması anlamında kullanıldığını kaydetti. 
     
     GSM sözleşmesi imzalandı 
     Türk Telekom'un devralacağı GSM 1800 lisansına ilişkin sözleşme, 12 Ocak Cuma günü imzalandı. Türksat 2 - A uydusunun fırlatılma töreni dolayısıyla Ulaştırma Bakanı Enis Öksüz ve Türk Telekom Genel Müdürü İbrahim Hakkı Alptürk'ün Fransız Guyanası'nda olması nedeniyle, sözleşmeyi Haberleşme Genel Müdürü ile Telekom Genel Müdür Yardımcısı imzaladı. Yasal prosedür gereği 12 Ocak'ın son gün olması nedeniyle imza töreni için Bakan beklenmedi. GSM lisansını 2 milyar 525 milyon dolara devralan Telekom, bunun 1.7 milyar dolarını mahsuplaşma yöntemiyle ödeyecek. 
     
     Ses iletimindeki tekeli kalkıyor 
     Telekomünikasyon Kurumu, Türk Telekom'a, ses iletimini içeren telefon hizmetleri konusunda 31 Aralık 2003 tarihine kadar tanınan tekelin, bu yılın sonuna kadar kaldırılması için "düğmeye bastı." Kurum uzmanlarından oluşan bir heyet, bu amaçla rapor hazırlıyor. Raporun, iki, üç ay içinde tamamlanması bekleniyor. Ulaştırma Bakanı Öksüz'e sunulacak rapor onaylaması durumunda, Bakanlar Kurulu'nun gündemine taşınacak. Buradan da vize alması durumunda bir yasayla Telekom'un, ses iletimindeki tekeli kaldırılacak. Telekomüniksayon Kurulu Başkanı Fatih Mehmet Yurdal, bu yılın sonuna kadar Türk Telekom'un tekelinin kalkması gerektiği görüşünü dile getirdi. ANKA 
     


 EKONOMİ 



















</TEXT>
</DOC>
