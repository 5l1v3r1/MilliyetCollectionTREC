<DOC>
<DOCNO> 43058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sonspo15.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav "Bilet fiyatlarını 1 milyon liraya indirdik" 
</HEADLINE>
<TEXT>

     Gençlerbirliği, yarın UEFA Kupası ilk turunda yapacağı Halmstad maçı hazırlıklarını tamamlayarak, kendi tesislerinde kampa girdi. 
     Kulüp Başkanı İlhan Cavcav ve Teknik Direktör Walter Meewus ile takım kaptanları Nihat ve kaleci Patrick, yarın yapacakları maç öncesi basın toplantısı düzenlediler. 
     İlhan Cavcav, İsveç'in Halmstad takımıyla UEFA Kupası'nda yapacakları maçın kendileri için büyük bir önem arz ettiğini belirterek, ''UEFA Kupası'nda oynayacağımız bu maçı milli maç gibi görüyorum ve tüm Ankaralıları bu maçta bizi desteklemeye çağırıyorum. Eğer seyirci desteğini de arkamıza alabilirsek, ilk turu geçecek sonucu ilk maçta alacağımıza inanıyorum'' dedi. 
     Cavcav, ülkede yaşanan ekonomik krizi dikkate alarak bilet fiyatlarını 1 milyon liraya kadar indirdiklerini de bildirdi ve ''Ülkede yaşanan ekonomik krizi dikkate alarak, bilet fiyatlarını, kale arkasını 1 milyon, maratonu 3 milyon, kapalı tribünü ise 5 milyon lira olarak belirledik. Bu şartlar altında artık, tüm başkentlilerin, Gençlerbirliği'ni bu milli davada yalnız bırakmayacağını umuyorum'' diye konuştu. 
     
     "Şanslar eşit" 
     Teknik Direktör Walter Meewus da Gençlerbirliği'nin yarın tarihinin çok önemli maçlarından birine çıkacağını belirterek, ''Gençlerbirliği devamlı olarak Avrupa kupalarında görülen bir takım değil. Onun için yarınki maç bizim için çok önemli'' dedi. 
     Meewus, Halmstad'ı lig maçında izlediğini, teknik kapasitesinin düşük olduğunu ifade ederek, şöyle konuştu 
     ''Halmstad'ı İsveç'te izledim. Tamamen fizik gücüne dayalı bir takım, teknik olarak güçlü değiller. Onun için bizim bu maçta çok agresif oynamamız gerekir. 4-4-2 sitemine göre oynuyarlar. İleride 2 uzun adam bırakarak, korner ve yan toplardan golü bulmaya çalışıyorlar ve bunda da başarılı oluyorlar. Her şeye rağmen şanslar eşit. Bu akşam da futbolcularıma Halmstad'ın lig maçının kasetini izlettireceğim.'' 
     Walter Meewus, İsveç ekibinin de Avrupa kupalarında devamlı görülen bir takım olmadığını dile getirerek, konuşmasını şöyle sürdürdü 
     ''Halmstad da devamlı Avrupa kupalarında görülen bir takım değil. Ancak bizden daha deneyimli bir ekip. 3. kez bu kupalarda mücadele ediyorlar. Bu sezon Avrupa kupalarında kendi sahalarındaki tek yenilgilerini bir Belçika takımı olan Anderlecht'ten aldılar. Gençlerbirliği'nin hocası olarak ben de bir Belçikalıyım. Bu demek oluyor ki ben ve ekibim de bu başarıyı gösterebiliriz.'' 
     Takımından Ankaragücü maçındaki istekli, mücadeleci ve hırslı oyunu sergilemesini istediğini kaydeden Meewus, şöyle konuştu 
     ''Yarın ben oyuncularımdan Ankaragücü maçındaki gibi mücadeleci, istekli ve hırslı oynamalarını istiyorum. Amacım kendi sahamızda gol yemeden çok gol atabilmek. Çünkü deplasmanda süratli adamlarımızla golü bulacağımızı biliyorum. Herkesin beklentisi Gençlerbirliği'nin adını dışarıda da duyurabilmek. Bunu başaracak güçteyiz.'' 
     Teknik direktör Meewus, ''Belçika'dan getirdiğiniz futbolcu Filip'i nasıl buluyorsunuz'' şeklindeki soruya ise ''Filip hazırlık kamplarının en iyi oyuncusuydu. Ancak şimdi takımın en kötü oyuncularından birisi. Onu tanımakta zorlanıyorum'' yanıtını verdi. 







</TEXT>
</DOC>
