<DOC>
<DOCNO> 12493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/spor/yguv.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya Ali Şen olmasaydı 
</HEADLINE>
<TEXT>

     Ters Köşe ERCAN GÜVEN 

     Faik Çetiner’in ATV’deki "özgün" ve "seviyeli" spor programının tiryakilerinden biriyim ve her tiryakiliğin, "keyifler"in yanı sıra "riskler" de taşıdığının bilincindeyim... 
     Demeye kalmadı, geçen gün bedelini ödedim. 
     Kurulmuşum televizyonun başına iki "üstad"ı seyretmekteyim. Biri, hesabı Aziz Yıldırım’ın ödemesine karşın, yemeğin en lezzetli kısmını yiyip, dişlerini karıştıran Ali Şen... Diğeri, rezerve masasına Özkan Sümer’in kurulmasını bir türlü hazmedemeyen Mehmet Ali Yılmaz. 
     Karşılıklı iltifatlarla giden muhabbet, telefon konuğu Ahmet Hamoğlu’na "Sergen’in transferine engel olma" telkini ile kızışıyor. 
     Bu, başka kanallarda da tekrarlanan, iliklerine kadar bir hata... Galiba televizyon kanalları şişme yatak, kokusuz ızgara ve cimnastik aletlerinden sonra futbolcu pazarlamaya da başlıyor. 
     Neyse... Beşiktaş Asbaşkanı Hamoğlu, tezini güçlendirmek için Sergen’in Boğaziçi’nde kumar oynadığını açıklıyor... İkinci hata... 
     Sergen, derhal programa bağlanıyor ve Hamoğlu’nu yalanlamaya çalıştıkça Beşiktaşlı yöneticinin "ana fikiröde ne kadar haklı olduğunu ortaya koyuyor. 
     - Ne kumarı ya, ben İstanbul’a geldiğimden beri kız arkadaşımla beraberim... 
     - Peki, hoca takıma taktik verirken altılı kuponu doldurmana ne demeli 
     - Allah Allah yaa... 
     Format bu... Hatalar art arda zincirlenip, rezalete demir atacak ki, Ali Şen devreye giriyor. 
     Karizması, aurası ve otoritesiyle "bağıra bağıra" susturuyor asbaşkan ile eski ve müstakbel futbolcusu arasındaki ağız dalaşını. 
     İşte Türkiye’nin bir yıldız futbolcusu, işte en büyük kulüplerden birinin asbaşkanı ve işte en kaliteli spor programı.. 
     Heyhat... 
     Alem buysa, kral çıplak... 
     
Bilanço      Mehmet Ali Yılmaz, "Düş yakamdan dediler, Trabzon’u bıraktım... Aktif yöneticiliğim bitti" diyor. 
     Bu hesapta bir yanlışlık var 
     Sayın Yılmaz’ın "pasif"i, "aktif"ini kat kat aşıyor. 
     
Fatih Terim’i kim kandırdı      Fatih Terim’in "teşvik primi"ne getirdiği yorum en güzeliydi 
     "Hangi futbolcunun neye ihtiyacı var ki" dedi, "şahsiyetli futbolcular, şerefli yöneticiler olduktan sonra korkmanıza gerek yok". 
     Telsim reklamındaki İtalyan polis mi kandırıyor Terim’i acaba .. 
     
Hak... Tu ..      Yüzde doksanbeşi "su"dur tükürüğün... Yani birinin suratına tükürmenin, havuzda şakalaşmaktan bir farkı yok pratik anlamda... 
     Ayrıca tükürüğün birleşimindeki organik ve kimyasal maddeler ile enzimler de hediyesi. 
     Bilimsel açıdan tükürük bu. 
     İlim perspektifinden "temiz" ya da "mekruh" olduğunu merak edenler İlahiyat Fakültesi Dekanı Zekeriya Beyaz’a sorsunlar... 
     "Ben nasıl olsa günde bir litre üretiyorum, al sana da vereyim"... Dediğinizde çıkıyor sorun... 
     "Veren" memnun mu, değil mi belli değil ama, "alan", kesinlikle hoşlanmıyor bu ikramdan. Ya derhal iade ediyor, ya da başka bir eşek şakasıyla karşılık veriyor. Sokaktaki adam, karşısındakinin gözlerine mor çerçeveler çizmeyi tercih ederken, mesela muhatap bir hakem ise, cebinden çıkardığı kırmızı bir kart ile silmeye çalışıyor tükürüğü... Olmuyor. 
     Bu problem salgının azalmasına "asiyali", artmasına ise "siyalore" deniyor. 
     Ekonomik bazda gırtlağımızı kurutan toplumsal bir "asiyali" halimize karşın, futbolumuz açısından son günlerde içinde bulunduğumuz "siyalore" durumunu analiz etmeyi, ekran oturumlarında ağzından tükürük saça saça, şehvetle konuşanlara bırakalım ve şöhretli futbolcularımızın bir an evvel bu "lama sendromu"ndan kurtulmasını umalım. 
     Değerli, zeki ve çevik futbolcu arkadaşlar en büyük aşkınız futbolu hor kullanmayın... Nazik ve sevecen yaklaşın. 
     Agresifliği anladık, bari tükürüksüz yapın... 
     Yanlış anlaşılmasın, "su koyvermeyin" yani. 
     
En büyük Muhtar      Show TV ana haber bülteni... 
     Cumhuriyet tarihimizin en ağır ekonomik krizini idrak ettiğimiz şu günlerde, "her nerede yaşıyor ve yaşatılıyorsa" en acaip haberleri bulup çıkaran ve karşılığında değerli halkımızın reytinglerine "ziyadesiyle" mazhar olan Reha Muhtar, bir sosyal yaraya daha parmak basıyor 
     Ancak kokainden kelepçelendiğinde göbek atmaya ara veren Fatih Ürek ile vibratör türkücü Azer Bülbül’ün ifadelerini alıyor. 
     Ürek’ten umutsuz... Bir zamanlar titremesini damardan dindirmeye çalışan Bülbül’e, uyuşturucu yolunda "emekleme"den "sıralama"ya geçmiş Türk Gençliği’ne örnek olacak sorusunu yöneltip, onu sonsuza kadar bu illetten kurtarıyor 
     "Ne buldun bu bokta " 
     İşte tespit, işte taraftar. 
     Reha Muhtar, "sapından samanına" kadar Beşiktaşlı’dır... 
     Daum’la ilgili bir sorun çıktığında, bu tüyler ürperten ikna yeteneğini kulübünün menfaatleri doğrultusunda kullanacağından ve duruma el koyacağından şüphe yoktur. 
     Kalbinizi ferah tutun ey Beşiktaşlılar. 
     
Zaman tüneli      Eskiden takımlar ve kurumlar "kutsal ittifaklar" kurmakla suçlanmaz, bırakın şiddetle reddedilmeyi, Galatasaray’ın bugünkü gibi maç erteletme talebine bile gerek kalmazdı. 
     "Centilmen", erkekler tuvaletinin adı değildi. 
     Çözümün yasaklarda değil, beyinlerdeki ahlak merkezinde olduğunu anlayana kadar suç da artacak, yasaklar da, kavga da... 
     
     Çeyiz 
Jardel ile Galatasaray’ınki "anlaşmalı boşanma". 
İyi ama, 28 milyon dolarlık çeyizi nasıl geri alacak bakalım Cim - Bom. 

     Sanal 
Bülent Yavuz, "kutsal ittifaka" yeni bir isim koydu "sanal ittifak". 
Bu, "olmadığı" anlamına gelmiyor... 
Penaltılar, kartlar da sanal, ama can yakıyor... 

     İnanmak 
İnsan "en az" bildiği şeye, "en çok" inanırmış. 
- Kutsal ittifak var mı 
- Bilmiyorum, kesin vardır. 
- Şike, teşvik, doping .. 
- Bilmiyorum, demek ki var. 
- Sen aptal mısın 
- Bilmem.... 



 SPOR 





























</TEXT>
</DOC>
