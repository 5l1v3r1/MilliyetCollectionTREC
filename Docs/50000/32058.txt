<DOC>
<DOCNO> 32058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/son/sontur05.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprü ücretine protesto..25 binlik bozuk paralarla ödediler 
</HEADLINE>
<TEXT>

     Tüketiciyi Koruma Derneği TÜKODER ve ENDURO Motosiklet Kulübü üyesi bir grup, köprü ve otoyollara gelen zammı Boğaziçi Köprüsü gişelerinde düzenlediği eylemle protesto etti. 
     Yaklaşık 100 motosiklet ve 20 otomobille gişelere gelen grup, üzerlerinde ''zamlara hayır'', ''zamlara dur'' ve ''gişelerde soygun var'' yazılı dövizler taşıdılar. 
     Eylemciler gişelerden geçerken, 2 milyon liralık geçiş ücretini, poşet içine koydukları 25'er bin liralık bozuk paralarla ödemek istediler. Bu arada, gişe memurlarıyla, eylemciler arasında tartışmalar yaşanırken, köprü trafiği de tıkandı. Çok sayıda polisin güvenlik önlemi aldığı eylemde, grubun geçişi yaklaşık yarım saat sürdü. 
     Köprüdeki eylemin ardından TÜKODER'in Kadıköy'deki Genel Merkezi'nin bahçesinde basın mensuplarına bir açıklama yapan Dernek Genel Başkanı Mehmet Sevim, kamusal hizmetlere sık sık yapılan zamlarla krizin faturasının tüketicilere çıkarıldığını söyledi. 
     Köprü ve otoyollara yapılan ''fahiş'' zamların ''ekonomik kriz afetinin'' son örneği olduğunu belirten Sevim, şöyle devam etti 
     ''Ancak IMF'ye verilen ek niyet mektubundan da anlaşılacağı gibi kamu mal ve hizmetlerine yapılan zamlar bundan böyle de artarak devam edecektir. Bu haksız uygulamaların durdurulması için geçen hafta Danıştay'a başvurarak hukuk mücadelesi başlattık. Bugünden itibaren de 'zamlara dur' kampanyası başlatıyoruz.'' 
     Türk lirasının değer kaybına dikkat çekmek amacıyla eylemde geçiş ücreti olarak bozuk para kullandıklarını kaydeden Sevim, ''Gördük ki, köprüden geçerken bile avuç avuç para ödüyoruz. Paramız pul oldu'' dedi. 
     ENDURO Motosiklet Kulübü Başkanı Mehmet Çelenk de, yollarda en az görülen araçlardan birinin motosiklet olduğunu, buna rağmen kamyon ve ağır vasıtalardan alınan ücret kadar geçiş ücreti alındığını belirterek, bunu protesto etmek için eyleme destek verdiklerini söyledi. 






</TEXT>
</DOC>
