<DOC>
<DOCNO> 41876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/siyaset/siy04.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yermez’in ifadesi olaya uymuyor... 
</HEADLINE>
<TEXT>

Yermez’in ifadesinde karanlık noktalar var. İfade, olay yerindeki tespitlerle farklılık gösterdi. Yermez’in, suçunu hafifletmek için yalan söylediği öne sürülüyor... 
     ŞÜKRAN ÖZÇAKMAK İstanbul 

     Üzeyir Garih cinayetinin katil zanlısı Yener Yermez tutuklanarak cezaevine gönderilse de ifadesindeki karanlık noktalar henüz aydınlatılamadı. Yermez’in, suçunu hafifletmek için yalan söylediği öne sürülüyor. Eyüp Cumhuriyet Savcılığı’nca sevk edildiği mahkemede tutuklanan Yermez, yargıç Özcan Oral’a verdiği ifadede şunları söyledi 
     "Eyüp’e gitmiştim. Piyer Loti yolu üzerinde mezar taşına oturmuş sigara içiyordum. O sıra, benim gibi askerlik yapan kardeşim Öner beni aradı. Beni ara konuşalım’ dedi ancak kontürüm bittiği için onu arayamadım. Parasızlığıma lanet ederken 50 yaşlarında bir adamın çocuklara para dağıttığını gördüm. 3 milyon istedim beni tersledi, Eşşek kadar adamsın git çalış’ dedi. İyice sinirlendim." 
     Bıçak alıp geri döndüğünü anlatan Yermez, "Elimde bıçakla onu beklediğimi görünce, Beni bıçakla mı korkutacaksın ’ dedi. Beni önemsemeden yürüdü. Bıçağı salladım sol karın boşluğuna saplandı. Elini cebine atıp cüzdanını çıkardı. Ondan uzak durduğum için cüzdanını ayaklarımın dibine fırlattı. İçinde 10 milyonluk banknotlar vardı. Paraları aldım. Geri dönüp giderken imdat’ diye bağırdı. Yerde yatıyordu. Panikledim ve art arda göğsüne bıçak indirdim." İfadesinde Pınar Konuşkan’ı tanımadığını belirten Yermez, kimseyle cinsel ilişkiye girmediğini savundu. 
     
Pınar’ın ilk ifadesi doğru      Konuşkan, polise verdiği ilk ifadede olay yerinin krokisini çizmişti. Otopsi raporu da Pınar’ın ifadesini doğrular nitelikteydi. Yermez, ilk bıçağı karın boşluğuna vurduğunu, Garih yere düştükten sonra da bıçaklamaya devam ettiğini anlatmıştı. Oysa Garih’in boynunda ve kulak arkasında dört ayrı bıçak darbesi vardı. Olay yeri tutanağına göre de cüzdan yerde değil, Garih’in arka cebindeydi. Garih’i yerde bıçaklanmış olsa, Yermez’in gömleği ve pantolunu kanlar içinde kalırdı. Kanlı gömleği olay yerine saklar çıplak olarak kışlaya dönmek zorunda kalırdı. 
     



 SİYASET 















</TEXT>
</DOC>
