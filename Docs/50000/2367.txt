<DOC>
<DOCNO> 2367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/guncel/gun02.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sekreterine banka kurdu 
</HEADLINE>
<TEXT>

Yurtbank'ın eski sahibi Balkaner için 57 sayfalık iddianamede hazırlandı. İddianamede iki sekreterine off - shore banka kuran Balkaner'in, mudilerini ve Hazine'yi de atlattığı bildirildi 
     SEMRA PELEK İstanbul 

     Yurtbank'ın eski sahibi Ali Avni Balkaner'in, Hazine Müşteşarlığı'nın denetiminden kurtulmak için Kıbrıs'ta sekreterleri adına off - shore banka kurduğu bildirildi. İstanbul DGM Savcılığı'nca hazırlanan 57 sayfalık iddianamede, Hazine tarafından Yurtbank Yönetim Kurulu üyesi olarak atanan Metin Aykaç'ın imzasını taşıyan usulsüz kredi işlemleri de anlatıldı. 
     İddianamede, Kartal Cezaevi'nde bulunan Balkaner'in de aralarında olduğu yedisi tutuklu 30 sanık hakkında şu görüşlere yer verildi 
     "Devlet Bakanı'nın onayıyla 1997'de gözetime alınan Yurtbank'tan, gruptaki kimseye hiçbir şekilde kredi verilmemesi açıkça belirtilmiştir. Sınırlama nedeniyle, kurul kararıyla 14 kişiye Çamlıca Konakları'nın satışında 14 milyon 922 bin dolar konut kredisi verilmiş, Hazine Müşteşarlığı'nca bankayla ilgili periyodik rapor hazırlaması için Yönetim Kurulu üyeliğine atanan Metin Aykaç da bu karara imza atmıştır." 
     
Üçem'e aktarıldı      "Balkaner'in hissedarı olduğu Üçem şirketinin yaptığı konutların satışı sadece kişilerin sözlü alım talebiyle gerçekleşmiştir. Ancak konut alan kişiler cayma hakkını kullanarak alımdan vezgeçmiş ve krediler Üçem'e kalmıştır. Amacın kişilere kredi vermek olmayıp, sanık Balkaner'in firmalarından Üçem'e kaynak aktarmak olduğu anlaşılmıştır." 
     
Kredinin belgesi yok      "Konut kredisiyle ilgili Yurtbank'ta belge mevcut değildir. Kredi verilenlerden bazılarının adresleri bile bulunmamaktadır. Sadece imza alınmış boş başvuru formları mevcuttur. Bu kişilerin oldukça pahalı bu evleri alacak mali güçleri mevcut değildir. Kişilerin bir kısmı Balkaner'in firmalarıyla ilişkili bir kısmı da tanıdıklarıdır." 
     
Kıbrıs'ta off - shore      "Yurtbank kredilerine sınır getirildikten sonra bankanın yöneticileri grup şirketlerine kaynak temin etmek için off - shore şirketleri kurma yoluna gitmiştir. 500 bin dolar sermayeyle 1998'de kurulan Yurt Securiyt Off - Shore'un sermayesini, Kıbrıs vatandaşı olduğu için banka kuramayan Balkaner karşılamıştır. Off - shore'nin 10 hissedarı Balkaner şirketlerinde çalışan mutemet kişilerdir. Hissedarlardan Birgül Özmen ve Cansel Nazire Erdoğan, Balkaner'in şirketinde sekreterdir." 
     
Dolandırıcı müdüre prim      "Yurt Security Off - Shore'a mevduat toplanması belli şekillere uyularak yapılmıştır. Şube müdürleri ile görüşülerek talimatlar verilmiş, zaman zaman okunduktan sonra imha edilmek üzere bu konuda genelgeler çıkarılmıştır. Antalya'da ve Silivri Durusu Otel'de toplantılar yapılmış, banka müdürlerine prim vaad edilmiş ve ne yapıp yapıp off shore'a para toplamaları istenmiştir." 
     
Mudiler kandırıldı      "Mudilere off - shore hesabı olduğundan başka gösterilerek anlatılmış, telkinlerle bu hesaba para yatırmaları sağlanmıştır. Balkaner grubuna ait Kıbrıs'ta Factobank isimli off- shore olmasına karşın, yeni bir şirket kurularak Yurt ismi verilmiş ve mudilerin güveni kazanılmıştır. Mudilere verilen banka cüzdanları formatı, rengi ve logosu ile Yurtbank mevduat cüzdanlarına benzemektedir, dolayısıyla mudiler yanlış bilgilendirilmiş ve bu yolla kandırılmıştır. 1999 döviz kurlarına göre 4202 mudinin toplam 37. 6 trilyon alacakları bulunmaktadır." 
     
Bankanın sadece adı var      "Yurt Security Off - Shore'un bazı formaliteleri yerine getirmek için Kıbrıs'ta bürosu bulunmaktadır. Bunun dışında bankayla ilgili tüm faaliyetler Türkiye'de gerçekleşmiştir. Off Shore banka, sadece Yurtbank A.Ş.'nin merkez şubesinde bulunan hesaptan ibaret kalmıştır. Şubelerce toplanan off shore mevduatı merkez şubeye havale edilmiş, krediler bu hesaptan kullanılmıştır. Toplanan bu mevduat hiçbir zaman Kıbrıs'a gönderilmemiş ve oradan kredi kullandırılmamıştır. Formaliteleri yerine getirmek için Kıbrıs'ta bazı görevliler bulundurulmuştur." 
     
Hazine'yi "atlattı"      "Off - shore'da toplanan paraların çoğu Balkaner'in yakınları ve çalışanlarına kurdurduğu 23 ayrı şirkete aktarılmıştır. Şirketler, Balkaner tarafından Yurtbank'tan kredi almak ve Yurt Off - Shore'nin paralarını aktarmak amacıyla kurulmuş, esaslı faaliyetleri tespit edilememiştir. Kaynaklarının çoğu Balkaner şirketlerine aktarılan ve mali bünyesi zafiyete uğratılan Yurtbank'a kısıtlama getirilince, kaynak aktarımını sağlamak için off - shore kurulmuştur. Amaç Hazine Müsteşarlığı'nın denetiminden uzak fon toplamak ve bunları gruba aktarmaktır." 
     


 GÜNCEL 














</TEXT>
</DOC>
