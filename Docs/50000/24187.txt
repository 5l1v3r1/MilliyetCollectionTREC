<DOC>
<DOCNO> 24187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/guncel/gun11.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Gazi davası’ yeniden 
     Trabzon Ağır Ceza Mahkemesi’nde geçen mart ayında sonuçlanan ve kamuoyunda "Gazi davası" olarak bilinen olaylarla ilgili karar, Yargıtay tarafından bozuldu. 9 kişinin ölümüyle sonuçlanan olaylardan sonra 20 polis memuru tutuklanmıştı. Yargıtay’ın bozma gerekçesi ve davanın ne zaman yeniden görüleceği hakkında bilgi verilmedi. 
     
     Yaralı polis kurtarılamadı 
     Batman’da, üç gün önce terör örgütü Hizbullah mensubu bir teröristin ölü ele geçirildiği çatışmada ağır yaralanan 32 yaşındaki polis memuru Hakan Kara, tedavi gördüğü Başkent Üniversitesi Hastanesi’nde hayatını kaybetti. Askeri bir uçakla önceki gün iki uzman hekim denetiminde Başkent Üniversitesi Hastanesi’ne getirilerek yoğun bakıma alınan polis memuru Kara’nın tüm müdahalelere karşın kurtarılamadığı bildirildi. 
     
     Öcalan davası ertelendi 
     İmralı Adası’nda tutuklu bulunan terör örgütü PKK’nın lideri Abdullah Öcalan’ın Avrupa İnsan Hakları Mahkemesi’nde AİHM bugün görülmesi beklenen davası, 31 Ağustos’a ertelendi. Müvekkilleriyle görüşmelerinin kısıtlı olduğunu ve hazırlıklarını tamamlayamadıklarını anlatan Öcalan’ın avukatları, bu nedenle mahkemeden süre talebinde bulunduklarını söyledi. 
     
     Fidyeciler yakalandı 
     Maltepe’de, kendilerini polis olarak tanıtıp bir işadamını kaçırarak bir gün alıkoyan ve 100 milyar lira fidye isteyen altı kişi yakalandı. Mobilya mağazası sahibi Ogün Ogat, Asayiş Şube Müdürlüğü’ne başvurarak, işyerine gelen ve kendilerini polis olarak tanıtan kişilerce kaçırıldığını, 250 milyon lirayla kredi kartlarının gasp edildiğini ihbar etti. Harekete geçen Gasp Büro Amirliği ekipleri 6 kişiyi yakaladı. 
     
     Dayağa 2.5 milyar ceza 
     Samsun’da bir müze araştırmacısı, müdürünü dövdüğü gerekçesiyle, 2 milyar 600 milyon lira tazminata mahkum edildi. Samsun Arkeoloji ve Etnografya Müzesi Eski Müdürü Mustafa Akkaya’nın, araştırmacı Necati Kodalak’ın, kendisini darp ettiği gerekçesiyle açtığı tazminat davası, Samsun 2. Asliye Hukuk Mahkemesi’nde tamamlandı. Yaklaşık üç yıldır devam eden dava sonunda mahkeme Kodalak’ı mahkum etti. 
     



 GÜNCEL 


McGraw okutacak 















</TEXT>
</DOC>
