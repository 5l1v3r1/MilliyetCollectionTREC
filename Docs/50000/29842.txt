<DOC>
<DOCNO> 29842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/ekonomi/eko05.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıf arazilerine af geliyor 
</HEADLINE>
<TEXT>

Hazırlanan af tasarısı Sarıyer ve Eyüp’teki binlerce konutu kapsayacak 
     GÜNSELİ ÖNAL Ankara 

     Hazine arazilerinin satışını öngören tasarıya konulan bir maddeyle İstanbul Kağıthane’deki 7 bin konutu affeden hükümet, bu kez Sarıyer ve Alibeyköy’de vakıf arazisi üzerine yapılan binlerce konut için de af getiriyor. Getirilecek affın, sadece Eyüp’de 7 bin konutu kapsayacağı öğrenildi. 
     Başbakan Yardımcısı Mesut Yılmaz’ın talimatıyla Devlet Bakanı Mehmet Keçeciler tarafından hazırlanan yasa tasarısıyla, binaların üzerinde olduğu arazilerin yerine ilgili vakıflara Hazine arazisi verilecek. 
     
     Yeni tasarı hazırlanıyor 
     Hükümetin Hazine arazilerini, üzerine bina yapanlara satışına ilişkin tasarı içine, üzerine bina yapılan söz konusu vakıf arazilerinin satışı da eklenmek istendi. İstanbul’daki vakıf arazilerinin bilançosu çıkarıldı. Ancak vakıf arazileri ayrı bir yasaya tabi olduğundan, Hazine arazileriyle aynı metin içinde düzenlenemedi. 
     Keçeciler tarafından hazırlanacak olan tasarı, vakıf arazilerinin de Hazine arazileri gibi satılmasına olanak verecek. Ancak bunun mümkün olabilmesi için söz konusu vakıf arazilerinin Hazine ya da belediye arazileriyle takas edilmesi gerekiyor. Yasa çıkarsa vakıflara Hazine veya belediye arazi verilecek, böylece üzerinde toplu yapılanma olan vakıf arazileri satılabilecek. 
     Öte yandan, Maliye Bakanı Sümer Oral, Yılmaz’ın talimatıyla önümüzdeki günlerde ANAP Kağıthane İlçe Örgütü’nün düzenleyeceği bir toplantıyla bina sahiplerine yeni çıkan yasa hakkında bilgi verecek. 
     
     



 EKONOMİ 



















</TEXT>
</DOC>
