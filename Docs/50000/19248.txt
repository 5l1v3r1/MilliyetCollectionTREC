<DOC>
<DOCNO> 19248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/ekonomi/eko01.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Müteahhit parasını kimse üstlenmiyor 
</HEADLINE>
<TEXT>

Emlakbank gayrımenkulleri ve inşaatları TOKİ’ye devredildi. Ancak müteahhit istihkaklarını kimin ödeyeceği belirlenmedi 
     ZÜLFİKAR DOĞAN Ankara 

     Kamu Bankalarının "ortak yönetim" çatısı altında birleştirilmesi kararından sonra Toplu Konut İdaresi’ne TOKİ devredilen Emlakbank’ın konut inşaatlarının istihkakları ortada kaldı. Emlakbank konut satışlarından artık gelir almayacağı için, müteahhit ödemelerini yapmayı da kabul etmedi. TOKİ ise istihkak ödemelerinin Emlakbank tarafından yapılmasını istedi. 
     Emlakbank yönetiminin ise TOKİ’nin bu isteğine olumsuz yanıt verdiği belirtildi. Devam eden binlerce konut inşaatını üstlenen müteahhitlere aylık 300 trilyona varan tutarda, istihkak ödemesinin yapılması gerektiği, ancak yasa düzenlemesiyle artık konut, emlak, inşaat işleriyle bankanın ilişkisinin kalmadığı, tüm mesuliyetin TOKİ’de olduğunu bildirdiği öğrenildi. 
     Devlet Bakanı Faruk Bal’a bağlı TOKİ’nin aynı zamanda kurulacak konut Müsteşarlığı bünyesinde yer alması çalışmaları sürdürülürken, Emlak konut inşaatlarının istihkak ödemelerinde yaşanan sıkıntı nedeniyle, müteahhitler, işi durdurma noktasına geldiler. 
     Emlakbank yönetimi bankanın 3.5 katrilyon lira rayiç bedelli arsa, arazi, ve diğer taşınmazlarının "defter değeri" üzerinden üçte bir değerine TOKİ’ye devredildiğini belirtti. Bankanın önemli bir varlığının TOKİ’ye geçtiğini vurgulayan yönetim şu tezi savundu 
     
     Gelirler TOKİ’ye kalacak’ 
     "Devam eden konut inşaatları için bir yandan da satış yapılmaktadır. Dolayısıyla, bu konutların, dairelerin satışından elde edilecek gelirin bundan böyle Emlakbank’a aktarılması söz konusu değildir ve satış gelirleri TOKİ’ye kalacaktır. Bu halde, Emlakbank’ın hem aylık 300 trilyona yaklaşan istihkak tutarını ödemeyi sürdürmesinin istenmesi, hem de buna karşın, bu konutların satış gelirleri üzerinde bankanın hiçbir hakkının olmaması, bir çelişkidir. Yapılan yasa düzenlemesinde de bu konuda boşluk mevcuttur. O nedenle, bankanın nihai aşamada, sahip olamayacağı bir gelir için, yüz trilyonlarca liralık ödemeyi yapmaya devam etmesi düşünülemez. Yasanın öngördüğü şekilde, sahip olunan tüm taşınmazların mülkiyeti TOKİ’ye geçmiştir. Dolayısıyla mesuliyetin de TOKİ’de olduğu, istihkaklarında bu idare tarafından ödenmesi gerektiği yasanın öngördüğü şekilde, açık ve nettir." 
     İki kuruluş arasındaki "istihkak ödemeleri" sorununun çözümü için formül arayışları sürerken, kamu bankaları ortak yönetimi de, konut inşaatları müteahhit istihkaklarının ödenmesinde, artık bankanın bir sorumluluğunun olmadığı, binaların maliki konumundaki TOKİ’nin satış gelirini alma hakkı olduğu gibi, bu inşaatların yapım bedelinin ödenmesi sorumluluğunu da üstlenmesi gerektiği görüşünde. 
     
     



 EKONOMİ 


























</TEXT>
</DOC>
