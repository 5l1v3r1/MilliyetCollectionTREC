<DOC>
<DOCNO> 25311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/spor/spo15.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Ringde estik      DÜNYA Boks Şampiyonası’nda fırtına gibi esen boksörlerimiz dün de yaptıkları dört karşılaşmadan üçünü kazandılar. 54 kiloda Agasi Agagüloğlu Macar’ı 24 - 7, 57 kiloda Ramazan Paliani İngiliz’i 17 - 2, 71 kiloda Bülent Ulusoy Çinli’yi 17 - 6 sayı ile yenerek çeyrek finale çıktı. 60 kiloda Selim Paliani ise Rus rakibine RSC ile yenilerek elendi. Şampiyonada bugün yedi boksörümüz yarı finale çıkma ve madalyayı garantileme mücadelesi verecek. 
     
Ulusoy’a tepki      GENÇLİK ve Spor Genel Müdürlüğü bünyesinde faaliyet gösteren 40 federasyon başkanı adına açıklama yapan Atıcılık Federasyonu Başkanı Metin Sertoğlu, "Türkiye - Azerbaycan maçı öncesi yaşanan olayları şiddetle kınıyor ve Haluk Ulusoy’u yüce Türk halkından özür dilemeye davet ediyoruz" dedi. Açıklamada, "Bu davranıştan büyük üzüntü ve utanç duymaktayız" cümleleri de yer aldı. 
     
Naim’e onur      ULUSLARARASI Olimpiyat Komitesi, Olimpiyat ve Dünya şampiyonu haltercimiz Naim Süleymanoğlu’nu liyakat nişanı ile ödüllendirecek. Olimpik harekete katkı sağlamış, ünlü ve başarılı sporculara verilen nişana layık görülen Naim, ödülünü 23 Haziran’da İsviçre’de alacak. 
     
Boksta altınlar buhar oldu      AYŞE YEŞİN 

     1999 Gençler Boks Şampiyonası’nda üçüncü olan boksör Ali Aksu’nun hak ettiği 37.5 altının 12.5 tanesi yolda buhar oldu. Almanya’da yaşayan Ali Aksu ödülünü alması için antrenör Asalettin Pekdoğan’a vekaletname gönderdi. Ancak Pekdoğan’ın 37.5 altın almasına rağmen, Aksu’ya 25 altın verdiği ortaya çıktı. Genel Müdürlük soruşturma açtı. 
     
Çalımbay, Göztepe’de      BİRİNCİ Lige yükselen Göztepe, Rıza Çalımbay ile anlaştı. Sarı - Kırmızılı yöneticiler dün Çalımbay ile biraraya geldiler ve üç saat süren görüşme sonunda el sıkıştılar. İzmir ekibi ile bir yıllık sözleşme imzalayan Rıza Çalımbay’ın 150 bin mark alacağı öğrenildi. Çalımbay, imza sonrası yaptığı açıklamada, "Benim için paradan önce başarı gelir. Hem Göztepe’nin hem de benim hedeflerim var" dedi. 
     
Lav imza attı      GAZİANTEPSPOR Teknik Direktörlüğü’ne Tevfik Lav getirildi. Yönetim dün Lav ile üç yıllık sözleşme imzaladı. Başkan Celal Doğan, çalışmak istemeyen Sakıp Özberk’e teşekkür ederek, Tevfik Lav’a başarılar diledi. 
     
Okan yolcu      BURSASPOR’UN gol kralı oyuncusu Okan, Olympique Marsilya ile masaya oturmak üzere bugün Fransa’ya gidecek. Genç futbolcu, teklifin onur verici olduğunu söyledi ve "Marsilya benim için 6 milyon dolar bonservis bedeli ödemeye hazır" dedi. 
     
Futbol gecesi      1.GRUP 
     İsviçre - Slovenya 
     Lüksemburg - Rusya 
     Faroe Adl.-Yugoslavya 
     
     2.GRUP 
     Estonya - İrlanda Cum. 
     Portekiz - Kıbrıs R.K. 
     
     3.GRUP 
     Çek Cum. - K.İrlanda 
     Danimarka - Malta 
     İzlanda - Bulgaristan 
     
     5.GRUP 
     Norveç - B.Rusya 
     Ermenistan - Polonya 
     Ukrayna - Galler 
     
     6.GRUP 
     Letonya - Hırvatistan 
     San Marino - Belçika 
     
     7.GRUP 
     İsrail - İspanya 
     
     8.GRUP 
     Litvanya - Romanya 
     Macaristan - Gürcistan 
     
     9.GRUP 
     Arnavutluk - Almanya 
     Yunanistan - İngiltere 
     



 SPOR 























</TEXT>
</DOC>
