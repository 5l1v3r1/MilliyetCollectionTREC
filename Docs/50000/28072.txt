<DOC>
<DOCNO> 28072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/soneko21.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Başkanı "Siyasi istikrarsızlıktan etkileniyoruz" 
</HEADLINE>
<TEXT>

     Merkez Bankası Başkanı Süreyya Serdengeçti,son iki günde Merkez Bankası'nın çok miktarda döviz satmasıyla ilgi bir soru üzerine, özellikle dış kaynağın, Hazine borç yönetimi için kullandırılması yönteminde Merkez Bankası'nın döviz satmasının söz konusu olduğunu ve yakın gelecekte bunların miktarını da ilan edeceklerini anlattı. 
     Merkez Bankası Başkanı Serdengeçti, ''Bugünlerde borç takasından kaynaklanan birtakım sorunlar var. Bankaların bilançosunun süratli değişmesi etkiliyor. Bunun yanı sıra bu dönemde ve Temmuz'da bankaların yoğun dış ödemeleri var. Bundan etkileniyoruz. Tabiki bugünlerde hepinizin bildiği gibi siyasi istikrarsızlıktan etkileniyoruz. Bu çerçevede satışlarımız olabilir.'' 
     Serdengeçti, para politikasının tek başına enflasyon sorununu çözmesinin mümkün olmadığını belirtti. 
     Başkan Sürreya Serdengeçti, Malatya Özel İdare Müdürlüğü Salonu'nda düzenlenen ''Merkez Bankası Kanunu ve Para Politikası'' konulu konferansta yaptığı konuşmada, Türkiye'nin üzerinde durmayacağı nedenlerden dolayı iki krize girdiğini ve daha sonra 22 Şubat itibariyle döviz kurunu dalgalanmaya bıraktıklarını ifade ederek, Merkez Bankası politikasının tamamen finansal istikrara yönelik olduğunu bildirdi. 
     Merkez Bankası'nın 26 Şubat tarihinde yaptığı operasyonla likiditeyi enjekte ederek, krizin reel sektör üzerindeki yükünü mümkün olduğunca hafifletmeye çalıştığını anlatan Serdengeçti, ''Çünkü bunun derin olacağı belliydi. Bankacılık sisteminin dalgalanan kur rejimine uyması için Merkez Bankası hem döviz müdahalelerine devam etti hem de bankalara döviz mevduatı yaparak bu dönemin kısmen rahat geçirmesini sağlamaya çalıştı'' dedi. 
     
     Hedef 
     Başkan Serdengeçti, Merkez Bankası olarak bir para programı açıkladıklarını, bu para programının aynı zamanda kısa vadede geçiş dönemini gerçekleştirmeye yönelik olarak hazırlanmış bir program olduğunu da ifade etti. Serdengeçti, şunları kaydetti 
     ''Bu dönemde Merkez Bankası'nın hedefi parasal hedefleme yaparak, yükselmiş enflasyonu mümkün olduğunca kontrol altına almaya çalışmak oldu. Türkiye'de genellikle hangi kurumun neden sorumlu olduğu her konuşmada karmaşık şekilde ortaya çıkar. Ne kadar yasal düzenleme yaparsanız yapın, ne kadar ileriye giderseniz gidin, hangi kurumun ya da hükümetin neden sorumlu olduğu pek anlaşılmaz. Yapısal reformlar ve kamu maliyet alanı Merkez Bankası'nın alanı değil. Ama bu alanı aksatmadan devam ettirmemiz gerekiyor. Buralarda aksama olursa, para politikamızın başarısını etkiler. Para politikasının tek başına enflasyon sorununu çözmesi mümkün değildir.'' 
     Serdengeçti, geçen yıl kamu maliyesinde önemli adımlar atılmasına rağmen, bankacılık rehabilitasyonunda ülke olarak gecikilmesi nedeniyle ülkenin kriz ortamına girdiğini belirterek, kriz döneminin aşılması durumunda, orta vadeli dönemde Merkez Bankası'nın ''Enflasyon Hedeflemesi Rejimi'' diye adlandırılan modern bir para politikası rejmine geçmeyi düşündüklerini söyledi. 
     Bu rejime geçmenin kolay olmadığını ve mevcut para politikasını etkileyen 3 temel konunun bulunduğunu belirten Serdengeçti, bunların bancakılık sektörünün yeniden yapılandırılması, ek dış kaynak meselesi ve iç ve dış borcun sürdürülebilirliği sorunu olduğunu kaydetti. 
     Serdengeçti, bankacılık sektörünün etkin bir şekilde gözetim ve denetiminin sağlanması gerektiğini de belirterek, bunun da Bankacılık Düzenleme ve Denetleme Kurulu aracılığıyla yapılması gerektiğini bildirdi. Serdengeçti, konuşmasını şöyle sürdürdü 
     ''Bunu yapamamışsak bu politikada başarıya ulaşamayız. Merkez Bankası'nın, döviz kurunun seviyesiyle ilgili herhangi bir taahhüdü ya da hedefi bulunmuyor. Bulunmamaya da devam edecek. Dalgalı kur rejiminin özelliği bu... Merkez Bankası'nın taahhüdü olsun ya da olmasın, Türkiye'de Hükümet bir döviz tahminini koymuştur. Bu bir taahhüt ya da hedef değildir. Bunun yanlış anlaşılmaması gerekir. Biz önceden açıklayarak örneğin bir ay içerisinde bu kadar döviz satacağız diyerek daha da açıklığa kavuşturacağımızı düşünmüyoruz. Bu müdahaleler çoğunlukla bugün de olduğu gibi ihaleyle yapılacak.'' 
     







</TEXT>
</DOC>
