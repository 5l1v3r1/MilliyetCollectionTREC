<DOC>
<DOCNO> 29304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/soneko21.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı "Derviş'in performansını indirirsek fatura halka çıkar" 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, ''elalem bizi böyle hassas takip ederken, bu kişinin Derviş moralini bozup, şevkini kırıp, performansını aşağı indirirsek, bundan fatura gene bizim Ahmetlere, Mehmetlere, dar gelirlilere çıkar'' dedi. 
     Sabancı, Alman Yatırım Bankası KFW'nın Enerjisa'nın inşa ettiği 3 yeni otoprodüktör santralına 167 milyon Euro tutarında finansman sağlamasına ilişkin sözleşmenin imza töreninin ardından, basın mensuplarının sorularını yanıtladı. 
     Türk Telekom ile ilgili gerginliğin hatırlatılarak, değerlendirmesinin sorulması üzerine Sabancı, bu durumu ''talihsizlik'' olarak nitelendirdi, ''yazıklar olsun 65 milyona. Biz yeni işyerleri açacağız. Aşsızlara aş, işsizlere iş vermek mecburiyetimiz var. Bunlar ile uğraşacağız'' diye konuştu. 
     Krizin getirdiği faturadan dolayı işten çıkarma mecburiyeti olduğunu dile getiren Sabancı, sanayicinin toplumsal sorumluluğunun yatırımlara devam etmek olduğunu bildirdi. Sabancı, ''Bütün şirketlerin projeleri, programları bana getirilecek. Gelecek Salı veya Çarşamba günü hepsinin içerisinde belli boyutlarda yatırım isteğimiz var. Yatırım demek, üretim demektir. Üretmedikçe bir şey ihraç edemezsin'' dedi. 
     Üretimden önce akıllı üretimin geldiğini, fabrikadan önce de akıllı fabrika istediklerini belirten Sabancı, katıldığı İSO Meslek Komitesi toplantısında kendi sorunları yerine Ankara'daki gelişmelerin konuşulmasını da eleştirerek, ''Biz onla mı uğraşmalıyız yahu. Bu yanlış. Bu problemi daha da büyütüyor'' diye konuştu. 
     Bir basın mensubunun, Türk Telekom üst yönetiminin atanmasından dolayı istifa noktasına gelindiğini belirterek, bunu nasıl karşıladığına ilişkin sorusuna ise şu karşılığı verdi 
     ''KFW'deki bankacılar ile görüştüğümde hiçbir projenin politikacıların isteği ile gelmediğini, onun rüzgarı ile kurallarına gelmediğini söylediler. Tarihimizde yok diyorlar, böyle adamlar. Bizde öyle mi Emlak Bankası birine kredi verirken, alırken...Bunun değişmesine ihtiyaç var. 
     Dar bir tünelden geçiyoruz. Dar oğlu dar. Derviş gelmiş gece gündüz çalıştı. Nerden geldi, geçmişi neydi, falanmış, filanmış. Bunlar ile uğraşmak yerine, verimli olma mecburiyetimiz var. Verimliliği artırmak için üretmek, ihracatı geliştirmek gerekir. '' 
     Dışarıda kendilerini hassas gözle takip edenler olduğunu ve bu kişilerin bu olaylara bir türlü akıl erdiremediğini savunan Sabancı, ''Onlar hiç anlayamıyor. Onlarla da beraber yaşama mecburiyetin var. Onlar ile münasebeti geliştirme mecburiyetin var. Ama onlar seni anlamıyor. Bu yaptığımız işlere şaşıyorlar'' dedi. 
     Sabancı, aynı basın mensubunun bu olaylardan dolayı Türkiye ve Türk temsilcilerinin dış platformda yalnızlaştırılıp, yalnızlaştırılmadığının sorması üzerine de, ''Elbette'' diye yanıt verdi. Sabancı, devamla şunları söyledi 
     ''Benle konuşan yabancı ortaklarımla toplantıya başlarken gündemi ortaya koyuyorum. Gündemde çözüm bekleyen maddeler var. Ben daha toplantıya başlarken bizim ünlü ekonomist arkadaşımız Barbaros çıkıyor, anlatıyor Türkiye'nin durumunu. Anlattımı bu adamlar dinliyor, bize sevecen bakışları değişiyor. Donmuş adamlar oluyorlar. Ben daha güreşe çıkmadan, yıkılmışsın yahu. Çünkü Barbaros realiteleri söylemiş, bu inanılmaz enflasyonu bu adamlara anlatmış. Barbaros, 5-10 seneden beri biz bunu indireceğiz diye vaad etmiş. İndirememişsin. Başka işleri de böyle yapmışsın. O zaman biz daha güreşe çıkacağız. Güreşte kim var Fransızlar ile Türkler, Sabancı değil. Amerika ile Türkler. Bu güreşte biz başarılı olmak zorundayız, Sabancı değil. Türklerin bu güreşte başarılı olması gerekir. Güreşe çıkıyoruz ama moral yok.'' 
     Sakıp Sabancı, Devlet Bakanı Kemal Derviş'e ilişkin bir soru üzerine de ''elalem bizi böyle hassas takip ederken bu kişinin moralini bozup, şevkini kırıp, performansını aşağı indirirsek bundan fatura bizim Ahmetlere, Mehmetlere çıkar. Gele gele dar gelirlilere gelir'' dedi. 
     Toyotasa'da sıfır üretim olduğunu hatırlatan Sabancı, ''haykıracaksın. Neden burda sıfır üretiyorum da, gümbür gümbür Volskwagen'den araba getirip satıyorsun. Yahu neden Robotlar var, mükemmel bir fabrika var. Zirvede bir numune veriyorum'' diye konuştu. Sakıp Sabancı, kişinin hayattayken bir şeyler yaptıktan sonra ölümü ile birlikte müessesesinin aşağı gittiğini ifade ederken, ''100 yaşındaki firmalar gibi olamıyoruz. Firmalar olamıyoruz. Firmalar ihtiyarlamadıkça, tecrübeler toparlanıpta verimliliği yakalamıyorsa, bu olmaz. Bu bizim ana dertlerimizden biri'' dedi. 






</TEXT>
</DOC>
