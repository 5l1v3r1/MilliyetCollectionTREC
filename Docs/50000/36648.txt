<DOC>
<DOCNO> 36648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/ekonomi/eko01.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz de suyun başında duralım 
</HEADLINE>
<TEXT>

Reel sektör için oluşturulacak fonun sevk ve idaresinde görev almak istediklerini söyleyen TOBB Başkanı Rifat Hisarcıklıoğlu, Yönetimde olmazsak fonun nasıl paylaşılacağı konusunda endişe duyarız’ diyor 
     AÇIK KOYU SOHBETLER - EYLEM TÜRK 

     Türkiye Odalar ve Borsalar Birliği TOBB eski Başkanı Fuat Miras’ın kriz yaratan istifasından sonra göreve gelen yeni başkan Rifat Hisarcıklıoğlu, aile şirketleri olan "Nuh’un Ankara Makarnası" ve "Nuh Çimento" nun Yönetim Kurulu üyeliğini yürütüyor. 1955 Ankara doğumlu olan Hisarcıklıoğlu, Ankara İktisadi ve Ticari İlimler Akademisi Ekonomi ve Mali İşletme Bölümü mezunu. 
     TOBB’u 2000’li yıllara hazırlayacaklarını söyleyen Hisarcıklıoğlu, göreve geldiklerinden bu yana reel sektörün sorunlarıyla ilgilendiklerini anlatıyor. "Bizim için şu anda öncelikli olan bu" diyen Hisarcıklıoğlu, reel sektör fonunun sevk ve idaresinde görev almak istediklerini belirtiyor. 
     Hisarcıklıoğlu, "Fonun yönetiminde biz olmazsak bu fonun nasıl kullandırılacağı konusunda endişe duyarız" diyor. 
     
Sektör kurulu toplantılarının reel sektörün ihtiyaçlarına yönelik ne gibi faydası olacak 
     Bakanların sektör dertlerini birebir dinlemelerinin çok faydalı olacağını düşündük. Reel sektörünün sorunlarına el atma niyetlerini görünce bu toplantıları yapmaya karar verdik. Derviş’le yaptığımız görüşmelerde reel kesimin finans kesimiyle arasındaki problemleri aktardık kendisine. Kredi müessesi tıkanmış durumda. Bu mekanizmayı nasıl kurarız derken bir "istişare kurulu" oluşturmaya karar verdik. Kurul iki hafta içinde çalışmaya başlayacak. 
     
İş dünyasında reel sektörün sorunlarına yönelik oluşturulacak "fon" un paylaşımı konusunda endişeler var. Bu endişeler sizce nasıl giderilir 
     Reel sektör için oluşturulacak fonunun yönetiminde öncelikle TOBB’un görev alması gerek. Buna talibiz. Reel sektörde bankalara ödeme zorluğu içinde olan pek çok şirket var. Türk sanayinin yüzde 99’u KOBİ’lerden teşekkül ediyor. Fonun sevk ve idaresi için muhakkak bu kurulda yer almak istiyoruz. Yönetiminde biz olmazsak bu fonun nasıl kullandırılacağı ve paylaşımı konusunda endişe duyarız. Derviş’e bu konudaki fikrimizi söyledik. Artık reel sektörün önceliği geldi. 
     
Reel sektörde son durum nedir 
     Sanayi üretimi yüzde 10 azaldı. Ben bütün Anadolu’yu geziyorum. Doğal olarak nabzı böyle daha iyi tutabiliyorum. Yaptığım seyahatlerde sanayinin yüzde 50’si üretim yapmadığını gördüm. İstihdam azaldı dolayısıyla işsizlik arttı. Ticaret ise tamamen durma noktasına gelmiş vaziyette. Bir başka olumsuz durum da tarımda ve hayvancılık da yaşanıyor. Turizm ise diğerlerine göre en iyi durumda olan sektör. 
     
Yeni yönetim olarak sürekli tartışma yaratan TOBB’un 5590 sayılı kanunu için bir çalışma yapacak mısınız 
     TOBB’un 5590 sayılı kanun bazı maddeleri Anayasa Mahkemesi tarafından bilindiği gibi iptal edilmişti. Onları çıkarmak için çalışacağız. Kanunla ilgili olarak bütün odalarımızdan görüş istedik. Gelen görüşler doğrultusunda, konseylerden seçilmiş olan ikişer kişilik komisyonlar oluşturacağız. Bu komisyonlarda oturup tartışacağız. Hazırlanacak yasa tasarısı son halini alınca oda ve borsa başkanlarının görüşünü alarak tamamlayacağız. Ve bu haliyle bakanlığa iletilecek. 
     
TOBB’un önümüzdeki yıl mayıs ayında yapılacak seçimlerinde başkanlığa aday olmayı düşünüyor musunuz 
     O gün geldiğinde arkadaşlarımla istişare edeceğiz. Eğer koşullar elverirse başkanlığa aday olurum. Biz yönetim olarak TOBB’u yapı olarak gelecek yıllara hazırlamayı düşünüyoruz. Bununla ilgili olarak önümüzdeki günlerde bir arama konferansı yapacağız. Ana konusu TOBB’un vizyonuyla ilgili olacak. Ekim ayında ise Ekonomik Forum yapacağız. 
     
     Piyanist başkan 
TOBB Başkanlığı hayatınıza neler getirdi 
     Öncelikle yoğun bir tempo getirdi. TOBB başkanı olunca hobilere vakit kalmadı. Müzikle yakından ilgiliydim. Piyano çalardım. Ama bütün hobilerimi bırakmak zorunda kaldım. 
     Bir de aile şirketimizle ilgili konularla da ilgileniyorum. Ben şirkette üçüncü jenerasyonum. Nuh Çimento ve Nuh’un Ankara Makarnası’ın Yönetim Kurulu Üyeliğini yürütüyorum. Ayrıca ortaklarımla beraber kurduğum bir inşaat şirketim var. Toplam bin 500 kişiye yakın işçi istihdam ediyoruz. 
     



 EKONOMİ 


















</TEXT>
</DOC>
