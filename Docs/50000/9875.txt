<DOC>
<DOCNO> 9875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/son/sontur02.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Otogar bayram öncesinde ana baba günü 
</HEADLINE>
<TEXT>

     Kurban Bayramı ile hafta sonu tatili arasındaki Cuma gününün idari izin sayılmasıyla birlikte 9 güne çıkan bayram tatili nedeniyle otogarda yoğunluk yaşandı. 
     Bazı firmaların araçlarındaki eksiklikler ve otobüslerin geç kalkması da izdiham ve tartışmalara yol açtı. Esenler'deki İstanbul Büyük Otogarı çıkışında denetim yapan trafik ekipleri, akşam saatlerinde 34 PLV 32 plakalı Altur Turizm'e ait yolcu otobüsünü durdurdu. 
     Yapılan araştırmada Altur Turizm'e ait otobüsün, Aksaray'a sefer yapan Yeni Aksaray Turizm firması adına ek sefer yaptığı öğrenilirken, otobüsün uzun yola çıkış izninin olmadığı, genel muayeneden geçmediği ve birçok eksiğinin olduğu belirlendi. 
     Eşyalarıyla birlikte otobüsten inmek zorunda kalan yaklaşık 45 yolcu, gecenin ilerleyen saatlerine kadar kendilerini Aksaray'a götürecek başka otobüs beklediler. Bu arada, Tatlıses Turizm'in, saat 22.00'da kalkacak Adana otobüsü de gece yarısı olduğu halde kalkmayınca, yolcular ile firma elemanları arasında tartışmalar yaşandı. 
     Mağdur vatandaşlarla röportaj yapan Cihan Haber Ajansı kameraman ve muhabirine de firma görevlileri saldırdılar. Yaklaşık 3 saat bekletilen yolcular başka bir otobüse bindirilerek Adana'ya gönderildiler. 




</TEXT>
</DOC>
