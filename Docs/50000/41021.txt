<DOC>
<DOCNO> 41021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sontur23.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullular yandı, TEM'de 30 Eylül'e kadar onarım var 
</HEADLINE>
<TEXT>

     TEM Otoyolu'nun Fatih Sultan Mehmet FSM Köprüsü ile Mahmutbey arasındaki çeşitli kesimlerinde, yarından itibaren 30 Eylül'e kadar asfalt onarım çalışması gerçekleştirileceği bildirildi. 
     Karayolları 17. Bölge Müdür Yardımcısı M. Cahit Turhan, konuyla ilgili olarak yaptığı yazılı açıklamada, bölge müdürlüğünün sorumluluğu altında bulunan FSM Köprüsü-Mahmutbey arasındaki 2. Çevreyolu TEM üzerinde muhtelif kesimlerde üstyapı asfalt onarım çalışması yapılacağını belirtti. 
     Bu çalışmaların yarın başlayacağını ve 30 Eylül Pazar günü bitirileceğini ifade eden Turhan, şunları kaydetti 
     ''Gece ve gündüz sürekli olacak çalışmalar sırasında, çalışmanın yapıldığı şerit trafiğe kapatılacak ve diğer şeritlerden trafik akışı sağlanacaktır. Çalışmalarla ilgili iş programı yapılırken okul ve iş trafiği göz önünde bulundurulmuş olup, trafiğin yoğunlaştığı saatlerde çalışmalara ara verilerek tüm şeritler trafiğe açık tutulacaktır. 
     Bu çalışmalar sırasında gerekli trafik işaretlemeleri yapılacaktır. Sürücülerin alternatif yolları kullanmaları ve yol üzerindeki trafik işaret ve işaretçilerine titizlikle uymaları gerekmektedir. 
     Çalışmanın yapılacağı 2. Çevreyolu için kullanılacak alternatif yol da 1. Çevreyolu'dur O-1 .'' 
     
     
     







</TEXT>
</DOC>
