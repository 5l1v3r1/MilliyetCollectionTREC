<DOC>
<DOCNO> 45451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sonspo05.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Manchester United gelecek yıl için Van Gaal'i düşünüyor... 
</HEADLINE>
<TEXT>

     İngiltere Premier Ligi'nin önde gelen kulüplerinden Manchester United, gelecek yıl takımın başına Hollandalı teknik direktör Louis Van Gaal'ı getirmeyi düşünüyor. 
     Daily Telegraph Gazetesi'nde yer alan habere göre, geçen yıl da kendisiyle ilgilenilen Louis Van Gaal, ''Geçen sezon listede birinci sırada olduğumu biliyordum. Henüz onlarla iletişim kurmuş değilim. 
     Çünkü şu anda Hollanda Milli Takımı'nın başındayım. Ama hala benimle ilgilenen Manchester United gibi bir kulüpte çalışmayı düşünebilirim'' dedi. 
     50 yaşındaki Van Gaal'ın çalıştırdığı Hollanda, eleme grubunda ilk 
     2'ye giremeyerek 2002 Dünya Kupası finallerine gitme şansını yitirdi. 
     Louis Van Gaal, daha önce İspanya'nın FC Barcelona ve Hollanda'nın AFC Ajax takımlarını çalıştırdı. Van Gaal, 1995 yılında AFC Ajax'a Avrupa Şampiyonlar Ligi şampiyonluğunu kazandırdı. 
     16 yıldır Manchester United'ı çalıştıran İskoç hoca Alex Ferguson, 
     sezon sonunda takımı bırakacak. 
     Ferguson, 16 yılda, 7 İngiltere Premier Ligi şampiyonluğu, 4 Federasyon Kupası ve 1999 yılında da Avrupa Şampiyonlar Ligi kupasını kazandırdı. 
     






</TEXT>
</DOC>
