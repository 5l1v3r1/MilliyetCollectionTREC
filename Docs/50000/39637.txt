<DOC>
<DOCNO> 39637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/yasam/ayas.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer tırmanışı 4 bin 200 metrede kaldı 
</HEADLINE>
<TEXT>
Ağrı Dağı geçit vermiyor 
11’i kadın toplam 97 dağcı hava muhalefetine takıldı. İşadamı Murat Dedeman dört arkadaşıyla birlikte tırmanıştan vazgeçti 
     SIDDIK SÖYLER Ağrı DHA 

     Zafer Haftası nedeniyle Ağrı Dağı’na düzenlenen Zafer Tırmanışı, 4 bin 200 metrede hava muhalefetine takıldı. İşadamı Murat Dedeman, dört arkadaşıyla birlikte tırmanıştan vazgeçti. Tırmanışa başkanlık eden Dağcılık Federasyonu Başkanı Alattin Karaca, "Dağda müthiş sis var. Görüş mesafesi oldukça düşük. Bu nedenle zirve yapmayı yarına bugün bıraktık" dedi. 
     Türkiye Dağcılık Federasyonu’nun organize ettiği Ağrı Dağı Zafer Tırmanışı, pazartesi günü Ağrı’nın Doğubayazıt ilçesi Eliköy yakınlarından başladı. Tırmanışa ünlü işadamı Dedeman, Ermenistan Dağcılık Federasyonu Başkanı Martin Tadevosyan, Ermeni gümrükçü Hayk Tonoyan ile birlikte Bulgaristan’dan 10, Azerbaycan ve Makedonya’dan dörder, Rusya’dan üç, İran, Macaristan, İskoçya, Romanya, Bulgaristan ve Yugoslavya’dan ikişer, Avusturya’dan da bir dağcı katıldı. 
     
Ara kampa ulaşıldı      11’i kadın toplam 97 dağcının bulunduğu ekip, ilk gün 3 bin 200 metreye, önceki gün de 4 bin 200 metredeki ara kampa ulaştı. Ancak dün sabah yapılması planlanan zirve, hava muhalafeti nedeniyle ertelendi. 
     Karaca, hava koşullarının kendilerini engellediğini belirterek şunları söyledi "Şiddetli fırtına var. Zirve sisli ve görüş mesafesi düşük. Dedeman ve dört arkadaşı, programları gereği zirve yapmaktan vazgeçti. Kalan 92 kişi, yarın bugün zirve deneyecek. Eğer hava böyle devam ederse, çıkabildiğimiz yere kadar çıkıp, İstiklal Marşı’nı söyledikten sonra ineceğiz." 
     



 YAŞAM 



















</TEXT>
</DOC>
