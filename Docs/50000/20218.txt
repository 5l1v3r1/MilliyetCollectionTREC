<DOC>
<DOCNO> 20218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur18.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayısal Loto'da 537 milyar lira kebapçıya gitti 
</HEADLINE>
<TEXT>

     Sayısal Loto'nun 5 Mayıs 2001 tarihli çekilişinde 6'yı tek başına bilerek 537 milyar 399 milyon 750 bin lira ikramiye kazanan kebabçı Murat Özkan parasını aldı. 
     Sakarya'nın Geyve ilçesinde oynadığı loto kuponuyla milyarder olan Murat Özkan 23 , duygularını A.A muhabirine anlatırken, babasının E-25 Karayolu üzerinde açtığı Yeşil Vadi Dinlenme Tesisleri'nde 1 yıldır kebabçılık yaptığını belirterek, ''Sayısal Loto'yu her hafta oynuyordum'' dedi. 
     Sayısal Loto'nun çekiliş saatinde çalıştığı için televizyon izleyemediğini ifade eden Özkan, şunları söyledi 
     ''Her hafta tam kupon oynuyordum. Ama, bu kez param yetmediği için 3 kolon oynamıştım ve kazandım. Sabah aldığım gazetedeki rakamları karşılaştırmaya başladığım sırada büyük ikramiyenin bana çıktığını gördüm ve çok heyecanlandım. Ama, panik yapmadan, kuponu güvenilir bir yere koydum. Daha sonra babamla birlikte Ankara'ya gidip, parayı tahsil ettik.'' 
     Murat Özkan, İşlettikleri tesislerin, ekonomik kriz nedeniyle kapanma noktasına geldiğini ve büyük ikramiyenin bu sırada çıkmasının şans olduğunu ifade ederek, şöyle devam etti 
     ''Babam tesise yatırım yaparak büyütmeyi düşünüyordu. Ama, ekonomik kriz nedeniyle yapamadık ve zor günler bizi bekliyordu. Eğer ikramiye çıkmasaydı, babamla birlikte işlettiğimiz tesisleri, 2 ay içinde kapatmak zorunda kalabilirdik. Bu parayla tesise yatırım yapacağız.'' 
     Paranın bir kısmıyla maddi durumu iyi olmayan yakınlarına destek vereceğini de bildiren Özkan, ''Şans oyunlarında büyük ikramiye kazananların, sonradan akraba ve dostları artıyor. Fakat ben yakınlarımı iyi tanıyorum. Sahte akrabalar bana gelmesin'' dedi. 
     Murat Özkan, bekar olduğunu, evlenmeyi şimdilik düşünmediğini ve yalnızca kendisine son model bir araba alıp, işini yapmaya devam edeceğini de sözlerine ekledi. Bu arada, loto milyarderi olduğunu öğrenen ilçe halkının tebrik etmeye gittiği Özkan, ikramda bulunmak için geçtiği tezgahının başında eliyle hazırladığı kebapları, ziyaretçilere sunuyor. 
     
     







</TEXT>
</DOC>
