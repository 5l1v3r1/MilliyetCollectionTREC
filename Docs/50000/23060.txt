<DOC>
<DOCNO> 23060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/guncel/agun.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar, giyim tarzını ve tavırlarını inceleyerek Cathrine Derviş'i yorumladı 
</HEADLINE>
<TEXT>
Tam bir lider eşi 
Psikologlar ve imaj uzmanları, iyi izlenim yaratmak için şart olan bütün unsurları hayata geçiren Catherine Derviş'i ABD'li first lady'lere benzetti 
     SİBEL KAHRAMAN ŞEN İstanbul 

     Türkiye'nin gündemine oturan Catherine Derviş'i değerlendiren uzmanlar, "ilgiden dolayı biraz ürkek, ama çok zarif" yorumunda bulundu. Bakırköy Ruh ve Sinir Hastalıkları Hastanesi Başhekimi Doç. Dr. Arif Verimli, Catherine Derviş'in, insanlar üzerinde iyi bir izlenim bırakmak ve hoş duygular yaratmak için gerekli olan en önemli dört şartı yerine getirdiğini söyledi. Verimli bu sözlerini şöyle açıkladı 
     
MUTLU AİLE MESAJI VERİYOR      "Catherine Derviş, gülümsüyor, cilt temasında bulunuyor, mutlu bir aile yapısı gösteriyor ve halkın içine karışıyor. Bugüne kadar hiçbir bakanın eşi basın toplantısına katılmadı. Ancak Catherine Derviş bu geleneği bozdu. Sağlıklı bir aile, mutlu bir çift görüntüsü verdi. Amerikalı başkanların eşlerine bakın, bunu çok iyi yaparlar. İnsanlara hem gözleri aracılığıyla, hem de aralarına karışarak sizi anlıyorum, sizden biriyim mesajı veriyor." İmaj ve İletişim Danışmanı Özlem Tosun, Catherine Derviş'in göz temasının kuvvetli olduğunu ve çevreye dikkatle baktığını belirterek, "İnsanlarla göz temasında bulunuyor. Sağa sola veya yukarı değil direkt insanların gözüne bakıyor. Basın toplantısında da gözleri gazetecilerin üzerindeydi. Bu karşısındaki kişilere önem verdiğini gösterir. Aynı zamanda karşısındaki kişilerin de düşüncelerini anlamaya çalışıyor" diye konuştu. 
     
'İNSANLARI KORKUTMUYOR'      Catherine Derviş'in sürekli gülümsediğini söyleyen Özlem Tosun sözlerini şöyle sürdürdü "Bu da kendisinin iletişime açık olduğunu gösterir. Karşısındaki insan ona çekinmeden yaklaşabileceğini hisseder. Basın toplantısına eşinin yanında koyu renkli takım elbiseyle katılarak, sorumluluk sahibi, ciddi bir insan olduğunu gösterdi. 'Sultan Of The Dance'a ise kolsuz bir elbise ve şalla katıldı. Tersi olsaydı ciddiyetten uzak bir görüntü sergileyecekti. Giysi ve makyaj tercihi doğru. Yüzünü ön plana çıkarıyor." Renk ve Stil Uzmanı Necile Deliceoğlu, Catherine Derviş'in siyahı tercih etmesiyle ilgili olarak şu görüşleri dile getirdi 
     "Siyah otoriteyi temsil eden bir renktir. Catherine Derviş, bu rengi eşinin makamının bağlantısı olarak tercih ediyor olabilir." Deliceoğlu, Catherine Derviş'te ürkeklik gözlemlediğini ancak bunun bir soğukluk olmadığını samimi bir duruşunun olduğunu da sözlerine ekledi. Aynı görüşe katılan Tosun da şunları söyledi 
     
'ÜRKEKLİĞİ ÇOK İÇTEN'      "Yeni bir ortama ayak uydurmaya çalışıyor. Halkın ve basının ilgisi karşısında hafif bir ürkeklik var. Sultan Of The Dance girerken Derviş'in koluna girmişti. Basın resim almaya başlayınca tırnaklarını Derviş'in koluna geçirdiğini televizyonda fark ettim. Hafif bir ürkeklik sezinledim. Bunun dışında dikkatli, gözlemci ve çok zarif. Kemal Derviş gibi önemli bir pozisyondaki bir kişinin eşinde olması gereken özelliklere sahip." 
     
Eleştirilerden rahatsızım’      Anadolu gezisinde işadamlarına yaşadığı sorunlardan bahseden Derviş, "Ekonomik programın IMF’ye ait olduğu iddialarından rahatsızım" dedi 
EZELHAN ÜSTÜNKAYA Adana 
     Güneydoğulu işadamları ve sanayicilerle yaptığı toplantıda "Hükümetle tam uyum içinde değilim" diyen Derviş, Adana'dan ayrılmadan önce Ankara'ya yine önemli mesajlar gönderdi. Derviş, "Bazı arkadaşların ekonomik programa IMF programı demesinden rahatsızım" dedi. Ekonomik programın Türkiye'nin ve hükümetin programı olduğunun altını çizen Derviş şunları söyledi 
     
MHP'ye mesaj gönderdi      "Bazı arkadaşlar IMF'nin isteği diye yansıtıyor, yanlış oluyor. Ekonomik program Türk ekonomisinin güçlenmesi için uygulanıyor. IMF programı diye tanıtılmasından rahatsız oluyorum." Derviş'in bu sözleri, MHP’ye mesaj olarak yorumlandı. Derviş ile Enis Öksüz ve Hüsnü Yusuf Gökalp arasında program konusunda sıkıntılar yaşanmış, Bahçeli de Derviş'in Anadolu gezisinden rahatsızlığını, "Sahaya inmesi yanlış" diye dile getirmişti. 
     
Belediye krizi çıkacak      Derviş ile MHP arasındaki sıkıntının belediyelerin Hazine'ye olan borçları konusunda da devam edeceği ifade ediliyor. "Bankalardan sonra belediyelere çeki düzen vermeliyiz. Hazine'ye trilyonlarca lira borçları var" diyen Derviş ile belediyelerin çoğunu elinde bulunduran MHP'nin anlaşmazlığının bu konuyla iyice su yüzüne çıkması bekleniyor. 
     
Derviş’e Durak’tan öpücük’ yasağı HAKAN ŞANLITÜRK Ankara 
     Kemal Derviş, Adana'da beklemediği bir sürprizle karşılaştı. Sıradışı yaklaşımlarıyla bilinen ANAP'lı Büyükşehir Belediye Başkanı Aytaç Durak, vedalaşma sırasında kendisini öpmeye kalkan Derviş'e engel oldu. Derviş'in hazırlıksız yakalandığı bu sürpriz, Hilton Oteli'nde, Vali Oğuz Kaan Köksal'ın da katıldığı toplantının sonunda gerçekleşti. Durak, olayın ardından "Öpüşmeyle bir yere varılsaydı, Hasan Celal Güzel Başbakan olurdu" dedi. 
     
Derviş'in güzel gölgesiTUNCAY DAĞLI Gaziantep DHA 
     Gaziantep ile Adana'da Kemal Derviş'i adım adım izleyen danışmanı Oya Ünlü de en az Catherine Derviş kadar ilgi topladı. Spordan Sorumlu Devlet Bakanı Fikret Ünlü'nün kızı olan ve ABD'de bulunduğu sırada Derviş'in asistanlığını yapan Ünlü, Anadolu gezisinin ilk ayağında Derviş'in bütün görüşmelerini ve işlerini organize etti. Siyah gözlükleri ve pembe ceketiyle bakanın yanında hemen göze çarpan Oya Ünlü, güleryüzlülüğüyle herkesin sempatisini kazandı. 
     
'Cathy ile iyi arkadaşız'GAZİANTEP DHA 
     Derviş çiftinin Gaziantep'te bulunduğu gün kente gelecek 150 kişilik grupta bulunan, ancak gezisini bir gün sonraya alan Kemal Derviş'in eski eşi Neslihan Taki, dün Zeugma'da basının ilgi odağıydı. Taki, Dervişler'le karşılaşmamak için için gezisini ertelediği iddialarını yalanlayarak "Kemal ve Cathy ile arkadaşız. Zaten görüşüyorduk. Gezimi bir arkadaşımın kızının nişanı nedeniyle erteledim" dedi. Derviş'ten 10 yıl önce ayrılan ve daha sonra işadamı Mete Taki ile evlenen Neslihan Taki, dün Zeugma'daki kalıntıları inceleyip gelincik topladı. 
     



 GÜNCEL 
















</TEXT>
</DOC>
