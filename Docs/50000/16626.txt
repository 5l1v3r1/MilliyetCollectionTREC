<DOC>
<DOCNO> 16626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/ekonomi/eko05.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Musevi lobisinden Başkan Bush’a destek mektubu 
</HEADLINE>
<TEXT>

     ABD’deki Musevi lobisi, ABD Başkanı George W. Bush’a bir mektup göndererek, Türkiye’nin ekonomik krizden çıkma çabalarında ve Uluslararası Para Fonu IMF ile ilişkilerinde, Amerikan yönetiminden destek istedi. 
     Amerikan Musevi Komitesi American Jewish Committee Başkanı Bruce Ramer ve Direktör Shula Bahat’ın imzasını taşıyan mektupta, "Sayın Başkan, Amerikan Musevi Komitesi, ekonomik sıkıntının yaşandığı bu dönemde Türkiye’ye destek veren dostlar arasına kendi sesini de katmak istemektedir" denildi. Mektupta, Başkan Bush’un kişisel olarak Türkiye’ye destek ve dostluğunu ifade etmesinden duyulan memnuniyet dile getirilirken, ABD’nin stratejik, politik ve ekonomik çıkarlarının Türkiye’nin siyasi ve ekonomik modernizasyon planlarında ilerleme çabaları için önemli olduğu vurgulandı. 
     
     Türkiye, desteğe layık ülkedir’ 
     ABD’nin ekonomik ortağı ve en istikrarlı müttefiki olarak Türkiye’nin, ABD’nin desteğine layık bir ülke olduğu da mektupta kaydedildi. 
     Mektupta, "Ankara’nın, IMF ile yeni bir işbirliği ilişkisi oluşturma çabalarına yönetiminizin sağladığı desteğin devam etmesini sizden talep ediyoruz. Önümüzdeki günlerde Türk yetkilileriyle yapacağınız görüşmelere hazırlanırken, bilmenizi istiyoruz ki, ABD - Türkiye ortaklığına ve Türkiye ile İsrail arasında devam eden hayati ilişkilere çok değer veriyoruz. Ayrıca Türk hükümetinin ekonomisini istikrara kavuşturma çabalarına ve Avrupa Birliği’ne AB tam üye olma niyetine tam destek veriyoruz" ifadeleri kullanıldı. 
     


 EKONOMİ 



















</TEXT>
</DOC>
