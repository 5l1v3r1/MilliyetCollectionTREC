<DOC>
<DOCNO> 32578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/ekonomi/eko02.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Koalisyon liderleri radikal kararlar için toplanıyor 
</HEADLINE>
<TEXT>

Bugün yapılması beklenen liderler zirvesinden, dövizdeki yükselişle tansiyonu iyice yükselen piyasaları rahatlatacak radikal kararlar çıkması bekleniyor 
     HAKAN ŞANLITÜRK Ankara 

     Dün, Enis Öksüz’ün istifasıyla noktalanan gelişmeler üzerine bugün yapılması gereken Bakanlar Kurulu ertelendi. Koalisyon liderleri, ilgili bakanlar ve bürokratların katılımı ile bir ekonomi zirvesi toplanması kararlaştırıldı. Başbakan Yardımcısı Mesut Yılmaz, bugün toplanacak olan zirvede radikal kararlar alınacağını söyledi. 
     Ankara’da dün gün boyu hareketli saatler yaşandı. Piyasalardaki tedirginlik üzerine Başbakan Ecevit bir açıklama yaptı. Ancak açıklama yaptığı saatlerde bankalararası piyasada 1 milyon 440 bin lira olan dolar kotasyonları 1 milyon 450 bin liraya çıktı. 
     
     Görüşme trafiği yoğunlaştı 
     Öğlen saatlerinde Ankara’ya dönen Devlet Bakanı Derviş, önce Hazine’de bürokratlarla toplantı yaptı. Arkasından da Başbakan Yardımcısı Özkan’la görüştü. Aynı saatlerde Öksüz, Bahçeli ile görüşürken, Başbakan Ecevit de evinde, DSP milletvekilleri ile görüştü. 
     Derviş, tekrar Hazine’ye geçerek bürokratlarla toplantılara başlarken, bu toplantılara IMF heyeti de katıldı. Bu saatlerde, bugün toplanması gereken Bakanlar Kurulu’nun ertelendiği, yerine de liderler zirvesinin toplanacağı açıklandı. ANAP Başkanlık Divanı toplantısını ileri saatlere erteleyen Başbakan Yardımcısı Mesut Yılmaz da Başbakanlığa geldi. Yılmaz, Kamu Bankaları Ortak Yönetim Kurulu Başkanı Vural Akışık’la görüştü, daha sonra da Devlet Bakanı Kemal Derviş ile bir telefon görüşmesi yaptı. 
     
     Sıkıntı kaynak değil’ 
     Akşam saatlerinde yapılan ANAP Başkanlık Divanı toplantısında, partililerin Öksüz’e yönelik tepkileriyle karşılaşan Yılmaz, "Türkiye’nin sıkıntısı kaynak değil, siyasi güvenin tesis edilmesidir. Problem genelde psikolojik. Yarın bugün zirve yapacağız. Kamuoyuna geniş açıklamalarda bulunacağız. Umarım ki, orada piyasaları rahatlatacak yeni tedbirler alırız" dedi. 
     
Derviş de zirveye çağrıldı      ANAP lideri Yılmaz’ın zirveye katılacağını açıkladığı Devlet Bakanı Kemal Derviş’in, zirveye katılması halinde, MHP lideri Bahçeli’nin Derviş’in katıldığı zirvelere katılmama’ şeklindeki boykotu da kırılmış olacak. Son günlerde ortaya çıkan, Bahçeli, Derviş’in istifasını istiyor’ şeklindeki söylentiler de önemli ölçüde giderilmiş olacak. Bu arada Devlet Bakanı Derviş, eşi Catherine ile AB Komisyonu Türkiye Temsilcisi Karen Fogg’un evine akşam yemeğine gitti. Derviş, buradan ayrılırken gazetecilerin dolardaki tırmanışla ilgili soruları üzerine, "Ben olsam bu fiyattan dolar almam. Zarar edersiniz" dedi. 
     
Çıkar çevrelerine karşı direneceğiz’      ANKARA Milliyet 

     Başbakan Bülent Ecevit, piyasalardaki dalgalanmalar nedeniyle son bir hafta içinde üç kez açıklama yapmak zorunda kaldı. Ecevit dün yaptığı son açıklamada, ekonomideki olumlu gelişmelere rağmen, piyasalarda yaşanan çalkantıyı, düzen değişikliğinden çıkarları bozulanların’ yarattığını söyledi. Ecevit, "Çıkarı bozulanların oyunları hükümetimizin kararlılığı ve özgüveni ile bozulacaktır" dedi. 
     
     Değişiklik yok’ 
     MHP lideri Devlet Bahçeli’nin açıklama yapıp yapmayacağına ilişkin soru üzerine de Ecevit, "Bu tartışmaların hepsi bir uzlaşı ile sonuçlanmaktadır. Kişisel düzeydeki tartışmaların kamuoyunu olumsuz yönde etkilemesine gerek yoktur" diye konuştu. Teknokratlar hükümeti kurulmasını isteyen çevrelerin olduğuna da işaret eden Ecevit, programda bir revizyona gerek olmadığını belirtti ve "Gerekecek olursa bunu da IMF ve Dünya Bankası ile görüşerek çözebileceğiz" dedi. Ecevit, kabinede DSP açısından değişiklik olmayacağını da söyledi. 
     



 EKONOMİ 




















</TEXT>
</DOC>
