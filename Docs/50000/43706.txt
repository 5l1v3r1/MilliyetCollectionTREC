<DOC>
<DOCNO> 43706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/spor/ygokce.html </URL>
<DATE> 2001/09/24/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Gol furyası 
</HEADLINE>
<TEXT>

     Karşılıklı gol düellosu... Yedi kez santraya gelen top. Kalecilerle golcülerin ve savunmaların karşılıklı savaşı... Ankara 19 Mayıs Stadı’nda gerçek bir futbol ziyafetiydi izlediğimiz. Heyecan üst düzeyde idi, iki takımın da kazanma arzusu doruktaydı. Yanlışlarının bedelini golle ödediler. Becerilerinin ve isteklerinin karşılığını da gol atarak sağladılar. 
     Beşiktaş’a da, Ankaragücü’ne de bravo. Bu maçın puan bölüşümü bir yana, iki takımı da bize yaşattıkları heyecan ve verdikleri keyif için kutlamalıyız. Daum’un ve Ersun Yanal’ın öğrencileri hem saç baş yoldurdular, hem de alkış aldılar. 
     Elbette dramatik bir sonuç oluştu. Herşeyden önce hakem Musa Eryılmaz’ın Beşiktaş’ı bir kez daha öne geçiren dördüncü golde, Nihat’ın serbest vuruşuna hangi işareti verdiği anlaşılamadı. Direkt mi, endirekt mi Bunu gözden kaçırdık. Elini hiç kaldırmadığına göre direkt atış olduğuna hükmettik. Ancak Adem’in, Sertan’a tehlikeli hareketi, bir endirekt serbest vuruş çift vuruş olmalıydı. Nihat da tek vuruşla topu ağlara gönderdi. Bu tartışma sürecektir. Hele o vuruş, üçer gollü eşitliğe son verip, üç puanı konuk takıma getiriyorsa elbette isyana neden olacaktır. Hakemlerimizin kararlarını FIFA kurallarına göre açık seçik ve net biçimde göstererek vermelerini diliyoruz. 
     Bu dramatik golün ötesinde iki takımın da bu skoru yaratan gerçekleri var. Beşiktaş, dörtlü savunmayı doğru olarak seçti. Biraz geç de olsa Daum’u kutlamalıyız. Ne var ki doğru karar, yanlışlarla uygulandı. Erman, Ümit, Ronaldo ve oyuna sonradan giren Khlestov, gollerde inanılmaz hatalar yaptılar. Savunmanın yerleşiminde, adam ve alan paylaşımında affedilmez kusurlar oluştu. Beşiktaş’ın orta alanı oyunda devamlılık ve etkinlik sağlayamadı. Ankaragücü ise Ersun Yanal’ın kazandırdığı değerleri, maçın sonu yaklaştıkça bir bir ortaya çıkarmaya başladı. 59. dakikada Burak’ın yerini alan Pachola oyuna inanılmaz yaratıcılıklar ve pozisyon zenginliği getirdi. Khlestov’un çıkışlarını zaman zaman başarıyla engelleyip gerçek tehlikeler yarattılar. Nitekim, Pachola’nın girişinden sonra Augustine ve Cafer beklenmedik golleri buldu. Ankaragücü, fizik kondüsyon zenginliğiyle Beşiktaş’ı bunaltan bir baskı yarattı. Ancak bu baskıyı yaratırken, sık sık kontraatak yediler. Beşiktaş, İlhan’ın attığı gol gibi iki tanesini inanılmaz ve anlaşılmaz biçimde kaçırdı. 
     Beşiktaş, kazanmaya gelmişti. Zor da olsa furyadan k rlı çıktı. Ama hakçası, Ankaragücü’ne de yazık oldu. Bu maçın hakkı, çok gollü bir beraberlikti. 
     
     



 SPOR 
























</TEXT>
</DOC>
