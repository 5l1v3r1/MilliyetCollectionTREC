<DOC>
<DOCNO> 18797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sondun14.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da barış çabalarına rağmen şiddet sürüyor 
</HEADLINE>
<TEXT>

     Diplomatik çabalara karşın, Filistin topraklarında şiddet sürüyor. 
     İsrail radyosunun bildirdiğine göre, Gazze Şeridi'nin güneyindeki Refah Yam Yahudi yerleşim birimi bölgesinde bir otomobilde meydana gelen patlamada bir Filistinli öldü, biri de yaralandı. 
     Yine İsrail radyosu, İsrail tarafından aranmakta olan bir Filistinlinin dün gece Batı Şeria'nın kuzeyinde İsrail askerleri tarafından öldürüldüğünü duyurdu. 
     Bu arada, Batı Şeria'da dün bir okul otobüsüne düzenlenen intihar saldırısının sorumluluğunu Hamas'ın askeri kanadı İzzeddin el Kassam Tugayları üstlendi. 
     Örgüt, yaptığı açıklamada, Batı Şeria'nın Şaarey Şomron Yahudi yerleşim yeri yakınlarındaki saldırıda, Cemal Abdülgani Raşid Nasır 23 adlı militanın, 240 kilogram patlayıcı yüklü arabayla birlikte kendini havaya uçurduğu kaydedildi. 
     Nasır'ın, Batı Şeria'nın Nablus kentindeki El-Neceh Üniversitesi'nde mühendislik bölümünün birinci sınıfında okuyan öğrenci olduğu belirtildi. 
     Gazze Şeridi'nin güneyindeki Refah kentinde de yüzlerce Filistinli Filistin Özerk Yönetimi aleyhinde bir gösteri yaptı. Aralarında El Fetih örgütünün feshedilen silahlı kanadı Halk Direniş Komiteleri üyelerinin de bulunduğu göstericiler, Filistin yönetiminin silahlı grupları kontrol altına alma kararını protesto ettiler. 
     Irak televizyon kanalları da, bugünkü yayınlarında, ülkede İsrail'le savaşacak gönüllülerin biraraya geldiği ''Kudüs Kurtuluş Ordusu''nun eğitiminin devam ettiğini duyurdular. Binlerce gönüllünün askeri eğitimlerinin sürdüğünü belirten Irak medyası, 2 ay süren bu eğitimi almak isteyen daha onbinlerce gönüllü bulunduğunu bildirdi. 
     Öte yandan, bölgedeki barış çabaları çerçevesinde İsrail ve Filistin topraklarını ziyaret eden Avrupa Birliği AB Ortak Savunma ve Dış Politika Yüksek Temsilcisi Javier Solana, Mısır'a geçti. Solana, Mısır Cumhurbaşkanı Hüsnü Mübarek ve Dışişleri Bakanı Amr Musa ile görüştükten sonra Ürdün'e geçecek. Filistin yönetimi de yaptığı açıklamada, Mısır ve Ürdün makamlarının İsrail Dışişleri Bakanı Şimon Peres'le dün yaptıkları görüşmelerde ortaya koydukları tutumdan memnun olduğunu bildirdi. Filistin yönetimi, ''Mısır ve Ürdün'deki kardeşlerinin İsrail'in Filistin halkına karşı uyguladığı vahşi saldırının hemen durdurulması yönündeki ısrarından'' memnuniyet duyduğunu açıkladı. 







</TEXT>
</DOC>
