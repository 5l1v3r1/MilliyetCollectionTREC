<DOC>
<DOCNO> 27017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sondun13.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Rusya ile müttefik olmak istiyoruz" 
</HEADLINE>
<TEXT>

     ABD Başkanı George Bush, Rusya Devlet Başkanı Vladimir Putin ile yapacağı görüşmenin arifesinde, ''Rusya ile ortak ve müttefik olmak istediklerini'' söyledi. 
     Polonya'yı ziyaret eden Bush, Devlet Başkanı Aleksander Kwasniewski ile birlikte düzenlediği basın toplantısında, Putin ile Slovenya'da yarın yapacağı görüşmede önceliğinin iki ülke arasında güven oluşturmak olduğunu belirtti. 
     Putin ile ilk kez yüz yüze görüşecek olan Bush, ''O beni tanımıyor, ben de onu iyi tanımıyorum. Öncelikle, basit bir sözcük olan ''dostluk'' ile başlamalı. Ülkemiz Rusya'yı küçültmek değil, yükseltmek istiyor. Putin, barışı seven ve Rusya'nın başarılı bir ulus olmasını isteyen bir ülkenin başkanı olduğumu anlayacak'' dedi. Bush, görüşmede, Rusya'nın güney kesimlerindeki sınıra silahların yayılması konusunu gündeme getireceğini, bu konuyu, Rusya'nın karşı çıktığı ABD füze savunma sistemiyle ilgili Putin'e bilgi verdiği sırada ele alacağını belirtti. Başkan Bush, İran'ın bu yılın başlarında nükleer silah yapımında kullanmak için Rusya'dan malzeme temin ettiğine ilişkin Washington Post gazetesinde yer alan haber hakkında ise yorum yapmadı. 







</TEXT>
</DOC>
