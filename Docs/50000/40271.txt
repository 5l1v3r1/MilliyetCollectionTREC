<DOC>
<DOCNO> 40271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/soneko06.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah satışları yarı yarıya düştü 
</HEADLINE>
<TEXT>

     Türkiye'de silah satışları, ekonomik koşullar ve diğer nedenlerle giderek azalıyor. Ülkede bir dönem adeta patlama yaşanan silah satışlarında, son iki yıl içinde hızlı bir düşüş meydana geldi. 1999 yılında 40 bin 766 adet olan tabancı satışı, geçen yıl 20 bin 993 adete geriledi. 
     Makina Kimya Endüstrisi Kurumu MKE yetkililerinden alınan bilgiye göre, 1998 yılında 30 bin 971 tabanca ve 131 yivli av tüfeği satılan Türkiye'de, 1999'da vatandaşın satın aldığı tabanca sayısı 40 bin 766'ya yükseldi. Aynı yıl 72 adet de yivli av tüfeği satıldı. Söz konusu iki yıldan 1998'de silah için vatandaşın cebinden 7.4 trilyon lira, 1999'da ise 11.1 trilyon lira çıktı. Geçen yıla gelindiğinde ise silah satışları bir önceki yıla göre yarı yarıya azaldı. 2000'de toplam tabanca satışı 20 bin 993, yivli av tüfeği satışı da 52 olarak gerçekleşti. 2000 yılında vatandaşın silaha yatırdığı para da 9.8 trilyon lira olarak tespit edildi. 
     MKE verilerine göre, silah satışları bu yıl daha da gerileme gösterdi. Geçen yılın ilk 6 ayında 10 bin 900 adet tabanca ve 24 adet yivli av tüfeği satışının yapıldığı Türkiye'de, satış rakamları bu yılın aynı döneminde tabanca için 8 bin adet, yivli tüfek için de 32 adet olarak belirlendi. Yılın ilk yarısında vatandaşın silah merakının faturası da 4 trilyon lira olarak hesaplandı. Bu arada, MKE'nin silah ihracatında da son 3 yılda bir düşüş gözlendi. 1998'de 27 milyon dolar olan ihracat tutarı, 1999 yılında 6.5 milyon dolara, geçen yılda 4 milyon dolara indi. İhracattaki bu düşüş, 1997 yılında Kırıkkale Mühimmat Fabrikasında meydana gelen patlama ve bu patlama sonrasında Türk Silahlı Kuvvetlerinin ihtiyaçlarına öncelik verilmesinden kaynaklandı. 
     
     Pahalı merak 
     Vatandaşın özellikle 2000 yılı başından itibaren silaha ilgisinin azalmasında, çeşitli unsurların yanı sıra ekonomik durum ve tabanca fiyatları da etkili oldu. Halen, kurumun yerli tabanca satış fiyatları 289 milyon 800 bin liradan başlıyor ve 1 milyar 98 milyon 70 bin liraya kadar yükseliyor. İthal tabancaların satış fiyatları ise 316 milyon 890 bin lira ile 2 milyar 954 milyon 952 bin lira arasında değişiyor. Yivli av tüfeği almak isteyenler de, halen 3 milyar 476 milyon 970 bin lira ile 3 milyar 928 milyon 302 bin lira arasında bir ödemede bulunuyor. 







</TEXT>
</DOC>
