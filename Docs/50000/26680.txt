<DOC>
<DOCNO> 26680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sontur03.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcaklar üç gün daha sürecek 
</HEADLINE>
<TEXT>

     Meteorolojiden sorumlu Devlet Bakanı Ramazan Mirzaoğlu, mevsim normallerinin üzerinde seyreden hava sıcaklıklarının Cumartesi gününden itibaren mevsim normallerine ineceğini söyledi. 
     Mirzaoğlu, özellikle yaşlı ve çocuklar olmak üzere vatandaşların aşırı sıcaklara karşı dikkatli olmaları uyarısında bulundu. Bakan Mirzaoğlu, konuyla ilgili olarak yaptığı açıklamada, güney ve iç kesimlerde, normalde 26 derece olması gereken hava sıcaklıklarının mevsim normallerinin 8-10 derece üzerinde seyrettiğini belirterek, söz konusu sıcaklığın hafta sonuna kadar devam edeceğini söyledi. 
     Cumartesi gününden itibaren sıcaklığın 26 dereceye düşmesinin beklendiğini ifade eden Ramazan Mirzaoğlu, bu süre içinde başta orman yangınları olmak üzere aşırı sıcakların getireceği olumsuz şartlara karşı tedbirli olunması gerektiğini kaydetti. Özellikle yaşlı ve çocukların sıcaklardan korunması gerektiğini belirten Mirzaoğlu, ''bu konuda hekimlerin tavsiyelerine uyularak bol bol sıvı gıdalar alınarak açık renkli kıyafetler tercih edilmeli'' dedi. 
     Mirzaoğlu, tüm dünyada olduğu gibi mevsim şartlarının ülkemizde de zaman zaman değişiklik gösterdiğini kaydetti. Ramazan Mirzaoğlu, aşırı sıcaklar nedeniyle çalışma saatlerinin değiştirilmesinin gündeme gelip gelmeyeceğine ilişkin bir soruya ise, ''Hayır şu anda öyle bir durum söz konusu değil. Söz konusu olursa da bunu Bakanlar Kurulu'da görüşürüz'' dedi. 
     
     






</TEXT>
</DOC>
