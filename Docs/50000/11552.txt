<DOC>
<DOCNO> 11552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sontur13.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Emniyet Müdürü "Ölen vatandaş fenalaşarak hayatını kaybetti" 
</HEADLINE>
<TEXT>

     Aydın Emniyet Müdürü Cemil Demir, E Tipi Cezaevi çevresindeki evlerde yapılan arama sırasında çıkan tartışma sırasında bir vatandaşın hayatını kaybetmesiyle ilgili olarak, ''Aydın'da polis-halk karşı karşıya değildir. Vatandaşımız, polisimize mukavemet etmiş, bu sırada fenalaşarak hayatını kaybetmiştir'' dedi. 
     Demir,Ovaemir beldesi Telsiztepe mevkiinde, cezaevinin bitişiğindeki evlerde, ilin genel asayişine yönelik olarak arama yapıldığını belirterek, şunları söyledi '' 
     Aydın'da polis-halk karşı karşıya değildir. Mahkeme kararıyla arama yapılırken, sözkonusu evde bazı fertler tepki veriyor. Aramayı engellemeye çalışıyor. Ekiplerimiz asayişe yönelik, lüzumlu bir arama olduğunu söylüyorlar. Bu arada, 2. kata çıkıldığında maktul bir odanın aranmasına karşı çıkıyor. Polislerimizden birine, cam çerçeveyi kırarak karşı koyuyor. Bıçak ve camla mukavemet etmek istiyor. Bu sırada fenalaşarak hayatını kaybediyor. Kesinlikle kendisine yönelik bir hareket yok.'' 
     Yapılan araştırmada, ölen kişinin askerliğini de sağlık sorunları sebebiyle kısa yaptığının belirlendiğini anlatan Demir, şöyle devam etti. 
     'Aydemir'in sağlık sorunları var. Halen otopsi yapılıyor. Yakınlarına da yardımcı olduk. Aileye başsağlığı da diledik. Otopsiden sonra cenazeyi kendilerine vereceğiz. Üzücü bir olay. Tekrar ediyorum yapılan arama, mahkeme kararıyla yapılan aramadır. Yasadışı herhangi bir olay sözkonusu değildir.'' Demir, Aydın'da huzur ve asayişin sağlanması için her türlü önlemin alındığını, polis-vatandaş işbirliği ile her türlü sorunu aşacaklarını sözlerine ekledi. 




</TEXT>
</DOC>
