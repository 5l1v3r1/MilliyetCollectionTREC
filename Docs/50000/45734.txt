<DOC>
<DOCNO> 45734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sondun29.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinli Bakan'dan Bin Ladin'in sözlerine tepki 
</HEADLINE>
<TEXT>

     Filistin Enformasyon Bakanı Yaser Abdrabbo, Filistinlilerin, Usame Bin Ladin'in ABD'ye gelecekte düzenlenecek herhangi bir saldırıyla kendi amaçlarını ilişkilendirme girişimini reddettiğini söyledi. 
     Abdrabbo, Filistin'in Sesi Radyosu'na yaptığı açıklamada, ''Filistin'de her gün İsrail'in baskısı, terörü ve öldürme olaylarının olduğu doğru, ancak bu durum, Washington, New York ya da diğer herhangi bir yerde insanların öldürülmesini ya da korkutulmasını haklı çıkarmaz ve bu yöndeki eylemlerin gerekçesi olamaz'' dedi. 
     Usame Bin ladin, Afganistan'a yönelik hava harekatının ardından Katar'ın El Cezire televizyonundan yayımlanan video banttaki açıklamasında, Filistin'de barış hakim olmadan, ABD'nin barış içinde yaşayamayacağını belirtmişti. 
     






</TEXT>
</DOC>
