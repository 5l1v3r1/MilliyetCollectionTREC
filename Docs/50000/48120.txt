<DOC>
<DOCNO> 48120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/spor/aspo.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Harbi derbi 
</HEADLINE>
<TEXT>

Beşiktaş 9 puan geriden izlediği Galatasaray’ı yakalamak için her şeyini ortaya koydu. İlk yarıdaki müthiş tempo Kartal’a iki gol getirdi 
Galatasaray, Sergen’le dirildi. Önce denge geldi, sonra Cim-Bom’un iki golü. Nefes nefese geçen maç, müthiş bir mücadeleye sahne oldu 
     Müthiş mücadele 
     İNÖNÜ Stadı’ndaki dev randevuda müthiş mücadele vardı. Son dakikalara kadar galibiyet kovalayan Beşiktaş ve Galatasaray sahadan birer puanla ayrılmak zorunda kaldı. İlk yarıda çok etkisiz kalan Galatasaray, daha 6. dakikada Bayram’ın golüne engel olamadı. Sürekli tempo yükselten Beşiktaş 26. dakikada Emre’nin kendi kalesine attığı golle devreyi 2-0 önde kapadı. 
     
     Sergen’le coştu 
     GALATASARAY, ikinci yarıya Sergen’le başladı. Usta futbolcu orta sahayı tekrar takımına getirince maç dengeye oturdu. 60. dakikada Ronaldo’nun boş kaleye atamadığı golün ardından 61’de Fleurquin farkı bire indirdi. Sarı - Kırmızılı ekibin beraberlik çabaları 76. dakikada yaşanan karambolde Arif’in kalabalık arasında yaptığı vuruşla sonuca ulaştı. 
     
Gönül aldı      Önce oyuna girip bir puanı Galatasaray’a aldı, sonra üstüne Yasin’in formasını geçirip tribünlerdekilerin gönüllerini. Bakmayın fotoğrafın netliğine ayakları takımı için koşsa da kalbinin kimin için attığı fuluğ gözüküyor. Sergen, Galatasaraylı takım arkadaşlarıyla seyircilerini selamlarken, sanki "Gönlüm Beşiktaş’ta" diyordu. Fotoğraf Erol Demirkol 
     
Kader anı      Dakika 60. Maçın unutulmaz anı, hatta kader anı. Khlestov sağdan enfes indi. Çizgiden "al da at" diye pası verdi. Ronaldo, top ve boş kale ile başbaşaydı. Ne kaleci vardı, ne de iki metre yakınında Galatasaraylı bir savunma oyuncusu. Panikledi, mucizeyi gerçekleştirdi, meşin yuvarlağı auta gönderdi. O gol olsa, skor 3 - 0’a asılacak, Cim - Bom belki de havlu atacaktı. Ama olmadı, bu pozisyon döndü ve Galatasaray’ın ilk golü geldi. 
     
Yorum hataları      MUHİTTİN Boşat yüksek tempolu maçta zaman zaman ikili mücadelelerde yorum hataları yaptı. Dokuz kere cebinden çıkardığı sarı kartını, bazı pozisyonlarda esirgedi. Galatasaray’ın ilk dakikalardaki golünü iptal ederken haklıydı. Gerilimi yüksek maçı, vasat görüntüsüne rağmen fazla tartışma ortamı yaratmadan yönetti. 
     

</TEXT>
</DOC>
