<DOC>
<DOCNO> 7850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sondun06.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'un başı skandallardan kurtulmuyor 
</HEADLINE>
<TEXT>

     ABD'nin eski Başkanı Bill Clinton'ın kardeşi Roger'ın, ağabeyinin iktidarı döneminde, bazı zengin suçlulardan, Başkan'ın affını garanti ederek para aldığı gerekçesiyle Federal Soruşturma Bürosu FBI tarafından izlendiği ortaya çıktı. Roger, son olarak sarhoş araç kullanmaktan tutuklandı. 
     Clinton, Beyaz Saray'daki son saatlerinde, beklenmedik şekilde birçok kişiyi affederken, 1985 yılında kokain satma suçundan hüküm giyen kardeşi Roger'ı da bağışlamıştı. 
     Newsweek dergisi, Roger Clinton'ın, zengin suçluların affedilmesine aracılık ettiği yolundaki iddiaların birkaç kez FBI tarafından incelemeye alındığını bildirdi. 
     Roger Clinton hakkında bugüne kadar açıkça bir suçlama ortaya atılmazken, Bill Clinton'ın bir sözcüsü, ''eski Başkan'ın, FBI'ın Roger'ı araştırdığına ilişkin hiçbir bilgisi yok'' dedi. Ancak Newsweek dergisi, Beyaz Saray'ın, Adalet Bakanlığı'ndaki üst düzey yetkililer aracılığıyla Roger Clinton'ın affını sağladığını yazdı. 
     Dergiye göre, ilk soruşturma 4 yıl önce FBI ajanlarının, Alaskalı işadamı John Katopodis'i sorgulamasıyla başladı. Newsweek'in ele geçirdiği FBI raporlarına göre, Clintonlar'ın memleketi Arkansas'ta avukat olan Larry Wallace, Roger Clinton'a iş bulması karşılığında, Katopodis'e, açmak istediği yeni yerel havaalanının törenine Ulaştırma Bakanı Rodney Slater'ın katılmasını sağlayabileceğini bildirdi. 
     Wallace, Başkan Clinton'ın, küçük kardeşi için endişelendiğini iletirken, Katopodis'in işletmesine yardım ettiği özel bir vakıftan, ayda 35 bin dolar maaşla Roger'a iş verilmesini önerdi. Katapodis ise,''Bu para rock grubunda çalan birisi için çok büyük bir danışmanlık ücreti'' dedi. Daha sonra, Roger Clinton'ın kendisi de Katapodis'e anlaşma için baskı yapmak üzere telefon etti. FBI'ın, Roger'ı ses kaydıyla tuzağa düşürme planı, Katapodis'in endişesiyle suya düşünce soruşturma kaldı. 
     FBI, geçen yıl da başka bir dava için tekrar Roger'ın peşine düştü. Roger'ın, Başkan ağabeyi Clinton'ın affını garanti ederek bazı zengin suçlulardan para almaya kalkıştığı iddialarını araştıran FBI, Adalet Bakanlığı avukatlarının, davada ''yasal boşluk'' bulunduğu gerekçesiyle çabalarından vazgeçti. Avukatlar, kendisi hükümet görevlisi olmayan Roger'ın, hükümetten yardım sözüyle para önermesinin var olan yasalara göre suç olmadığını kaydettiler. 
     Eski Başkan Bill Clinton, Beyaz Saray'daki son dakikalarında, herkesi şaşırtacak şekilde 140 kişiyi affettiğini açıklamıştı. Bu haberlerin üzerine, 44 yaşındaki sorunlu kardeş Roger, alkollü araç kullanmaktan California eyaletinde tutuklandı. Serbest bırakılan Roger'ın, 2 Nisan'da Los Angeles'ta mahkemesinin görüleceği belirtildi. 
     Bu arada, ABD'de yayımlanan Time dergisi, New York'un Harlem semtinde ofis kiralamaya karar veren eski Başkan Bill Clinton'ı ''haftanın adamı'' seçti. 
     Dergide Clinton'ın takma adının ''Kurnaz Willy'' olduğu da öne sürüldü ve neden ''haftanın adamı'' seçildiği şöyle izah edildi 
     'Nereden başlayalım Afla ilgili soruşturmalardan, Harlem'de ofis kiralama pazarlığına kadar Bill, haftanın en büyük atraksiyonu oldu. Bu durum sizden çok bizi rahatsız ediyor. Ne olursa olsun ısrarından vazgeçmemesi manşetlerden, gazetelerin arka sayfalarına kadar, neresini bulursa oraya yerleşmesi ve nihayet Marc Rich'e sağladığı ucuz af nedeniyle eski Başkan Clinton, bize göre haftanın adamı olmayı hak etti.'' 




</TEXT>
</DOC>
