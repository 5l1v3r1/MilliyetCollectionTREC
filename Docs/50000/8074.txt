<DOC>
<DOCNO> 8074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/ekonomi/aeko.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’yle ek rezerv pazarlığı 
</HEADLINE>
<TEXT>

IMF, Merkez Bankası’na sağladığı 7.5 milyar dolarlık ek rezerv desteği kredisinin Hazine ve bütçe gereksinmeleri için de kullanımına olanak sağlanması gündemde 
     ZÜLFİKAR DOĞAN Ankara 

     Uluslararası Para Fonu IMF heyetinin önceki gün ve dün Başbakan Bülent Ecevit ve ekonomi bürokratlarıyla yaptığı görüşmelerde, krizin istikrar programı hedeflerinde yol açacağı olası sapmalara karşı ek rezerv desteği kredisinden aktarma ve kaydırmalar yapılması gündeme geldi. IMF ile 7.5 milyar dolarlık ek rezerv desteği kredisi anlaşması aralık ayında imzalanmıştı. Anlaşma gereği, bu para Merkez Bankası rezervlerine giriyor. 
     IMF Birinci Başkan Yardımcısı Stanley Fischer’le yapılan görüşmelerde ek rezerv kredisinin kullanımında özel bir uygulamaya gidilmesi üzerinde duruldu. Telekom ve THY özelleştirmeleri ve dün yapılan ihalede ortaya çıkan faizlerin Hazinenin borçlanma programı ile 2001 bütçesinin faiz dışı fazla hedeflerinde yaratacağı sapmalara karşı ek rezerv desteği kredisinden kaynak kullanımı talep edildi. 
     Ancak ek rezerv desteği kredisinin IMF İcra Direktörleri Kurulu’nda onaylandığı belirtilerek, söz konusu yeni düzenlemenin beşinci ek niyet mektubunda yer alacağı belirtildi. Fischer’in, programın sürdürülmesi, başta tarım sektörü olmak üzere, kamu bankaları, elektrik piyasası kanunu gibi temel düzenlemelerin mart ayı sonuna kadar gerçekleştirileceği sözünün ek mektupta yer alması koşuluyla bu "özel" uygulamayı İcra Direktörleri Kurulu’nda savunarak geçireceğini söylediği öğrenildi. 
     Hükümetin da kararlılık taahhüdünü Başbakan’ın ağzından Fischer’e teyid ettiği kaydedildi. 
     
     Hükümetiniz kararlı’ 
     Fischer de IMF Avrupa Direktörü Michael Deppler ve Türkiye Masası Şefi Carlo Cottarelli’yle birlikte Başbakan Ecevit’le yaptığı görüşmeden sonra gazetecilerin sorusu üzerine "Başbakan ve hükümet yetkilileriyle olumlu bir görüşme yaptık" dedi. 
     Fischer, "Hükümet, ekonomik programı devam ettirmekte kararlı. Programı güçlendirmek için gelecek için tedbirler alacak." diye konuştu. 
     
     Fischer’i Erçel kurtardı 
     IMF Başkan Yardımcısı Stanley Fischer, Başbakan Ecevit ile görüşmesi sonrasında Başbakanlık’tan ayrılırken gazeteciler tarafından soru yağmuruna tutuldu. Fischer, gazetecilere yönelmek isterken, Başbakanlığın buzlu merdivenlerinde sendeledi. Fischer’i düşmekten, Merkez Bankası Başkanı Gazi Erçel ve Başbakanlık yetkilileri kurtardı. Fotoğraf ALTAN BURGUCU Ankara 

 EKONOMİ 


















</TEXT>
</DOC>
