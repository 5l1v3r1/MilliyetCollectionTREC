<DOC>
<DOCNO> 14760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/soneko03.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan ekonomisini durgunluğa girme korkusu sardı... 
</HEADLINE>
<TEXT>

     Amerikan ekonomisinin bu yıl durgunluğa girme ihtimalinin yüzde 90 olduğu bildirildi. 
     California Üniversitesi tarafından hazırlanan bir raporda yer alan araştırmada, ''ekonominin ancak yılın sonuna doğru hafif bir toparlanma gösterebileceği ve tam düzelmenin en erken 2002 yılında gerçekleşeceği'' de vurgulandı. 
     Raporu kaleme alan ekonomi uzmanı Edward Leamer, ''yeni bir yaşam tarzına alışmamız gerekecek. Ekonomide çok küçük çaplı bir büyüme görülebilirse de, daha birkaç 3-aylık dönemde olumsuz gelişmelere tanık olacağız'' dedi. 
     Leamer, geçmişe bakarak, olumsuzlukların önemli bölümünün 2001 yılı içinde olacağını ve 2002 yılından itibaren düzelme görülebileceği görüşünü de dile getirdi. Kısa adı UCLA olan Los Angeles'taki California Üniversitesi, uzmanların büyük bölümü ''ekonomik büyüme 2001 yılında da sürecek'' derken, geçen aralık ayında yayınladığı ön raporda, ''durgunluk ihtimalinin yüzde 60 olduğunu'' ifade etmişti. 
     
     




</TEXT>
</DOC>
