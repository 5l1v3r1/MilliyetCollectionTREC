<DOC>
<DOCNO> 13390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/spor/aspo.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aklından bile geçirme 
</HEADLINE>
<TEXT>

Slovakya’yı yenemedik, "Telafi ederiz" deyip, bugünü bekledik. Mağlubiyeti asla düşünmedik. Üsküp’te Makedonya karşısına çıkıyoruz, üç puan istiyoruz. Haydi Ay - Yıldız, zafer bekliyoruz 
     BİLAL MEŞE ÜSKÜP 

     Saat 21.00’de başlıyor 
     A Milli Futbol Takımımız, Dünya Şampiyonası Eleme Grubu’ndaki 5. maçını bu akşam Üsküp’te Makedonya ile yapacak, kazanıp liderlikteki yerini korumaya çalışacak. Cumartesi günü İstanbul’da Slovakya’yı yenemeyen, "Telafi ederiz" deyip, bugünü bekleyen milliler, saat 21.00’de başlayacak sınavdan zaferle çıkıp, Türkiye’yi sevince boğmak için çabalayacak. Üsküp City Stadı’ndaki karşılaşmayı Fransa Futbol Federasyonu’ndan Claude Colombo yönetecek. 
     
     Grupta iki maç daha var 
     COLOMBO’nun yardımcılıklarını Fradric Arnault ile Vencent Texier yapacak. Zorlu mücaedeleyi TRT 1 naklen yayınlayacak. Milli Takımımız, Üsküp’te ter dökerken, kulaklarımız da gruptaki diğer iki karşılaşmada olacak. Slovakya saat 18.00’de Trnava’da Azerbaycan’ı konuk edecek. Zirve mücadelesi yapan bir diğer takım İsveç ise deplasmanda Moldova karşısına çıkacak. Kişinev’deki karşılaşma saat 21.00’de başlayacak. 
     
     Savunmayı düşünmeyin’ 
     MİLLİ Takımımız’ın defanstaki yıldızı Alpay, "Savunmayı düşünmeyin. Kalemizde duvar var. Yeter ki gol atalım. Makedonya’dan kolay kolay gol yemeyiz" dedi. Alpay, "Slovakya’dan kötü bir gol yedik. Hatalarımızdan ders aldık. Bu kez aynı hataları yapmayacağız" diye konuştu. 
     
Futbolcular ne diyor      HAKAN 
     Buradan galibiyetle döneceğimize inanıyoruz. İlk dakikalarda atacağımız bir gol bizi rahatlatır. 
     
     OGÜN 
     Makedonya’yı hafife almamak gerekir. Oyuncularının çoğu yurt dışında oynuyor. Dikkatli olacağız. 
     
     RÜŞTÜ 
     Hedefimiz buradan galibiyetle ayrılmak. Avantajımızı korumamız için bunu gerçekleştirmeliyiz. 
     
     ERGÜN 
     Takım olarak birlik ve beraberlik içindeyiz. Bu sahaya olumlu yansıyacak. Kazanacağız. 
     
     HASAN 
     Slovakya karşısında şanssızdık. Hesapta olmayan kayıp verdik. Bunu telafi edeceğimize inanıyoruz. 
     
     ARİF 
     Makedonya karşısında ne yapıp, edip üç puanı almalıyız. Avantajımızı kaybetmememiz gerekiyor. 
     
4. Grup Puan Durumu TAKIMLAR O G B M A Y P Türkiye 4 2 2 - 5 2 8 Slovakya 4 2 2 - 4 1 8 İsveç 4 2 2 - 3 1 8 Makedonya 4 1 1 2 3 3 4 Moldova 4 - 2 2 - 3 2 Azerbaycan 4 - 1 3 - 5 1      
     
Milliler 352. mücadelede      A Milli Futbol Takımı, Makedonya maçıyla birlikte, 78 yıllık tarihindeki 352. karşılaşmasına çıkacak. Milli Takım bugüne dek yaptığı 351 maçtan 110’unu kazanırken, 162’sini yitirdi, 79 maçta eşitliği bozamadı. Milliler 417 gol atarken, kendi kalesinde 590 gol gördü. Ekibimiz, son maçında, 24 Mart 2001’de Slovakya ile İstanbul’da 1 - 1 berabere kaldı. Golü penaltıdan Hakan Şükür attı. 
     
Makedonya’yı 2 kez yendik      A Milli Futbol Takımı, Makedonya ile tarihinde üçüncü kez karşı karşıya gelecek. İlk maç 31 Ağustos 1994’te Üsküp’te yapıldı. Milli Takımımız, bu karşılaşmada Markovski’nin kendi kalesine ve Arif’in golleriyle rakibini 2 - 0 yendi. 30 Ağustos 1995’te İnönü Stadı’nda yapılan özel maçı da milliler Ogün ve Hami’nin golleriyle 2 - 1 kazandı. Makedonya’yın golünü Karadjov attı. 
     
     Mini Yorum 
     Çok özel gece 
     Erdoğan Şenay 

     Millilerimiz, Makedonya önünde çok atak oynamalıdır. Hakan Şükür’ün sağ ve sol boşluklarına orta alandan zıpkın gibi hızlı ve batıcı isimler çıkarmalıdır bütün hücumlarımızda... Kanatlardan Hasan Şaş ve Okan, bu gece çok "özel bir tempo" yaratmaya mecburdurlar... Bütün takım İstanbul’da kaybettiği iki puanı Üsküp’te geri almaya yeminli olarak başlamalıdır oyuna... Yoksa 1954’ten beri hasret kaldığımız Dünya Kupası hevesleri yine bir hayal olarak uçar, gider. Bilinmez bir geleceğin, bilinemez tarihlerine... 
     
     Mini Yorum 
     Akılcı olmalıyız 
     Ömer Üründül 

     Slovakya’ya Ali Sami Yen’de kaybettiğimiz iki puandan sonra Makedonya maçının önemi arttı. Makedonya, Yugoslav ekolünün hakim olduğu, ayağa iyi top yapan, mücadeleci, bilhassa kendi sahasında ciddi bir rakip. Erken risk almadan akılcı bir taktik uygulamalıyız. Tabii ki kendi futbolumuzu onlara kabul ettirmeye çalışacağız. Ancak galibiyetin anahtarı savunma güvencesini ihmal etmemek ve kalemize gelecek duran toplara çok dikkat etmekten geçecektir. 
     
"İnanıyoruz, kazanacağız"Milli Takım Teknik Direktörü Şenol Güneş, Makedonya için "Grubun kilit takımı" yorumunu yaptı, "Yenemezsek işimiz zorlaşır. Hedeften sapmamak için galibiyet şart" diye konuştu 

     MİLLİ Takım Teknik Direktörü Şenol Güneş, dün düzenlediği basın toplantısında iddialı konuştu, "Gücümüze güveniyoruz. İnanıyoruz, kazanacağız" ifadelerini kullandı. Güneş, "İki ülke arasında tarihsel bağlar var. Dostça bir mücadele diliyorum" diye konuştu. 
     MAKEDONYA’nın grupta kilit takım olduğunu vurgulayan Güneş, "Bizden sonra Slovakya ve İsveç’le kendi sahasında karşılaşacak. Eğer yenemezsek işimiz zorlaşır. Hedeften sapmamak için galibiyet şart. Ofansif oynayacağız, ancak savunmayı da unutmayacağız" dedi. 
     
     Şenol Güneş’le 8. sınav 
     A Milli Futbol Takımımız, Teknik Direktör Şenol Güneş yönetiminde 8. sınavına çıkacak. Güneş’le 7 maçta, milliler 2 galibiyet, 3 beraberlik, 2 de yenilgi aldı. 5 gol atan takımımız, 8 gol yedi. 
     
     Ogün’ün rekor günü 
     A Milli Takım formasını 70 kez giyen ve Oğuz Çetin’e ait rekoru egale eden Ogün için Makedonya maçı ayrı bir önem taşıyor. Ogün, bugün 71. kez milli formayla sahaya çıkacak ve tarihe geçecek. 
     
Kaleyi gören şut çeksin’      MİLLİ Takım Teknik Direktörü Şenol Güneş, dün öğleden sonra futbolcularına Makedonya’nın maç kasetlerini izlettirdi ve son uyarılarını yaptı. Güneş, "Ayağa pas yapın. Bireysel hatalardan kaçının. Kaleyi gören şut çeksin. Uzaktan sık sık kaleyi yoklayın. Savunma güvenliğini de unutmayın" dedi. 
     AY - Yıldızlı ekibimiz, dün ayrıca önce yürüyüş, sonra da antrenman yaptı. Otelin çevresindeki yürüyüşte futbolcuların neşeli oldukları gözükürken, son idmana seyirci alınmadı. Teknik Direktör Şenol Güneş, Makedonya karşısında sahaya süreceği onbirle de özel olarak ilgilendi ve son taktikleri verdi. 
     


 SPOR 























</TEXT>
</DOC>
