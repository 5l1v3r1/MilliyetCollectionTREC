<DOC>
<DOCNO> 1737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sontur22.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da denizden ceset parçaları çıkıyor 
</HEADLINE>
<TEXT>

     Antalya'nın Kemer ilçesinde yılbaşı gecesi kayalara çarparak batan Gürcistan bandıralı "Pati" gemisinde kaybolan mültecilerin cesetleri bulunmaya başladı. Yapılan çalışmalarda, sekiz ayrı kişiye ait olduğu sanılan ceset parçalarıyla elbise ve ayakkabı bulundu. 
     Sahil Güvenlik ekipleri, deniz polisi ve dalgıçların sürdürdüğü arama çalışmaları sonucu, dün geminin battığı yere balıkçı ağı atıldı. Ağa takılan mültecilere ait ceset parçaları daha sonra kıyıya çıkardı. Gemi enkazının bulunduğu bölgede dalış yapan dalgıçlar da, enkazın çevresindeki dip çukurlarında, sekiz kişiye ait olabileceği tahmin edilen ceset parçaları, giysiler ve ayakkabılara rastlandı. 
     Ceset parçalarının bulunmasıyla, mültecilerin yüzerek karaya çıkmış olma ihtimalleri de azaldı. Yetkililer, daha önce kayıp oldukları belirlenen 31 kişinin, parçalanarak ölmüş olabileceği ihtimali üzerinde duruyor. 
     Bu arada, Emniyet Genel Müdürlüğü Organize Suçlar Daire Başkanlığı'nın kazadan başlattığı "Fırtına Operasyonu" kapsamında dört kişi daha mahkeme çıkarıldı. 
     Daha önce sekiz kişinin tutuklandığı operasyon kapsamında, Antalya Gümrükler Başmüdürü Turan Yıldız, tutuksuz yargılanmak üzere serbest bırakılırken, Serbest Bölge Gümrük Müdürü Osman Kalay, Gümrük Muhafaza Kaçakçılık ve İstihbarat Müdürü Osman Pelker, İstanbul Gümrükler Başmüdürlüğü'nde görevli Mehmet Selim Akdeniz ile gemi sahibi Hasan Bozkurt, sağlık kontrolünden sonra savcılığa sevkedildi. Bozkurt'un, daha önce de kaçakçılık yaparken yakalandığı öğrenildi. 




</TEXT>
</DOC>
