<DOC>
<DOCNO> 27936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/dunya/dun01.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'tan 'Keşif Güç'e katliam suçlaması 
</HEADLINE>
<TEXT>

Irak, İncirlik'ten havalanan Keşif Güç uçaklarının Musul yakınlarında bir tarlada futbol oynayanların üzerine bomba atması sonucu 23 kişinin öldüğünü, 11 kişinin de yaralandığını iddia etti. Suçlama ABD ve İngiltere tarafından anında yalanlandı 
     DIŞ HABERLER SERVİSİ 

     Irak, İncirlik Üssü'nden kalkan Amerikan ve İngiliz savaş uçaklarının önceki gün ülkenin kuzeyine düzenlediği saldırıda 23 kişinin öldüğünü, 11'inin de yaralandığını ileri sürdü. Ancak bu haberin dün Bağdat tarafından yayınlanmasının üzerinden dakikalar geçmeden Amerikan ve İngiliz yetkililerden bir açıklama geldi ve iki ülke Irak'ın iddiasını yalanlayarak, "Dünkü önceki günkü uçuş sırasında ateş dahi açılmadığını" duyurdu. Benzer bir açıklama eş zamanlı olarak İncirlik'ten de geldi ve önceki günkü rutin uçuş sırasında hiçbir olağandışı durum meydana gelmediği kaydedildi. 
     Resmi Irak haber ajansı INA, kuzeydeki Musul Vilayeti'nin yakınında olan ve çoğunluğunu Türkmenlerin oluşturduğu Tallafer kasabasına düzenlediğini öne sürdüğü saldırıda ölen ve yaralananların o sırada bölgedeki bir tarlada futbol oynayanlar olduğunu iddia etti. 
     İncirlik'ten kalkan Amerikan ve İngiliz uçakları, Irak'ın kuzeyinde ilan edilen ancak Bağdat yönetimi tarafından tanınmayan uçuşa yasak bölgelerde rutin keşif uçuşu yapıyor. 
     
TV görüntüleri      Irak televizyonunun da dün akşam, vurulan yerden yayınladığı görüntülerde, füzelerin açtığı metrelerce derinliğe ulaşan kraterler, metal parçaları ve futbol sahasına saçılmış kanlı giyecek parçaları dikkati çekti. Cenaze töreninin dün düzenlendiğini duyuran TV, yaşamını yitirenlerin yaşlarının 4 - 23 arasında olduğunu, ölenler arasında 4 kardeşin bulunduğunu kaydetti. 
     
Rusya kınadı      Bu arada Rusya, Irak'ın duyurduğu ABD - İngiliz saldırısını kınadı. İnterfaks ajansının haberine göre, isminin açıklanmasını istemeyen bir Rus diplomat, "ABD ve İngiltere derhal uçuş yasağı olan bölgelerdeki faaliyetlerine bir son vermelidir" dedi. Rus yetkili, "Irak bombardımanın sürmesinin bölgede durumu daha ciddileştirmekten ve Irak sorununun çözümünü geciktirmekten başka bir işe yaramadığını" söyledi. 
     



 DÜNYA 










</TEXT>
</DOC>
