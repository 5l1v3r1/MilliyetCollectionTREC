<DOC>
<DOCNO> 42023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sontur18.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan Benim adıma eylem yapılmış 
</HEADLINE>
<TEXT>

     Ankara 2 No'lu DGM tarafından hakkında verilen idam cezası Yargıtay'ca onanan Abdullah Öcalan'ın İmralı Adası'ndaki cezaevinde alınan talimat ifadesi, 101 sanıkla birlikte idam istemiyle yargılandığı Ankara 8. Ağır Ceza Mahkemesi'ne geldi. 
     Davanın dünkü duruşmasına, sanıklardan gelen olmazken, Öcalan'ın avukatı Hatice Korkut ile 2 sanık avukatı hazır bulundu. Mahkeme Başkanı Hikmet Uyar, sanık Mehmet Fehmi Oral'ın İstanbul Fatih 2. Asliye Ceza Mahkemesi'nde, Abdullah Öcalan'ın da Mudanya Asliye Ceza Mahkemesi'nce alınan talimat ifadelerinin mahkemeye geldiğini bildirdi. 
     Öcalan, ifadesinde dava konusu eylemlerden hiçbirisine katılmadığını savunarak "Ancak örgütü kurup yöneticisi olduğum için bunlarda olan sorumluluğumu kabul ediyorum. Ben, 'sözkonusu eylemleri yapın' diye bir şey söylemedim, fakat benim adıma eylemler yapılmış. Benim sorumluluğum, objektif bir sorumluluktur" dedi. 
     "Kimseyi öldürmedim" 
     12 Eylül 1980'den önce PKK örgütünün kurucusu ve yöneticisi olduğunu ifade eden Öcalan ifadesinde özetle şu görüşleri dile getirdi 
     "Fakat örgüt, o sırada PKK olarak bilinmiyordu. Apocular, Ukocular olarak biliniyordu. O dönemde PKK'nın propaganda ve teorik faaliyetlerini yönettim. Direkt olarak kimseyi öldürmedim, kimseden herhangi bir gasp yapmadım, faili belli olmayan şekilde adam öldürmeye katılmadım. Suç tarihinde, örgütün, anayasal düzeni silahla yıkıp yerine başka bir sistem kurmak gibi bir amacı yoktu. Sadece teorik değerlendirmeler yapıyorduk. 
     Bölücülük suçlamasını kabul etmiyorum. Benim üzerime atılan suçların planlamasından da, yapılmasından da haberim olmadı. Benim onaylamadığım pek çok eylemler yapıldı. Suç tarihinden önce Apocular ve Uko"cular olarak teorik ve propaganda anlamında eylemlerim oldu. Örgütle de çatışmaya girdim. Çünkü benim teorik düşünceme göre öngördüğüm hususları örgüt gerçekleştirmedi.'' 
     Benim adıma eylem yapılmış 
     Sanık Abdullah Öcalan, ifadesinde, kendisinin birey olarak bir şiddete başvurmadığını ve bire bir eyleminin olmadığını öne sürdü. Öcalan, şöyle devam etti 
     ''Benim bu konuda örgütle çatışmam da oldu. Çünkü ben meşru savunma hakkının doğru kullanılmasını söylememe rağmen, bazı elemanların, köyleri basıp çocukları öldürdükleri oldu. Bunları kabul etmem mümkün değil. Yapılan silahlı soygun ve öldürmeleri de azmettirmem mümkün değil. 1979 yılından sonra yurt dışında idim ve yapılan eylemlerden haberim olmadı.'' 
     Sanık Öcalan, talimat ifadesine ilaveten, klasör halinde 676 sayfalık savunma dilekçelerini de mahkemeye sundu. Mahkeme Başkanı Uyar, sanıklar Kesire Yıldırım Öcalan , Yılmaz Sümer, Mehmet Milli, Ayhan Atilla, Numan Uçar, Baki Uludağ, Murat Karayılan ve Necip Işık'ın gıyabi tutukluluk hallerinin devamına ve dosyadaki eksikliklerin giderilmesine karar verildiğini açıklayarak, duruşmayı erteledi. 
     İddianamede, Abdullah Öcalan ve eşi Kesire Yıldırım Öcalan ile örgütün sözde üst düzey sorumluları Cemil Bayık ve Murat Karayılan'ın da aralarında bulunduğu 101 sanığın, ''12 Eylül 1980'den önce Şanlıurfa ve çevresinde işledikleri suçlarla ilgili olarak'' idam cezasına mahkum edilmeleri isteniyor. 
     
     






</TEXT>
</DOC>
