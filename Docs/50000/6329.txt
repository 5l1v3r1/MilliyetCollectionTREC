<DOC>
<DOCNO> 6329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sontur13.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Müteahhide 'zaman aşımından' beraat 
</HEADLINE>
<TEXT>

     Kocaeli'nde, Marmara depreminde yıkılan ve 10 kişinin öldüğü binanın sorumluları, 5 yıla kadar hapis cezası istemiyle yargılandıkları davada ''zaman aşımı'' gerekçesiyle beraat etti. 
     Kocaeli 2. Ağır Ceza Mahkemesi'nde bugün görülen davada, Gölcük'te çöken 6 katlı binanın müteahhidi Nazım Kurtuluş ile mimar Mehmet Beşbıçak ile sanık avukatı Ülker Alpman hazır bulundu. Nazım Kurtuluş, 1979 yılında tamamlanan binanın fenni sorumlusunun mimar Mehmet Beşbıçak olduğunu belirterek, suçsuz olduğunu söyledi. Mimar Beşbıçak da, binanın projesini çizdiğini, ancak fenni sorumlusunun kim olduğunu hatırlayamadığını belirtti. 
     Mahkeme Başkanı Turan, kararı açıklarken, ceza sorumluluğunun binanın teslim tarihinden itibaren 5 yıl olduğunu belirterek, çöken binanın 1979 yılında teslim edildiğini, bu nedenle de haklarında kamu davası açılan sanıkların cezalandırılmasına gerek olmadığını söyledi. Savcı Şakir Göker de, müteahhit ve mimarın ceza sorumluluğunun, bina yapım tarihinden itibaren 5 yıl olduğunu belirterek, mahkemenin kararına katıldığını bildirdi. Beraat kararını sevinçle karşılayan Beşbıçak, ''Bina, zemindeki işyeri sahiplerinin tadilat yapıp, bazı kolonları kesmesi sonucu depremde yıkılmış. Bundan biz sorumlu tutuluyorduk, şimdi adalet yerini buldu'' diye konuştu. 
     Kocaeli 2. Ağır Ceza Mahkemesi'nin ''zaman aşımı'' gerekçesiyle verdiği karar, bu konuda tartışmaları da beraberinde getirdi. 
     Kocaeli Barosu, Yargıtay'a gitmesi beklenen kararla ilgili olarak yargı süreci devam ettiği gerekçesiyle görüş bildirmekten kaçınırken, hukukçular kişisel olarak bu karara katılmadıklarını bildirdiler. Karara katılmayanlar, zaman aşımı süresinin, binan teslim tarihi değil, yıkımından sonra başlaması gerektiğini savunarak, beraat kararının Yargıtay'da onaylanması durumunda depremde yıkılan 5 yıldan daha eski binaların sorumlularının, kusurlu olsalar da cezalandırılamayacağını belirttiler. 




</TEXT>
</DOC>
