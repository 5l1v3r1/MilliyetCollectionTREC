<DOC>
<DOCNO> 38930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sondun04.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tom Cruise ve sevgilisi Penelope Cruz müzelik oldu... 
</HEADLINE>
<TEXT>

     İngiltere'deki dünyaca ünlü Madame Tussaud Müzesi, önümüzdeki aylarda aktör Tom Cruise ile uğruna eşinden boşandığı İspanyol aktris Penelope Cruz'u balmumu heykelleriyle ölümsüzleştirecek. 
     Internetteki ''peoplenews'' sitesinin haberine göre, ünlü oyuncu Nicole Kidman, sadece eşi Cruise'un hayatından değil, Madame Tussaud Müzesi'nin ''balmumu heykel listesinden'' de çıktı. 
     Müze, gelecek ay sunmayı planladığı ''Tom ve Nicole'' adlı heykelin açılışını iptal etti. Cruise ile Kidman'ın heykellerinin müzede yanyana yer almasının doğru olmayacağına karar veren müze yetkilileri, bunun yerine İspanyol aktris ile Tom Cruise'u temsil eden heykelleri sunmaya karar verdi. 
     Müzeden bir yetkili, boşanmanın ardından Kidman'ın heykelinin ''depoya kaldırıldığını'' belirterek, ''Şimdi Penelope Cruz üzerinde yoğunlaştık. Tom Cruise'un hayatındaki yeni kadın o olduğuna göre biz de heykelimizi buna göre yapacağız'' dedi. Yetkili, Cruz'un heykelinin tamamlanmasının ardından açılışın yapılacağını ifade etti. 






</TEXT>
</DOC>
