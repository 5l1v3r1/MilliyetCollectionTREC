<DOC>
<DOCNO> 3569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/son/sontur13.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Anadolu Ajansı'na sahip çıktı "Soruşturma yok" 
</HEADLINE>
<TEXT>

     Başbakan Bülent Ecevit, Anadolu Ajansı'nın bağımlı bir kuruluş olmadığını vurgulayarak, A.A'nın, tartışma konusu olan bir haberi hakkında Başbakanlık müfettişlerince soruşturma açılmasının uygun olmayacağı kanısına varıldığını bildirdi. 
     Ecevit, Başbakanlık merkez binasında yaptığı açıklamada, A.A'nın yayınladığı bir haber dolayısıyla, eleştirilere konu olduğunu anımsattı. Bunun doğal olduğunu ifade eden Ecevit, şunları söyledi 
     ''Ancak, Anadolu Ajansı, Atatürk'ün istemiyle 6 Nisan 1920'de, yani Cumhuriyet'in ve Türkiye Büyük Millet Meclisi'nin kuruluşundan önce kurulmuştur. Güven verici habercilik tutumuyla gerek iç, gerek dış dünyayı uzun yıllardan beri, kuruluşundan beri aydınlatmaktadır. Anadolu Ajansı bağımlı bir kuruluş değildir. Hazine'nin hissesi Anadolu Ajansı'nda yüzde 50'nin altındadır. O nedenle Anadolu Ajansı'nın son günlerde tartışma konusu olan bir haberi hakkında Başbakanlık müfettişlerince soruşturma açılmasının uygun olmayacağı kanısına varılmıştır.'' 




</TEXT>
</DOC>
