<DOC>
<DOCNO> 24659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sondun07.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Oldham'da ırkçı saldırıların hedefi bu kez Belediye Başkanı'nın eviydi.. 
</HEADLINE>
<TEXT>

     İngiltere'de ırkçı çatışmaların merkezi haline gelen Manchester kenti yakınlarındaki Oldham kasabası, Asya kökenli Belediye Başkanı'nın evine molotofkokteyli atılması yüzünden dün geceyi de gergin geçirdi. Yaralanan olmayan molotof saldırısı sırasında, 48 yaşındaki Belediye Başkanı Riaz Ahmed, eşi Safia Ahmed ve yaşları 6 ile 16 arasında değişen 4 çocuklarının kaçmayı başardığı belirtildi. 
     Sabaha karşı meydana gelen saldırı sırasında molotofkokteylinin evin arka tarafındaki yatak odası camından atıldığına dikkati çeken polis yetkilileri, saldırının ardında tamamen ırkçı düşmanlığın bulunduğunu bildirdi. 
     Evine atılan molotofkokteylinin kendisi veya ailesine zarar vermesinden kıl yapı kurtulan Riaz Ahmed, Oldham halkının büyük çoğunluğunun yasalara saygılı insanlar olduğunu hatırlattı ve ''bu yaşananların mutlaka durdurulması ve kasabaya huzur gelmesi lazım'' dedi. Bu arada, patlamanın kasabadaki ırkçı çatışmaları yeniden alevlendirilmesinden korkan polis de bir haftadır aralıksız sürdürülen önlemleri artırdı. Geçen hafta yaşanan ve yüze yakın kişinin tutuklanmasıyla sonuçlanan olaylarla ilgili yapılan tutuklamalardan ikisinin büyük önem taşıdığını belirten polis, 37 yaşında bir erkekle 25 yaşında bir kadının, olaylarda önemli rol oynadığının belirlendiğini kaydetti. 







</TEXT>
</DOC>
