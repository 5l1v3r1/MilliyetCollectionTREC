<DOC>
<DOCNO> 39412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sonspo12.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Başkan Yardımcısı "Dev uykudan uyanıyor" 
</HEADLINE>
<TEXT>

     Trabzonspor Kulübü Başkan Yardımcısı Ahmet Kul, ''17 yıldır şampiyon olamayan Trabzonspor, uykudan uyanıyor'' dedi. 
     Kul, ligin ilk 3 haftasında Trabzonspor'un beklenenin aksine yönetim, oyun anlayışı ve yabancı transferlerle olumlu bir tablo ortaya koyduğunu kaydederek, ''Takım eskisi gibi mücadeleci bir futbol ortaya koyuyor. Taraftar tribünleri tıklım tıklım dolduruyor. Camia tam bir bütünleşme havası içinde. Uzun yıllardır şampiyon olamayan Trabzonspor, bu uykudan uyanıyor'' diye konuştu. 
     Trabzonspor'da taşların yerine yavaş yavaş oturduğunu, kulüp performanın ise her geçen gün daha da yükseldiğini ifade eden Kul, şöyle konuştu 
     ''Ligin ilk 3 haftasında Beşiktaş, Gaziantepspor ve Bursaspor gibi güçlü takımları mağlup ederek, lider olduk. Eğer 3 haftada hiç puan alamasak da fazla üzülmezdim. Çünkü takımın ortaya koyduğu futbol ilerisi için umut veriyor. Bu sezonki kadromuza da seneye birkaç takviye daha yaparsak, 4-5 sezon üst üste şampiyon olacak bir kadro oluşturmuş oluruz'' diye konuştu. 
     Kul, Trabzonspor'un içinde bulunduğu ekonomik sıkıntıdan da kurtulmaya başladığını belirterek, şunları söyledi 
     ''Trabzonspor'un haziran ayına kadar ödemesi gereken yaklaşık 9 milyon dolar borcu var. Bu gelirlerimizle birlikte, altından çıkabileceğimiz bir borçtur. Gelecek kuşaklara tertemiz bir Trabzonspor bırakmak istiyoruz. Hesaplarımızı bu doğrultuda yapıyoruz.Şeffaf bir yönetim var ve hesaplar ortadadır. Gelecek seneye borçsuz bir Trabzonspor olarak girmeyi hedefliyoruz.'' 







</TEXT>
</DOC>
