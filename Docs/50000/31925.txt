<DOC>
<DOCNO> 31925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sontur18.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin'e kamu davası... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Etibank ile ilgili soruşturmayı yürüten İstanbul DGM Cumhuriyet Başsavcılığı, bankanın eski sahibi Dinç Bilgin'in de aralarında bulunduğu 18 kişi hakkında kamu davası açtı. 
     İstanbul DGM Cumhuriyet Başsavcılığı'ndan yapılan yazılı açıklamada, Bankacılık Düzenleme ve Denetleme Üst Kurulu BDDK ile TMSF'ye devredilen Etibank'ın vekillerinin başvuruları üzerine başlatılan soruşturmanın, bir kısım sanıklar yönünden tamamlandığı bildirildi. 
     Açıklamada, Cumhuriyet Savcısı Ercan Cengiz tarafından yapılan hazırlık tahkikatı sonucu 13 Temmuz 2001 tarih ve Hazırlık No 2001 376 sayılı düzenlenen iddianameyle, bankanın eski sahibi Dinç Bilgin ve bankanın eski hakim hissedarları, yöneticileri, bazı görevlileri ile bunların eylemlerine iştirak eden 17 kişi hakkında kamu davası açıldığı belirtildi. 
     İddianamede, Bilgin ile diğer 17 kişinin ''Cürüm işlemek amacıyla teşekkül oluşturmak, bu teşekküle katılmak, teşekkülün üyelerine yardım ve yataklık'', ''Dolandırıcılık'', ''Bankalar yasasına muhalefet'', ''Hususi evrakta sahtecilik'' suçlarından yargılanmaları talep ediliyor. Açıklamada, 25 sanık hakkında takipsizlik kararı verildiği, yakalanamayan ve ifadeleri alınamayan gıyabi tutuklu sanıklara ilişkin hazırlık evrakının da ayrıldığı ifade edilerek, soruşturmanın sürdürüldüğü bildirildi. 







</TEXT>
</DOC>
