<DOC>
<DOCNO> 40936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sondun06.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a "zeka seviyesi düşük" diyen karikatürist özür diledi 
</HEADLINE>
<TEXT>

     ABD'de bir karikatürist, ''Başkan George Bush'un, eski Başkan Bill Clinton'ın yarısı kadar IQ'su bulunduğu ve Bush'un, son elli yılın en düşük IQ'lu başkanı olduğu'' yönünde tartışma yaratan karikatürü için özür diledi. 
     ABD'de The Washington Post, Boston Globe'un da aralarında bulunduğu birçok gazetede yayımlanan ''Doonesbury'' karikatür bandını hazırlayan Trudeau, internet sitesinde yayımlanan özründe, kendisine daha önce pek çok güvenilir bilgi sağlamış olan bir kaynaktan, Bush'un IQ'suna ilişkin sözde ''araştırma'' sonuçlarını aldığını anlattı. Ancak Trudeau, özür dilerken bile alaycı dil kullanmaktan geri kalmadı ve ''Çizer, Başkan'ın gerçekten de çok zeki olduğu dışında bir izlenim edinen herkesten özür diler'' ifadesini kullandı. 
     Texaslı Bush'un zekası, özellikle kelimeleri kendine göre değiştirerek kullanması nedeniyle, seçim kampanyasının başladığı günden beri basında tartışma konusu olmuştu. 
     Karikatür bandında, görüntüde olmayan Başkan Bush ve Beyaz Saray'daki danışmanlarından biri arasında geçen hayali konuşmaya yer veriliyor. Danışmanı Bush'a, ''araştırma'' sonuçlarına göre, IQ'sunun, eski Başkan Bill Clinton'ın yarısı kadar olduğunu ve kelime haznesinin de ortalama bir başkanın yarısı kadar olduğunu söylüyor. 
     Trudeau, internet sitesinde, güvenilir olmayan bir bilgiyi kullanarak, üzücü bir hata yaptığını belirtti. Trudeau'nun editörü John McDermott, aynı sözde araştırmanın sonuçlarının, Londra'nın prestijli Guardian gazetesi, Avustralya ve Yeni Zelanda'daki bazı gazetelere yazan bir köşe yazarı tarafından da kullanıldığını kaydetti. 
     Trudeau ve basına bilgi gönderen kaynak, sözde araştırmanın, Pennsylvania'daki Lovenstein Institute adlı kuruluş tarafından yapıldığını yazmıştı. Ancak böyle bir kuruluşun bulunmadığı ortaya çıktı. Sözde araştırmada, Bush'un IQ'sunun 91, Clinton'ınkinin ise 182 olduğu iddia edildi. Ortalama bir başkanın 11 bin kelime kullandığı, Bush'un ise ancak 6 bin 500 kelimelik bir birikimi olduğu ileri sürüldü. Doonesbury karikatür bandında, araştırmaya kızan Bush, danışmanına, ''Böyle bir şey nasıl mümkün olabilir '' derken, İngilizce'deki ''Possible'' Mümkün kelimesini, yanlış olarak ''Possibilistic'' şeklinde söylüyor. 







</TEXT>
</DOC>
