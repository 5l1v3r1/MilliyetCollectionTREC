<DOC>
<DOCNO> 19273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/guncel/gun08.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekilden avukat 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Avukatlık Yasası’nda, milletvekillerinin avukatlık yapamaması, kamu kurumlarının avukatlardan belge saklamaması ve avukatların üzerinin aranmaması yönünde yapılan değişiklikler, farklı yorumlara neden oldu. 
     
Necati Özdemir Eski Savcı - Avukat 
     Önemli bir adım 
     Avukatlık Yasası’ndaki köklü değişiklikleri, yeni bir adım olarak değerlendirmek gerekiyor. Olumlu olduğunu düşünüyorum. Bu yasa, bazı baroların tam istediği bir şekilde çıkmadı ama bu değişiklikle önemli bir atılım yapılmıştır. Avukatların aranmaması gibi değişikliklerin, cezaevlerini kapsamayacağını sanıyorum. Cezaevleri özel bir kurum. Özel statüleri gereği uygulanmayacaktır. 
     
Yücel Sayman İst. Baro Başkanı 
     Teknik yenilikler var 
     Mevcut değiştirilen yasa ve yeni yasanın ortak bir tarafı var. Her ikisi de gerçek bir Avukatlık Yasası niteliğinde değil. Sadece teknisyenlik olarak avukatlık mesleği ele alınıyor. Yeni düzenleme teknisyenlik düzeyinde avukatlara ciddi yenilikler getiriyor. Ancak, yargının bağımsız bir kurumu olarak savunma, düzenlenmiyor. Savunmaya, olmazsa olmaz gerekli hakların tamamı verilmiyor. 
     
Burhan Apaydın Ankara eski Mv. Avukat 
     Kağıt üzerinde kalır 
     Avukatlar, milletvekili seçildikten sonra, meslekleriyle ilgilerini kesmelidir. Ancak, bu sadece avukatlarla sınırlanmamalıdır. Milletvekillerinin tümün, seçildikten itibaren ve ayrılıncaya kadar meslekleri ile ilişkilerini kesmelidir. Avukat lehine yapılan değişikliklerin değeri, kağıt üzerinde kalmaya mahkumdur. Yargı, sadece avukatlarla ilgili yapılan değişikliklerle kurtulmaz. Avukatların, ancak hakim ve savcılarla, ortak ve eşit düzeyde statüye kavuşturulmaları sayesinde, yargı, adaleti gerçekleştirme doğrultusunda, anayasal bir organ niteliğini kazanır. Diğer taraftan, Avukatlık Yasası’nda getirilmiş olan bazı yeni düzenlemeler, faydalı sonuçlar doğurabilir. 
     



 GÜNCEL 
















</TEXT>
</DOC>
