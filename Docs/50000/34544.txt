<DOC>
<DOCNO> 34544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sondun08.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
G-8 bitti, tartışmaları bitmedi, Berlusconi "Polisin yanındayım" 
</HEADLINE>
<TEXT>

     İtalya Başbakanı Silvio Berlusconi, La Repubblica gazetesinde bugün yayımlanan demecinde, G-8 zirvesi sırasında çıkan olaylarda, polisin yanında olduğunu söyledi. 
     Muhalefette bulunan sol partileri şiddet yanlılarını desteklemekle suçlayan Berlusconi, ''Toplum felsefesini hiçe sayarak şiddet yanlılarını desteklemeye devam edilemez. Onlar taşlar atıp, arabaları ateşe verip, molotofkokteylleriyle dükkanları yakıp yıktılar. Sol, G-8 konusunda mazoşist'' diye konuştu. 
     Berlusconi, bu sözüyle, geçen günlerde mecliste yaptığı konuşmada hükümete ''faşist'', Berlusconi'ye ''Şili tipi'' benzetmeleri yapan eski başbakanlardan Massimo D'Alema'ya cevap vermiş oldu. İtalya Başbakanı, ''güvenlik ekiplerinden, İçişleri Bakanlığı'ndan, G-8 zirvesinin güvenliğinden sorumlu kişilerden yanlış yapan olduysa, Cenova Savcılığı'nın soruşturmasından sonra bunların cezalarını çekeceğini'' söyledi. 
     G-8 zirvesi sırasında çıkan olaylarda ''yasaları savunan'' 150 güvenlik mensubunun yaralandığını söyleyen Berlusconi, ''Güvenlik mensuplarının da aynı şekilde hayatları tehlikedeydi. Şiddet uygulayanlar savunulamaz. Televizyonlarda sadece saldırı görüntüleri gösterilemez. Yapılan 6 röportaj da şiddet yanlılarının baş aktörleriyle olamaz. Güvenlik ekipleriyle konuşan bile olmadı. Bu kabul edilemez'' dedi. Berlusconi, küreselleşme karşıtı grupların başında gelen Cenova Sosyal Forumu'na atıfta bulunarak, kayıp, ölümleri gizleme, işkence konularında ortaya iddialar atan ve yasadışı hareket eden herkesin hesap vereceğini belirtti. 
     Öte yandan Başbakan Yardımcısı Gianfranco Fini, muhalefetteki sol partilerin G-8 zirvesiyle ilgili İçişleri Bakanı hakkında güvensizlik oylamasına gidilmesi ve mecliste bir araştırma komisyonu kurulması konusundaki ısrarlarına cevap verdi. Fini, gazetecilere yaptığı açıklamada, ''İçişleri Bakanı Scajola hakkında 3 Ağustos'taki güvensizlik oylaması hiç kuşkusuz yapılacak'' dedi. Fini, daha sonra kurulacak komisyonun, solun istediği gibi sadece güvenlik ekiplerini araştırmayacağını, göstericiler arasındaki şiddet yanlıları ve Cenova Sosyal Forumu ile de ilgileneceğini ifade etti. 







</TEXT>
</DOC>
