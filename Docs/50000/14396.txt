<DOC>
<DOCNO> 14396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sondun11.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin'den ekonomide liberalizm vurgusu 
</HEADLINE>
<TEXT>

     Rusya Devlet Başkanı Vladimir Putin, Anayasa gereği Federal Meclis'e hitaben yaptığı yıllık geleneksel konuşmasında, ekonomi politikalarının liberal çizgide olduğu, ancak güçlü ve iyi işleyen bir devlet mekanizması hedeflediği mesajı verdi. 
     Putin, yaklaşık 1 saat süren konuşmasında, her alanda stratejik dönüşümler hedeflediklerini, bunun için öncelikle merkez ile federasyona bağlı yerel birimler arasındaki ilişkilerin çok iyi tanımlanması, yasaların, merkezin ve birimlerin yetkilerinin sınırlarını tam olarak çizmesi gerektiğini söyledi. Putin, ''merkez ve çevre arasındaki potansiyel çatışma eğilimi ortadan kaldırılmalı'' dedi. 
     Putin, devlet aygıtındaki kargaşa nedeniyle büyük ekonomik ve toplumsal kayıpların olduğunu belirterek, ''Sağlamlaştırılmış ve etkili bir devlet aygıtına ihtiyacımız var. Bu, devlet güvenliği ve toplumsal-ekonomik alanlarındaki sorunlar üzerine gereği gibi eğilebilmemiz için de gerekli'' diye konuştu. Hızlı bir ekonomik büyüme, modern bir ekonomik yapıya kavuşma hedefi gösteren, ekonomik ve toplumsal reformlar gerektiğini kaydeden Putin, ''ancak şu andaki hukuk sistemimiz, reformlara engel'' dedi. Putin, ekonomik gerileme tehlikesinin hala mevcut olduğunu, bu tehlikenin atlatılması için yapısal önlemler gerektiğini dile getirdi. 
     Şu andaki koşulların, hızlı ekonomik gelişme konusunda bir güvence oluşturmadığını, girişimcileri cesaretlendirecek yasal ve idari reformlar yapılması gerektiğini belirten Putin, geçmişte bir türlü çıkarılamayan toprak reformunun da artık acilen gerçekleştirilmesi gerektiğini bildirdi. Rusya'da 1999'daki seçimler öncesinde Komünistlerin ağırlıkta olduğu Parlamento'nun alt kanadı Duma, toprak alım-satımına, toprakta daha geniş özel mülkiyete olanak veren yasaların çıkarılmasını engellemişti. Yeni dönemde bu alandaki çalışmalar hızlandırıldı. 
     Putin'in konuşmasına başlamasından önce, yabancı diplomatların da bulunduğu salonda, ''Kuzey Kafkasya'da teröre karşı mücadelede ölenlerin anısına'' saygı duruşu yapıldı. Konuşma, Rusya'nın bir süre önce ulusal marş olarak kabul ettiği, SSCB dönemi uusal marşının çalınmasıyla sona erdi. 




</TEXT>
</DOC>
