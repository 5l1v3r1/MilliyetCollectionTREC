<DOC>
<DOCNO> 13692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/dunya/dun02.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
100 gün operasyonu 
</HEADLINE>
<TEXT>

     DIŞ HABERLER SERVİSİ 

     İsrail'in önceki gece Filistin Özerk Yönetimi'nin Gazze ve Ramallah'taki özel komando birliği "Kuvvet 17"ye yönelik bombardımanıyla Ortadoğu'da gerginlik iyice artarken, saldırıda Gazze'deki evi zarar gören Filistin lideri Yaser Arafat, bu saldırıların, Filistinlilere karşı başlatılması planlanan "100 gün operasyonu"nun başlangıcı olduğunu söyledi. 
     Saldırı helikopterlerinin kullanıldığı önceki günkü hava saldırısında Kuvvet - 17'nin bir elemanıyla bir sivil öldü, 60 kişi de yaralandı. İsrail, saldırıların bir süreden beri İsrail'de düzenlenen bombalı saldırılara misilleme amacıyla yapıldığını kaydetti. 
     İsrail ordusunun Filistin yönetimi hedeflerini vurmasından sonra bir açıklama yapan Arafat, "Bu, savaşın tırmanmasıdır. Hazırlamakta oldukları çatışmaları tırmandırmanın başlangıcıdır. İsrail Genelkurmay Başkanı Şaul Mofaz'ın askeri plan olarak açıkladığı çatışmaların 100 günlük tırmanışıdır" dedi. Arafat ayrıca, İntifada'nın Filistin ayaklanması "Filistin bayrağı Filistin devletinin müstakbel başkenti Kudüs'te dalgalanana dek süreceğini" söyledi. 
     Dün Gazze Şeridi'nde devam eden çatışmalarda iki Filistinli İsrail askerlerince öldürüldü. 
     


 DÜNYA 











</TEXT>
</DOC>
