<DOC>
<DOCNO> 27476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sondun26.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street Journal "ABD'nin yeni Irak planı Türkiye'ye bağlı" 
</HEADLINE>
<TEXT>

     ABD'de yayımlanan Wall Street Journal gazetesi, ABD ve İngiltere tarafından hazırlanan yeni Irak planının başarısının, komşu ülkeler Türkiye, Suriye ve Ürdün'ün desteğine bağlı olduğunu yazdı. 
     Amerikan finans çevrelerinin gazetesinde yer alan haberde, komşu ülkelerin Irak'a Körfez krizinden bu yana uygulanan ambargodan büyük zarar gördüklerini ve daha fazla fedakarlıkta bulunamayacaklarını Washington'a bildirdikleri kaydedildi. 
     ''Sadece Türkiye'nin zararının 30 milyar dolar olarak hesaplandığını'' belirten gazetenin haberinde, ''Irak'ın Türkiye,Ürdün ve Suriye'ye sattığı ucuz petrol karşılığında, BM denetimi dışında aldığı nakit para miktarının 1,5 milyar dolar olduğu ve Irak lideri Saddam Hüseyin'in bu parayı kullanarak iktidarda kalmayı sürdürdüğü'' öne sürüldü. 
     Gazete, ''Bağdat yönetiminin, Güvenlik Konsey'ince kabul edilecek 'akıllı yaptırımlar'la ilgili karar tasarısını uygulayacak komşularına petrol satışını durduracağı ve sınır ticaretini askıya alacağı yolunda tehditte bulunduğunu'' belirtti ve ''bu nedenle komşu ülkelerin Amerikan-İngiliz planına gereken desteği vermekte çekingen davrandıklarını'' savundu. Haberde, ''Amerikan yönetiminin, Irak'a komşu ülkelerin kayıplarının karşılanması için formüller düşündüğü, bunlardan birinin zararın Irak'ın emanet hesabından para aktarmak olduğu'' kaydedilirken, ''buna imkan verecek bir Konsey kararının bulunmadığına'' dikkat çekildi. 







</TEXT>
</DOC>
