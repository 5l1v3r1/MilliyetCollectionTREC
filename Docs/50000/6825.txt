<DOC>
<DOCNO> 6825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/spor/yyur.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Nasıl 5’liktaş oldu 
</HEADLINE>
<TEXT>

Yanlış, yanlış üstüne yapıldı. Eleştiriler düşmanlık sanıldı. Uyarılar sonuçsuz kaldı. Ve 5’iktaş toz şeker gibi dağıldı 
     Gürel Yurttaş 

     Bir Fenerbahçe maçı sonrasıydı. Beşiktaş 5 - 1 kazanmıştı. Milliyet’in o günkü başlığını hiç unutamam 
     "5’iktaş... Böyle yazılır " 
     5’iktaş’tan, 5’liktaş’a... Zaman ne de çabuk geçiyor .. 
     
     Felaket "Geliyorum" dedi aslında hem de bağıra bağıra... "Çağdaş, genç, enerjik ve de dinamik yönetim" sloganıyla işbaşına gelen Serdar Bilgili duymadı sadece bu feryadı... Belki duydu da aldırmadı ilgisiz kişileri suçladı... Adeta bir kulübün nasıl kötü yönetileceğinin dersini verdi 
     Bakın şu Beşiktaş’a... 5’liktaş’a doğru nasıl hızla geldi 
     1 - Gol yiyordu Beşiktaş sezon başında da... Gol yemeden maçı bitirmiyordu. Anlatıldı... Yazıldı... Yorumlandı. Acilen savunmaya takviye yapılmalıydı. Bunu ne Scala gördü, ne de Bilgili... Aksine Türkiye’nin en iyi takımının kurulduğu iddia edildi. 
     2 - Leeds’te Bilgili, "Ortamı yumuşatacağım" diye olmadık işler yaparken, takımın konsantrasyonunu bozuyor, Beşiktaş da kalesini açıyordu ardına kadar... Yarım düzinelik uyarı da ilgilileri ilgilendirmedi. 
     3 - Nouma, Leeds’te gitti, rakip futbolcuya bastı tokadı. Formasını attı. UEFA cezasını kesti, Beşiktaş göz ardı etti. Nasıl olsa gol atıyordu ya... Bir maçta rakip oyuncuya tükürmesi de pas geçildi. Ve sonra da "Bunu kaptan yapalım" denildi. Nouma tüm bunları görünce, herhalde doğru yaptığını sandı. Bu kez Gençlerbirliği maçında rakibine kafa attı. Takımını yine yalnız bıraktı. 
     4 - Durduk yerde, "neşter krizi" patladı. Niye, niçin, neden belli olmadı. Kime, ne yaptığı bilinmeyen ve de anlatılamayan Şifo Mehmet’in üzerine oyunlar oynandı. Alternatifi olmamasına rağmen Şifo kulübede prangalandı. Antalya maçında takımını galibiyete götürdü ama, sonra yine yedekti. Ağzıyla kuş tutsa yaranamadı. Çünkü "ilgililer ve bilgililer" böyle istedi. 
     5 - Beşiktaş’ın Başkanı uyarılara hiç aldırmadı. Tam tersine her kötü sonuçtan sonra sanki onlar oynuyormuş gibi Beşiktaş muhabirlerini suçladı. Olur olmaz demeçler verdi, "İnönü’de asılmaya hazırım" dedi, medyayı hedef gösterdi. Oysa onu o koltuğa asılsın diye değil, Beşiktaş’ı zirveye taşısın diye oturtmuşlardı. Olmadı, kimbilir belki de sorumluluk ağır geldi. 
     6 - Hakkı Yeten unutulmaz kaptandı. Sanlı Sarıalioğlu, Rıza Çalımbay da... Şimdi kaptan Fevzi... Geçenlerde Fulya’daki tel örgülerden atlayıp, bir taraftara saldırmak istedi. Tehdit yağdırdı, zor engellendi. Beşiktaş bu duruma geldi. 
     7 - Disiplin bir türlü sağlanamadı. Nouma’ya hiç bir şey olmadığını görenler de gemi azıya aldı. Antrenmanda boğazlar sıkıldı, yumruklar konuştu. Velhasıl o güzelim takıma bu sezon bir haller oldu 
     Aslında nasıl 5’liktaş olundu, saymakla bitmez. Ama görülen o ki bu iş böyle gitmez. 
     5’liktaş’ı yaratanlar... Artık kendinize gelin ve uyumu, disiplini, iddiası, karizması olan 5’iktaş’ı geri verin... 
     


 SPOR 






























</TEXT>
</DOC>
