<DOC>
<DOCNO> 3733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sonspo05.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da neşeli antrenman 
</HEADLINE>
<TEXT>

     Galatasaray'da Trabzonspor ile yapılacak Türkiye Kupası çeyrek final maçının hazırlıkları bugün yapılan neşeli idmanla sürdü. 
     Teknik Direktör Mircea Lucescu yönetiminde, Florya Metin Oktay Tesisleri'nde yaklaşık 1,5 saat süren idmanda sarı-kırmızılı tamının futbolcuları taktik çalışmasının ardından, yarım sahada çift kale maç oynadılar. Üç takım halinde oynanan idman maçı birhayli neşeli geçerken, futbolcuların hırslı oldukları gözlendi. 
     İdman maçında, gençlerden kurulu takım, 7 gole ulaşanın kazandığı maçı galip olarak tamamlayarak, büyük sevinç yaşadı. Genç takımın yıldızı, üst üste goller atan Emre Balözoğlu oldu. Fatih de attığı şık golle arkadaşlarından ve teknik heyetten alkış aldı. 
     Kanarya Adaları'nda yapılan aynı tip maçlarda galip gelemeyen gençlerden kurulu ekip, galibiyetten sonra sahada ''timsah yürüyüşü''yapıp, medya mensuplarına poz verdi. Futbolcular ayrıca, ''Kana kan, intikam'' diye tempo tutup, Kanarya Adaları'ndaki yenilgilerinin acısını çıkarttı. 
     Bu arada Hagi, yer aldığı takımdaki arkadaşlarına, takımın gol yemesi üzerine oldukça sinirlendi. Rumen futbolcu bir süre kendi kendine konuşarak, hırslı bir görüntü çizdi. İdmana, belindeki sakatlığı süren Suat katılmazken, Serkan ise koşu yapmakla yetindi. Dünkü idmana bağırsak enfeksiyonu nedeniyle katılamayan Arif ise bugünkü idmanda yer aldı. Galatasaray'ın Trabzonspor maçı hazırlıkları bu akşam yapılacak idmanla sürecek. 




</TEXT>
</DOC>
