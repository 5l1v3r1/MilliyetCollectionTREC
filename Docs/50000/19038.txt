<DOC>
<DOCNO> 19038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sontur19.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Yalova "Artık aylar değil saatlerle yarışacağız" 
</HEADLINE>
<TEXT>

     Devlet Bakanı Yüksel Yalova, yeni ekonomik programla Türkiye'nin ''geri dönülemez bir noktaya'' girdiğini belirterek, ''Artık aylarla haftalarla değil, günlerle hatta saatlerle yarıştığımız bir döneme giriyoruz'' dedi. 
     Bakan Yalova, ABD'deki uluslararası yatırımcı ve finans çevreleriyle görüşmelerde bulunmak üzere New York'a gitti. Yalova, hareketinden önce Atatürk Havalimanı'nda düzenlediği basın toplantısında, Türkiye'de ekonominin, yeni programın en önemli unsurları arasında bulunduğunu ifade ederek, diğer önemli unsurun ise özelleştirme olduğunu söyledi. 
     Daha önce başarısızlığa uğrayan ekonomik programda özelleştirme konusunun yıllardır süregelen açığının kapatılamadığını anlatan Yalova, şöyle konuştu 
     ''Şimdi Kemal Derviş'in ekonominin koordinasyonundan sorumlu bakan olarak atanması sonrasında hükümet olarak tüm dünyaya ilan ettiğimiz, bütün ayrıntılarıyla destek verileceğini taahhüt ettiğimiz bu program çerçevesinde, şu ana kadar birlikte tespit ettiğimiz bazı yasaları TBMM'ye sunduk ve onayından geçti. Şimdi ikinci bölümü TBMM'ye sunulacak. Biz de bu çerçevede Özelleştirme İdaresi olarak gerek kendi portföyümüzdeki kuruluşların özelleştirme çalışmaları, gerekse önümüzdeki aylarda özelleştirme kapsam ve programına alınacak kamu kuruluşlarının değerlendirilmesi amacıyla New York ve Boston'da, global sermayenin son derece önemli temsilcileriyle görüşmeler yapacağız. " 
     ABD'de 15'e yakın uluslararası finans kurumuyla görüşmeler yapacağını kaydeden Bakan Yalova, ''Artık aylarla haftalarla değil, günlerle hatta saatlerle yarıştığımız bir döneme giriyoruz'' dedi. 
     Yeni programın tek önemli unsurunun ekonomi olmadığını ifade eden Yalova, hukuk ve ekonomi yönetimi anlayışında da yeni zihniyetlere sahip olunması gerektiğini bildirdi. 
     
     






</TEXT>
</DOC>
