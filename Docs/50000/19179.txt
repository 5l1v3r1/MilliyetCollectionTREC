<DOC>
<DOCNO> 19179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/soneko15.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Plazalar da krizden etkilendi... kiralar düşürüldü 
</HEADLINE>
<TEXT>

     Yapı Kredi Koray Gayrimenkul Yatırım Ortaklığı GYO A.Ş., Yapı Kredi Plaza'daki ofis katlarının dolar cinsinden kira değerlerini düşürdü. 
     Yapı Kredi Koray GYO'dan Borsa'ya gönderilen yazılı açıklamaya göre, şirketin dün yapılan Yönetim Kurulu toplantısında, dalgalı kura geçilmesiyle derinleşen ekonomik kriz sonucunda Yapı Kredi Plaza A ve C Blok'ta kiralanmış bulunan ofis katlarının kira değerlerinin kiracıların istekleri ve ilgili yerlerin boşalma riski nedeniyle güncellenmesi kararı alındı. 
     Bu çerçevede, söz konusu kira değerleri ile ilgili yeni ekspertiz değerleri yaptırıldı ve yeni kira değerleri oluşturuldu. Buna göre, Yapı Kredi Sigorta ve Yapı Kredi Yaşam'ın daha önce metrekaresine 23 dolar ödediği A Blok 1-5. katların yeni kira bedeli 18.5 ABD Doları metrekare, Yapı Kredi Leasing ile Yapı Kredi Factoring'in metrekaresine 21.9 dolar ödediği C Blok 1-4. katların yeni kira bedeli 17.5 ABD Doları metrekare oldu. 
     Ekspertiz değerlerinin ise, A Blok 1-5. katlar için 16.9, C Blok 1-4. katlar için 16.1 dolar-metrekare olduğu bildirildi. Yönetim Kurulu ayrıca, 6 aylık peşin kira ödemelerinin 3 aylık peşin ödemeler şeklinde yapılmasına karar verdi. Yeni kira kontratları 3 yıllık yapılacak ve söz konusu indirimin telafi edilmesi için 2. ve 3. yıllarda yüzde 7.5 yıllık revizyon yapılacak. 3. yıldan itibaren ise yıllık olağan yüzde 5 artış uygulanacak. 







</TEXT>
</DOC>
