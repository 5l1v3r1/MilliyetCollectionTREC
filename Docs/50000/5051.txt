<DOC>
<DOCNO> 5051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/ekonomi/eko02.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar Telekom’a küstü 
</HEADLINE>
<TEXT>

Mali kriz, yolsuzluk iddiaları ve Meclis’teki kavgalar yabancıların T. Telekom’a bakışını tersine çevirdi. Deutsche Telekom tedirgin olurken, British Telecom randevuyu iptal etti 
     ESRA YENER 

     Türk Telekom’un eylülde açılan ilk ihalesi önce Ulaştırma Bakanlığı ile Özelleştirme İdaresi Başkanlığı ÖİB arasındaki satış stratejisi tartışmaları nedeniyle ertelendi. Tartışmalar, IMF ve Dünya Bankası’nın uyarıları ve liderlerin devreye girmesiyle ancak aralıkta çözüldü. 
     Fakat bu kez de kasımda piyasalarda yaşanan kriz, uluslararası kuruluşlarının Türkiye’ye olan güvenini sarstı. Ardından T. Telekom’un satış stratejisinde Özelleştirme Yüksek Kurulu’na yetki verilmesi yönündeki hüküm nedeniyle KİGEM ve Enerji Mühendisleri Odası, ihalenin iptali için dava açtı. Bu arada enerji ihalelerindeki yolsuzluk iddiaları nedeniyle soruşturmalar başlatıldı. 
     Yaşanan bu gelişmelere son olarak da TBMM’de hafta başında yaşanan ve DYP Şanlıurfa Milletvekili Fevzi Şıhanlıoğlu’nun ölümüyle sonuçlanan kavga eklendi. 
     
     Güven zedelendi 
     Bu gelişmeler dış piyasaların Türkiye’ye güvenini zedeledi. Bu güvensizlik, ÖİB Başkanı Uğur Bayar’ın önceki gün T. Telekom’un tanıtımı için Bonn’da Deutsche Telekom’a sunuş yapması sırasında da dile getirildi. Deutsche Telekom yetkilileri, şu aşamada Türkiye’ye olan güvenin eksik olduğunu, ayrıca T. Telekom için açılan davaların sonuçlarını beklemek istediklerini vurguladılar. 
     Almanya’nın ardından İngiltere’den de aynı istekler geldi. British Telecom yetkilileri, şu aşamada T. Telekom için görüşme yapmaya sıcak bakmadıklarını belirttiler. Bu nedenle dün Londra’da yapılacağı söylenen road show iptal edildi. 
     
     Beş firma şartname aldı 
     Türk Telekom’un satışı için açılan ihalede dokuz firmanın gizlilik taahhütnamesi imzaladığı ancak beşinin şartname aldığı belirlendi. İhaleye yabancıların ilgisi ise zayıf oldu. İhale için şu ana kadar Koç, Sabancı, Doğan, Doğuş, Rumeli, Oyak Holding ile Global Menkul Değerler, Çukurova Holding - Ericsson Ortaklığı ve Çinli Zte firması gizlilik taahhütnamesi imzaladı. 
     Bunlardan Doğuş, Rumeli, Oyak, Sabancı ve Doğan grupları ise gerekli bedeli ödeyerek şartname aldı. Diğer dört grubun, gizlilik taahütnamesi imzalamalarının ardından ihaleye ilişkin incelemeleri sürüyor. 
     


 EKONOMİ 


















</TEXT>
</DOC>
