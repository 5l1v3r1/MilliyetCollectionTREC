<DOC>
<DOCNO> 21656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/guncel/gun04.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam-beyaz melek elele 
</HEADLINE>
<TEXT>

Komisyonda din görevlilerinin ayrı bir işkolunda sendika kuramayacağı, hemşirelerin bulunduğu sağlık işkolunda örgütlenebileceği öngörüldü 
     ATİLLA ÖZSEVER 

     Kamu görevlilerine sendika hakkı tanıyan yasa tasarısında, imamların ayrı bir işkolunda örgütlenmesi kabul edilmedi. TBMM Plan ve Bütçe Komisyonu’nda önceki gün kabul edilen yasa tasarısında, din görevlilerinin ayrı bir işkolunda değil, doktor ve hemşirelerin bulunduğu sağlık ve sosyal hizmetler işkolunda örgütlenmesi uygun görüldü. 
     Alt komisyon metninde din görevlilerinin ayrı bir işkolunda örgütlenmesi görüşü benimsenmişti. Plan ve Bütçe Komisyonu’nda bu yönde verilen önerge kabul edilmedi. Komisyon üyesi DSP İstanbul Milletvekili Masum Türker, din hizmetlerinin de sosyal bir hizmet olduğunu belirterek imamların sağlık ve sosyal hizmetler işkolunda örgütlenmesi gerektiğini ifade etti. Komisyon da Türker’in görüşünü benimsedi, bu konu daha sonra çıkarılacak yönetmelikte yer alacak. 
     
KESK tasarıya karşı çıktı      Öte yandan Milli Savunma Bakanlığı’nda çalışan sivil memurlar ile ceza ve infaz kurumlarında çalışan memurlar da sendika üyesi olamayacaklar. KESK, grevli toplu sözleşmeli sendika hakkı tanımayan bu tasarıya karşı çıktı. KESK Uluslararası İlişkiler Sekreteri Hasan Hayır, "Aslında Anayasa’da memura grev ve toplu sözleşmenin yasaklandığına dair bir hüküm yok. Sendika üyeliği yasaklanan Asim - Sen ve Yargı - Sen’i kapatmak durumunda kalacağız. Sendika şubesi kurmak için en az 500 üye şartı ILO normlarına aykırı" dedi. 
     
Yılmaz’la görüşme      KESK ve Memur - Sen yöneticileri dün Başbakan Yardımcısı Mesut Yılmaz’la görüştü. Sendikacılar tasarıda karşı çıktıkları noktaları bildirdi. 
     



 GÜNCEL 





















</TEXT>
</DOC>
