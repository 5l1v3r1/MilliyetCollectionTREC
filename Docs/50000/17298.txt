<DOC>
<DOCNO> 17298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/ekonomi/eko02.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İhale yasasına Aydın çelme taktı 
</HEADLINE>
<TEXT>

Bayındırlık Bakanı Koray Aydın’ın taviz alınmadan kamu ihalelerini AB’li firmalara açmama yönündeki tutumu sorun yarattı 
     HARUN GÜREK Ankara 

     Avrupa Birliği AB ile pazarlık yapmadan Gümrük Birliği’ne giren ve dış ticarette zarara uğrayan Türkiye kamu ihalelerinde işi sıkı tutuyor. 
     Türkiye, önemli bir taviz almadan kamu ihalelerini Avrupa’lı şirketlere açmama kararı alırken MHP’li Bayındırlık ve İskan Bakanı Koray Aydın’la diğer kurumlar ve AB arasında anlaşmazlık çıktı. Anlaşmazlık, acil yasalar arasında yer alan tasarının hükümete sevkini de geciktirdi. 
     
     Takvim yetkisi hükümette 
     Ekonomik program kapsamında çıkarılması gereken acil 15 yasa arasında yer alan ihale yasası tasarısı konusundaki çalışmalar son noktaya geldi. AB normlarına geçişi ve kamu ihalelerinde yolsuzluğu ortadan kaldırarak, en büyük kara deliklerden birini tıkamayı öngören tasarıda, kamu kuruluşlarının inşaat ve alım ihalelerinin tam üyelik müzakereleri çerçevesinde AB kökenli şirketlere açılması da yer alıyor. Ancak bunun takviminin belirlenmesine ilişkin yetkinin Bakanlar Kurulu’na verilmesi öngörülüyor. Böylece, hükümete, AB’den kamu ihalelerinin açılması karşılığında Türk işçilerinin serbest dolaşım hakkı gibi önemli bir taviz alma olanağı sağlanması hedefleniyor. 
     
     Aydın ısrarlı 
     Devletin her yıl düzenlediği malzeme alımı ve inşaat ihalelerindeki milyarlarca dolarlık bir pastanın AB’den taviz alınmadan açılmasının çok büyük hata olacağını belirten bir yetkili, "Gümrük Birliği’nde yaptığımız hatayı yapmayacağız" derken AB’nin, Gümrük Birliği kapsamında ihalelerin hemen açılmasında ısrar ettiği kaydedildi. 
     
AB Bu tasarı normlarımız uymuyor      Tasarıda AB normlarına aykırı bazı düzenlemelerin yer alması, Maliye, Hazine ve AB Genel Sekreterliği ile Bayındırlık Bakanlığı arasında tartışma yarattı. Tartışma Bakan Aydın’ın, davet usulü ihaleye mevzuatta yer verilmesi ve kapsamının geniş tutulması, deprem gibi doğal afetlerden sonra yapılacak inşaat ihalelerinde uygulama projesi aranmaması ve ihalelerde bakanlara tanınan yetkilerin korunmasında ısrar etmesi nedeniyle çıktı. 
     
     Hazine sıkıntılı 
     Maliye Bakanlığı ve Hazine Müsteşarlığı, Aydın’ın yer almasında ısrar ettiği düzenlemelerin AB normlarına aykırı olduğunu belirtirken geçen hafta devreye Avrupa Birliği Genel Sekreterliği de girdi. AB Genel Sekreterliği, Maliye Bakanlığı’ndan tasarıyı istedi. Tasarı gönderilirken, Avrupa Birliği ile AB Genel Sekreterliği’nin de Aydın’ın ısrar ettiği düzenlemelere itirazda bulunduğu belirtildi. 
     


 EKONOMİ 
















</TEXT>
</DOC>
