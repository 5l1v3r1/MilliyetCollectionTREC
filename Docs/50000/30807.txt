<DOC>
<DOCNO> 30807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/spor/spo05a.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülle yolu kapandı 
</HEADLINE>
<TEXT>

Futbolda devrim yaratacak yeni transfer sistemi en geç eylülde yürürlüğe girecek. Böylece Türkiye ile birlikte birçok Avrupa ülkesi uygulamaya ancak 2002 - 2003’te gidebilecek 
     FIFA’nın Buenos Aires’teki kongresinden çıkması beklenen futbolda devrim yaratacak yeni transfer sistemi kararları, rötar yaptı. FIFA’nın geçtiğimiz mart ayında Avrupa Birliği ile anlaştığı transfer yönetmeliği, en geç Eylül ayında yürürlüğe girecek. Böylece yeni sistem, Türkiye ile birlikte birçok ülkede liglerin daha önce başlaması sonucu ancak 2002 - 2003 sezonunda tam olarak uygulamaya geçebilecek. 
     BU durumda Türkiye Futbol Federasyonu’nun yönetmeliğindeki 37. madde nedeniyle, bu sezon için hülle yolu kapanacak. Kulüpleri tarafından bonservis bedelinin beşte birinin beşte biri ödenen Ümit Karan, Hakan Bayraktar, İlhan ve Tümer eğer dönmezse, kulüpleri tarafından dava edilebilecek. FIFA ayrıca sahte pasaport olaylarının da sadece o ülkeyi bağlayacağı kararına vardı. Yeni yönetmelikte şu maddeler yer alıyor 
     SÖZLEŞMESİ bitenler bonservis bedelsiz transfer olabilecek. 23 yaşaltı transferde, yetiştiren kulübe bedel ödenecek. 18 yaşaltı transferde sportif ve akademik gelecek garanti edilecek. Sezonda bir ana, bir ara transfer dönemi olacak. Bir oyuncu yılda tek transfer yapabilecek. Sözleşmeler 1 - 5 yıllık olacak. 28 yaşına kadar en az üç yıl, üstü yaşlar iki yıl kontrata uyulacak. Sözleşmeyi bozan futbolcu en az dört ay, tekrarında altı ay ceza alacak. 
     
Ücretler federasyondan      YILLARDIR maç hasılatlarından kesinti yapılarak ödenen hakem ve gözlemci ücretleri, Kulüpler Birliği Vakfı’nın ısrarlı talebi sonunda bundan böyle Futbol Federasyonu tarafından karşılanacak. Buna göre, profesyonel liglerde oynanacak tüm maçların hakem, 4. hakem, gözlemci ve temsilci ücretleri bütçeden karşılanacak. Yaklaşık 3.5 trilyon liralık ek bir yükün altına giren federasyon, bu paranın bir bölümünü naklen yayın anlaşması yapılan yayıncı kuruluşun sözleşmesinde yer alan yüzde 2.5’luk paydan elde edecek. 
     



 SPOR 



























</TEXT>
</DOC>
