<DOC>
<DOCNO> 39515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/yazar/bila.html </URL>
<DATE> 2001/08/29/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kitabına uydurma 
</HEADLINE>
<TEXT>

     Yolsuzluğun, rüşvetin, hırsızlığın "mevzuata uydurulması" anlamına gelir, "kitabına uydurma." 
     Eğer, işleri kağıt üstünde mevzuata uygun hale getirmişseniz, hırsızlığı da rüşveti de "hukuki dayanak" zırhına saklayabilirsiniz. 
     "Kitabına uydurma"nın en yaygın olduğu alan ihale işleridir. Nasıl kitap hazırlanırsa hazırlansın, Türkiye'de "taahhüt" işlerinde kitabına uydurmanın önüne geçilememiştir. Yürürlükteki Devlet İhale Yasası'na da yolsuzluğu, hırsızlığı, rüşveti uydurmak çok zor değildir. 
     Nitekim Bayındırlık Bakanlığı'nda sürdürülen "vurgun" operasyonunun ilk aşamalarında ortaya çıkan bilgiler bile, bakanlığın sorumluluğundaki inşaat işlerinin "kitabına uydurularak" yürütüldüğünü gösteriyor. 
     İnşaat ve diğer taahhüt işleri nasıl kitabına uydurulur 
     Devlet işlerinin ihale yoluyla yapılmasının amacı, işi en iyi ve en ucuza yapabilecek kişi ve kuruluşu rekabet ve adil yarış koşullarında belirlemektir. İş ilan edilir ve o işe talip olma niteliklerini taşıyanların ihaleye girmesi istenir. İşe talip olan yükleniciler kendi aralarında yarışırlar ve en iyi, en ucuz teklifi veren işi alır. 
     Ancak uygulama böyle değildir. Böyle olmadığı da yetkililerce bilinir. 
     Birbiriyle yarışmaları gereken müteahhitler aksine kendi aralarında anlaşır ve tekliflerini, işi kimin almasına karar vermişlerse onun lehine olacak biçimde verirler. 
     Peki bu yeterli midir 
     Değildir. İşi, saptanan kişinin alması için idareden birilerinin de yardımı şarttır. İşte o "yardım"ın karşılığı da "rüşvet"tir. 
     Açık artırma veya açık eksiltmeyle yapılmayan, "davet usulü"nün uygulandığı işlerde ise idarenin "takdir" hakkı çok daha geniştir. Bu "takdir"in kullanılış tarzı da bazen "rüşvet"e karşılık gelebilir. 
     Bu zincir nasıl kırılır 
     Bu zinciri kırmanın tek yolu dürüst yönetim, etkin denetimdir. Tabii, eğer bu organlar "kitaba uydurma" sürecinin tarafı değillerse... 
     Şimdi Bayındırlık Bakanlığı'nda yürütülen soruşturmanın ortaya çıkaracağı ilişki ağının bakanlık yönetim ve denetim organlarının "bilgisi dışında" olduğunu kanıtlamak kolay olmayacaktır. 
     Hele, müsteşar yardımcısı, genel müdür gibi üst düzey bürokratların gözaltına alındığı düşünülürse hiç olmayacaktır... 
     
     







Havra'da bir tören 


Kitabına uydurma 


Yine Tayyip Erdoğan değişti mi, değişmedi mi 


Avuçlarında yürekler 


Paran yoksa hemşire varsa doktorsun 


Cari işlemlerdeki gelişmeler 


Ankara duy bu sesi 


Barış uğruna... 


Üç boyutlu ayna’ 


Erkek belli, peki kadın kim 


Kriz öğretmenleri garson yapmış 


Depremzedelerin yakınmalarına bakandan onay 


Evlatlıktan reddetme mümkün değil 


Para Kurulu’ Arjantin’de olmadı, bizde de olmaz 


</TEXT>
</DOC>
