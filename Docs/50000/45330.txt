<DOC>
<DOCNO> 45330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/ekonomi/eko05.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ ve Tüpraş kasıma kaldı 
</HEADLINE>
<TEXT>

ABD’deki terörist saldırılar sonrası oluşan ortam nedeniyle, POAŞ ve Tüpraş özelleştirmeleri gecikiyor 
     Özelleştirmeden sorumlu Devlet Bakanı Yılmaz Karakoyunlu, Petrol Ofisi’nin POAŞ yüzde 42’lik, Tüpraş’ın da yüzde 17’lik kısmı için planlanan halka arzların 11 Eylül sonrasında dünya piyasalarındaki gelişmeler nedeniyle kasım ayı ortalarına ertelendiğini söyledi. 
     Karakoyunlu, bu halka arzlarla toplam 1 - 1.2 milyar dolar arasında bir özelleştirme gerçekleştirileceğini söyledi. Karakoyunlu, İzmir ANAP İl Başkanlığı’nda düzenlediği basın toplantısında, POAŞ ve Tüpraş’ın halka arzlarıyla ilgili olarak şu bilgileri verdi 
     
     Talep sorun değil’ 
     "POAŞ’ın yüzde 42, Tüpraş’ın da yüzde 17 düzeyindeki hisselerinin halka arzı planlanmıştı. Bunun için araştırmalar, reklam çalışmaları yapıldı ve bütün faaliyetler tamamlandı. Ancak bilindiği gibi 11 Eylül saldırısıyla karşılaşıldı ve buna bağlı olarak bütün dünya piyasalarındaki gelişmeler paralelinde özelleştirme hedefimiz bir ay geriye atıldı. Normal şartlarda ekim ayı ortalarında bunlar satışa sunulacaktı. Şimdi bunu kasım ayı ortalarına ertelemiş durumdayız." 
     POAŞ’ın yüzde 42’sinin halka arzından 650 milyon dolarlık gelir beklendiğini bildiren Karakoyunlu, Tüpraş’ın yüzde 17’sinin satışından da 550 milyon dolar elde edilebileceğini kaydetti. Geçen yıl POAŞ’ın yüzde 51’inin blok satışından 1.3 milyar dolarlık, Tüpraş özelleştirmesinden de 2 milyar dolarlık kaynak sağlandığını anımsatan Karakoyunlu, bu yıl ise önemli bir nakit girişi sağlayan özelleştirme yapılmadığını vurguladı. Halka arzlara gelecek talebe yönelik bir soru üzerine Karakoyunlu, "Tüpraş, Petkim, POAŞ gibi şirketlerin özelleştirmesinde fazla bir sıkıntı çekilmeyeceğini ifade etmek istiyorum" dedi. 
     
     Yasa taslağı hazır 
     Özelleştirmeyle ilgili son gelişmelerin en önemli noktasının, 4046 sayılı Özelleştirme Kanunu’nun değiştirilmesi olduğunu vurgulayan Karakoyunlu, 1983 yılındaki temel özelleştirme ilkeleri ile 1994 yılında çıkartılmış olan mevcut kanunun yeterince modern olamadığı ve "Adeta özelleştirmenin yapılamamasına yönelik son derece katı şeyler getirdiği" değerlendirmesini yaptı. 
     Karakoyunlu yeni yasa ile ilgili olarak bir numaralı taslağın hazır olduğunu belirterek, şöyle konuştu 
     "Önümüzdeki günlerde hükümet tasarısı olarak Meclis’e sunulmak üzere Bakanlar Kurulu’na sevk edilecek. Bakanlar Kurulu’na sevk edildiği gün çok etraflı bir basın toplantısı ile bu yeni kanunun neler içerdiğini anlatacağım." 
     



 EKONOMİ 



























</TEXT>
</DOC>
