<DOC>
<DOCNO> 18691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sontur11.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Ekonomik kurtuluş savaşı kazanılacaktır" 
</HEADLINE>
<TEXT>

     DSP Genel Başkanı ve Başbakan Bülent Ecevit, son aylarda çekilen sıkıntılara karşın, ufukta 57'nci Hükümet kadar etkin, uyumlu ve güven verici bir hükümet formülü görülmediğini belirterek, ''Üç koalisyon ortağı parti, ne pahasına olursa olsun, iktidarda kalma hırsıyla değil, görev sorumluluğuyla hükümeti sürdürmektedirler'' dedi. 
     Ecevit, partisinin 5. Olağan Kurultayı'nda konuşma yapmak üzere,partililerin ''Halkçı Ecevit'' sloganları eşliğinde kürsüye geldi. Ecevit, salonun sıcak olması nedeniyle ceketini çıkararak konuşmasına başladı. 
     Konuşmasında, partisinin, 1985 yılında, iki odalı bir zemin katında, yoksunluklar ve zorluklar içinde doğduğunu, engellerle boğuşa boğuşa ilerlediğini anlatan Ecevit, DSP'nin 1995 yılında yüzde 14'ün üstünde oyla solun birinci partisi, 1999 yılında ise yüzde 21.71 oyla, Türkiye'nin birinci partisi olduğunu söyledi. 
     Ecevit, 7 Ocak 1999 tarihinde ise diğer partilerin, seçim hükümeti kurma görevini DSP'ye verdiğini anımsatarak, seçimlere DSP'nin tek başına kurduğu azınlık hükümetiyle gidildiğini kaydetti. Ecevit, konuşmasının ilk bölümünü içinde bulundukları koalisyon hükümetlerinin uygulamalarına ayırdı. Bülent Ecevit, 57'nci Hükümet döneminde, karanlıkta kalmış olan faili meçhul cinayetlerin aydınlığa çıkarıldığını, yolsuzlukların birbiri ardına çözüldüğünü, her türlü suç örgütünün adalete teslim edildiğini, cezaevlerinin terör örgütlerinin silahlı karargahı olmaktan kurtarıldığını, Avrupa Birliği'nde Türkiye'nin aday üyeliğinin sağlandığını, enflasyon hızının yüzde 90'lardan yüzde 30'ların altına inmeye başladığını, uzun yıllardır savsaklanan reformların peş peşe geldiğini anlattı. 
     TBMM'de gece gündüz verimli bir çalışma, üçlü koalisyon hükümetinde de eşi görülmemiş bir uyum sağlandığını ifade eden Ecevit, ''DSP, demokrasinin gereği olan uzlaşı kültürünü geliştirdi'' dedi. 
     Laiklik karşıtı örgütlerin etkisinin büyük ölçüde sınırlandığını ve bu örgütlerin öğrenci yurtlarından birçoğunun devlet yönetimine alındığını kaydeden Ecevit, Kuran kurslarının laiklik karşıtı akımların elinden kurtarılarak, devlet güvencesine alındığını belirtti. 
     57'nci Hükümet döneminde çıkarılan yasaları anlatan Ecevit, sözlerini şöyle sürdürdü 
     ''İnanıyorum ki, Kasım ve Şubat bunalımları, kısa sürede aşılacak ve 57'nci Hükümet'in, ekonomik ve sosyal atılımları ve enflasyona karşı mücadelesi, daha etkin biçimde devam edecektir, ekonomimiz de yeniden canlanacaktır. 
     Gerçi son günlerde, muhalefetin de körüklemesiyle, yer yer, 'hükümet istifa' sloganları haykırılıyor. Fakat bu çağrıları yapanlar, 57'nci Hükümet çekilirse, yerine nasıl bir hükümet geleceğini bilemiyorlar. Bilseler söylerlerdi, fakat söyleyemiyorlar. Çünkü son aylarda, çekilen sıkıntılara karşın, ufukta 57'nci Hükümet kadar etkin, uyumlu ve güven verici bir hükümet formülü görülmemektedir. Üç koalisyon ortağı parti, ne pahasına olursa olsun, iktidarda kalma hırsıyla değil, görev sorumluluğuyla hükümeti sürdürmektedirler. Kimi iş çevrelerinin de belirttiği gibi bugün Türkiye, bir ekonomik kurtuluş savaşı veriyor. 57'nci Hükümet, bu savaşı sonuna kadar sürdürecektir ve bu savaş kazanılacaktır.'' 







</TEXT>
</DOC>
