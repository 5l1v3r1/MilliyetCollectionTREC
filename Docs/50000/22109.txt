<DOC>
<DOCNO> 22109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/yazar/guclu.html </URL>
<DATE> 2001/05/19/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Derviş gençlerle 
</HEADLINE>
<TEXT>

     Devlet Bakanı Derviş, müstakbel siyasetçi olarak belki de ilk kez ciddi bir sınavdan geçecek. Türkiye'nin dört bir yanından gelen üniversiteli gençlere seslenecek. Onların nabzını tutacak. 
     Çeşitli vesilelerle yaptığı konuşmalarda gençlere olan ilgisini sık sık dile getiren Derviş'in bugünkü buluşmada gençlere ve üniversitelere yönelik önemli mesajlar vermesi bekleniyor. 
     Derviş'in, siyasete taze bir başlangıç yaparken hedef kitle olarak gençleri seçmesi, çok isabetli bir karar. Gençlere yönelik olarak atacağı her adım, her ne kadar açıklamasa da geleceğe yönelik planlarına güç katacaktır. 
     Atatürk'ten sonraki liderler, hele hele günümüzdekiler gençlerle hiç ilgilenmedi. FP ve MHP'nin ilgisi ise sadece kendi taraftarlarıyla sınırlı kaldı. 
     Gençlerin tümünü kucaklayan bir liderin, dünyanın pek çok yerinde olduğu gibi seçim kazanması işten bile değil. Ama bizimkiler siyasete hep at gözlüğü ile baktıkları için bunu bir türlü göremediler... 
     Derviş'in bu ilgisi, umarız onları da harekete geçirir. Tabii artık ne kadar inandırıcı olurlarsa .. 
     Derviş'e önerimiz gençler bugüne kadar çok kandırıldı, çok hırpalandı, çok kullanıldı ve pek çok kez hayal kırıklığına uğratıldı, onun için bütün samimiyetleriyle size bir umut olarak sarılacakladır. Ne olur siz de onları hüsrana uğratmayın... 
     
Van'dan sonra İstanbul      Derviş'in açılış konuşmasını yapacağı Sabancı Üniversitesi'ndeki "İstanbul Buluşması"nın ilki geçen yıl "Van Buluşması" adıyla Van'da gerçekleşmişti. Öğrenciler, geçen yıl olduğu gibi bu yıl da Türkiye ve dünya sorunları üzerine kafa yorup öneri geliştirecekler. Bu yıl ele aldıkları konular şöyle 
     Küreselleşme ve AB üyeliği bağlamında Türkiye'nin değişimi ve bu değişimi etkileyen faktörler. 
     AB üyeliği kavşağında Türkiye Batı ilişkilerine tarihi bakış. 
     Siyaset, Türkiye için çözüm mü yaratıyor, sorun mu 
     Eğitim sistemimizde bireyin gelişimini olumsuz yönde etkileyen faktörler ve üniversitelerimizin yapısı. 
     İstanbul Buluşması'na 40'ı aşkın üniversiteden temsilciler katılıyor. Öğrenciler, önce konunun ilgilisi uzmanları dinliyor, sorularını soruyor, ardından da atölye çalışmaları yaparak genel değerlendirmelerde bulunuyorlar. Kendileriyle geçen yıl Van'da gece geç saatlere kadar süren sohbetler yapmış ve çok memnun ayrılmıştık. Yazımızı da umarız devamı gelir diye bitirmiştik. Memnuniyetle görüyoruz ki hem ilgi, hem de katılım çok üst düzeyde. İki gün sürecek buluşmadan gençlerin de, Derviş'in de büyük bir moral dopingiyle ayrılacaklarını sanıyorum. Her iki taraf da aradığını bulmanın coşkusunu yaşayacak... 
     Tüm gençlerimizin bayramını canı gönülden kutluyor, hayalini kurdukları Türkiye'ye bir an önce kavuşmalarını diliyorum. 
     
     







Şehit... 


Ata'nın ruhuyla 


CASA kazaları 


Niyazi olma korkusu 


İşçi düşmanı IMF düzeni mi, KİT düzeni mi 


Anlaşılması zor 


Atatürk'ü Ecevit'in akrabası kurtardı 


Derviş gençlerle 


Kuşku, bilim, aşk 


Irak açmazı 


Borsada yeni pazar 


Bir hastane bir karakol 


19 Mayıs ruhu 


İşiniz zor 


Halkımız "parrra" bekliyor 


</TEXT>
</DOC>
