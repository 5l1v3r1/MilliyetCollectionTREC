<DOC>
<DOCNO> 35090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/soneko03.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'e dondurma satıyoruz.." 
</HEADLINE>
<TEXT>

     Kahramanmaraş'ta yerleşik Yaşar Dondurma ve Gıda Sanayii bünyesindeki Mado Dondurmaları, ''yeşil çaylı dondurma'' üretti. Yeşil çaylı dondurmanın Çin pazarına ihraç edileceği belirtiliyor. 
     Yaşar Dondurma ve Gıda Sanayii Genel Müdürü Atilla Kambur,''Türkiye'nin dondurma üretim merkezi'' olarak tanımladığı Kahramanmaraş'ta yeşil çaylı dondurma üretimine geçtiklerini ve birçok ülkeden yoğun taleple karşılaştıklarını söyledi. 
     Çin'den getirilen ve kalp rahatsızlıklarından tansiyon, ağız ve diş sağlığından hücrelerin korunmasına kadar birçok yararı bulunan yeşil çay ile ürettikleri dondurmanın, yıllardır damak zevkine güvendikleri kişilere yaptırdıkları test sonrasında seri üretimine geçildiğini belirten Kambur, şöyle devam etti 
     ''Yeşil çaylı dondurmayı, Çin'den gelen teklif üzerine ürettik ve Mado markası ile piyasaya sürdük. Tanıtım çalışmalarının etkisi ile kısa zamanda Ortadoğu ülkelerinden talep geldi. Ancak, üretimi öncelikle Türkiye ve Çin pazarına sunacağız. Daha sonra diğer talepleri karşılayacağız. 
     Dondurmacı bir aileden geliyoruz. 1950 yılında Maraş'ın ünlü dövme dondurmasını üreterek başlattığımız süreç, son 20 yılda sade dondurmadan, akla gelebilecek bütün meyvelerden ürettiğimiz dondurmalara kadar onlarca çeşit dondurma ürütemine ulaştı. Yeşil çaylı dondurmanın, Türk halkının damak zevkine yanıt vereceğine inanıyoruz.'' 
     Dondurma çeşitlerinin, uzun süreli ve ciddi bir araştırma sonucu ortaya çıktığını kaydeden Kambur, ''İnsanlarımız yavaş yavaş tropikal meyvelerden yapılan dondurmaları istiyor. Doğal beslenme öne çıktı ve bu talebe uygun olarak ananas ve kivi başta olmak üzere, birçok tropikal meyveden dondurma ürettik'' dedi. Dondurma üretiminde sınır tanımadıklarını ifade eden Kambur, ''Vişne soslu, çilek soslu, kestaneli, antepfıstıklı, kakaolu ve böğürtlen soslu pastalı dondurma üretimine başladık. Pastalı dondurmalar, hafif olması nedeni ile özellikle toplantı ve benzeri etkinliklerde pastaya tercih ediliyor'' diye konuştu. 
     
     Yeşil çaylı dondurmanın özellikleri 
     Kambur, çikolata, şekerleme, sakız gibi besinlere katılan yeşil çayın son yıllarda dondurmasının da üretildiğine dikkati çekerek, sözlerini şöyle tamamladı 
     'Çin ve Japonya'nın yanı sıra, Amerika'da da severek tüketilen yeşil çaylı dondurma, Mado'nun 2001 menüsüne girdi. Yeşil çaylı dondurma, yeşil çayda bulunan sağlık kaynağı kateşin ile birlikte vücudun yapı taşları olan proteinlerin oluşumu için gerekli 21 çeşit aminoasit ve sağlık açısından ihtiyaç duyulan B, C, E ve K vitaminlerini içeriyor.'' 







</TEXT>
</DOC>
