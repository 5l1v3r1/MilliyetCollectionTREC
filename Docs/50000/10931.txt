<DOC>
<DOCNO> 10931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/siyaset/siy01.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan 40 valizle döndü 
</HEADLINE>
<TEXT>

     ANKARA Milliyet 

     Suudi Arabistan Kralı Fahd Bin Abdülaziz’in davetlisi olarak Haremi Şerif yakınlarındaki bir sarayda kalan Necmettin Erbakan ve 18 kişiden oluşan ailesi hacdan döndü. Yanlarında 10’ar litrelik 18 bidon zemzem suyu ve 40’a yakın valiz getirdi. 27. kez hacı olan Erbakan, Türk Hava Yolları’na ait uçak ile dün gece, Suudi Arabistan’ın Cidde şehrinden İstanbul aktarmalı olarak Ankara’ya geldi. Necmettin Erbakan, eşi Nermin Erbakan, kızları Elif Erbakan ve Zeynep Baykoç, torunları, kızı Elif’in nişanlısı Mehmet Altınöz, Altınöz’ün kızkardeşleri ve yengeleri, uçağa VİP Salonu’ndan bindi ve uçağın ön bölümünde oturdu. Medine’de evlenmeleri beklenen ancak düğünleri ertelenen Elif Erbakan ve nişanlısı Mehmet Altınöz’ün yan yana oturduğu uçakta, Necmettin Erbakan, "haccının nasıl geçtiği" konusundaki soruları yanıtsız bıraktı. 
     Necmettin Erbakan, İstanbul’a indikten sonra yine VİP Salonu’ndan geçerek 11 kişi ile birlikte Ankara uçağına bindi. Kızı Elif Erbakan’ın nişanlısı Mehmet Altınöz, kızkardeşleri ve yengeleri ise İstanbul’da kaldı. 
     
     


 SİYASET 









</TEXT>
</DOC>
