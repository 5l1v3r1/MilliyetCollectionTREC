<DOC>
<DOCNO> 44679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sondun18.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitki karışımı çay zehirli çıktı... 
</HEADLINE>
<TEXT>

     Hollanda'da, Hetger Natuurlijk adlı firmanın bitki karışımından ürettiği bir çayın zehirli olduğu belirlendi. 
     ''Sterrenmix'' adıyla, değişik bitkilerden hazırlanan ve daha çok doğal ürünlerin bulunduğu dükkanlarda satılan çayı içenlerden, şu ana kadar en az 10 kişinin zehirlenme belirtisiyle hastaneye kaldırıldığı bildirildi. 
     Verilen bilgiye göre, sakinleştirici özelliği dolayısıyla satılan bu çayı içenlerden çok sayıda kişi de şikayette bulundu. 
     Çayın zehirli olduğunun anlaşılması üzerine, satıştan çekildiği ve ellerinde bu çayı bulunduran kişilerin iade etmeleri istendi. 
     Sağlık Bakanlığı, adı geçen çayın laboratuvarlarda incelemeye alındığını açıkladı. 
     Şikayette bulunan kişilerde baş dönmesi, ateş, hayal görme ve baygınlık gibi belirtilerin görüldüğü, çayın zayıf ve hasta kişilerde ölüme neden olabileceği belirtildi. 
     






</TEXT>
</DOC>
