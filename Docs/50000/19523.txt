<DOC>
<DOCNO> 19523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sondun03.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya Kuzey Kore liderinin oğlunu sınırdışı etti 
</HEADLINE>
<TEXT>

     Japonya, Kuzey Kore lideri Kim Jong-il'in 29 yaşındaki büyük oğlu Kim Jong-nam'ı, ''sahte pasaportla ülkeye girdiği'' gerekçesiyle Çin'e sınırdışı etti. 
     Kim ve beraberindeki iki kadın ve 4 yaşındaki bir erkek çocuğu,başkent Tokyo'daki Narita Havaalanı'ndan uçakla Çin'in başkenti Pekin'e gönderildi. 
     Bir Japon hükümet kaynağı, Kim'in diplomatik sorun çıkmaması amacıyla yapılan anlaşma çerçevesinde Çin tarafından kabul edileceğini söyledi. 
     Aynı kaynak, Kim'in, Japonya'ya gizlice girme girişiminin diplomatik skandala dönüşmemesi için, ''kimliğinin resmen tanınmadan'' sınırdışı edildiğini belirtti. 
     Bu arada, Kim ve beraberindekilerin Pekin'e ulaştıkları haber verildi. Kyodo haber ajansı, sürekli Japonya'ya giden ve internet tutkunu Kim'in, Japon yetkililere ülkeye girmesinin nedenini, ''Disneyland'a gitmek istedim'' diye açıkladığını duyurmuştu. 
     Bu arada, Japon basınında yer alan haberlerde, Kim ve beraberindekilerin ''zengin göründükleri'' kaydedildi. Haberlerde, Kim'in kolunda Rolex marka bir saat ve kadınların Louis Vuitton marka çantalar taşıdıkları belirtildi. Öte yandan, Kim'in, Japonya'da sorgulanma sırasında yiyecek istediği ve çıkardığı cüzdanının ''yen ve dolarlarla dolu olduğu'' bildirildi. Japon yetkilileri, Singapur'dan Japon Havayolları'na ait bir uçakla geçen Salı günü başkent Tokyo'nun doğusundaki Narita Havaalanı'na gelen ve burada polis tarafından gözaltına alınan Kim'in, Pang Xiong adına hazırlanan Dominik Cumhuriyeti pasaportu taşıdığını söylemişlerdi. 







</TEXT>
</DOC>
