<DOC>
<DOCNO> 10873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/son/sonspo02.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 6 kişiyle çalıştı 
</HEADLINE>
<TEXT>

     Beşiktaş, Trabzonspor maçının hazırlıklarını, bugün 6 futbolcuyla yaptığı antrenmanla sürdürdü. 
     Teknik direktör Christoph Daum'un katılımı serbest bıraktığı Fulya Tesisleri'ndeki antrenmanda Ayhan, Khlestov, Rahim, Murat, Tunç ve kaleci Ekrem yer aldı. 
     Daum yönetimindeki çalışmada, siyah-beyazlı futbolcular pas ve şut çalışması yaptılar. Özellikle Rus futbolcu Khlestov, şut çalışması sırasında isabetli vuruşlarıyla Alman teknik adamın gözüne girdi. Ayrıca geldiği günden bu yana yüzü gülmediği için ''Buz adam'' yakıştırmaları yapılan Khlestov, bugünkü çalışmada neşesiyle de dikkat çekti. 
     Antrenman sırasında her futbolcusuyla tek tek ilgilenen Daum da, oyuncularının başarılı vuruşlarının ardından ''bravo'' diye bağırarak onları motive etmeye çalıştı. Bu arada sağ ayak bileğinde sakatlığı bulunan Ali Eren de alt sahada tek başına koşu yaptı. Siyah-beyazlılar, yarın öğleden sonra yapacakları antrenmanla Trabzonspor maçı hazırlıklarını sürdürecek. Öte yandan Beşiktaş'ın eski masörü olan ve Daum döneminde de kulüpte görev yapan Necati Yücel, Fulya Tesisleri'ne gelerek, idman sonrası Alman teknik adam ve antrenör Rıza Çalımbay'a başarılar diledi. 




</TEXT>
</DOC>
