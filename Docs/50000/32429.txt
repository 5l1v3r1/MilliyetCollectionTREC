<DOC>
<DOCNO> 32429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/siyaset/siy02.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT’de 3 aday kaldı 
</HEADLINE>
<TEXT>

Bakanlar Kurulu, RTÜK’ün belirlediği üç adaydan birini genel müdür olarak atayacak 
     ANKARA Milliyet 

     Radyo Televizyon Üst Kurulu RTÜK , görev süresi bugün dolacak olan TRT Genel Müdürü Yücel Yener, BRT Genel Müdürü Adem Gürses ve TRT eski Genel Müdür Yardımcısı ve TRT baş uzmanı Sacettin Gürbüz’ü TRT Genel Müdür adayı olarak belirledi. Bakanlar Kurulu, RTÜK’ün belirlediği üç aday arasından birini TRT Genel Müdürü olarak seçecek. 
     TRT Genel Müdür adaylarını belirlemek üzere gündem dışı toplanan RTÜK’ün saat 11.00’de başladığı oturum yaklaşık 3 saat sürdü. 
     Yücel Yener ilk turda 6, Adem Gürses de üçüncü tur sonunda 6 oy alarak TRT Genel Müdür adayı olurken, hiçbir aday üçüncü tur sonrasında gerekli olan 5 oyu alamadı. Üçüncü aday için yapılan 7. tur oylamada Gazi Üniversitesi Öğretim Üyesi Prof. Dr. Nurettin Güz’ün 4 oy, Sacettin Gürbüz’ün de 3 oy alması üzerine toplantıya ara verildi. 
     Öğleden sonra yeniden toplanan RTÜK üyeleri, 8. tur oylama sonucunda Sacettin Gürbüz’ü 5 oyla üçüncü TRT Genel Müdür adayı olarak seçti. RTÜK Başkan Yardımcısı Fatih Karaca, RTÜK üyelerinin de aday gösterme haklarının bulunduğunu ancak herhangi bir aday göstermediklerini dile getirdi. 
     Yener’in görev süresinin bugün dolacağının hatırlatılması ve yerine kimin vekalet edeceğinin sorulması üzerine Karaca, "Bu bizim dışımızda. Biz, sadece TRT Genel Müdür adaylarını belirliyoruz" dedi. 
     



 SİYASET 















</TEXT>
</DOC>
