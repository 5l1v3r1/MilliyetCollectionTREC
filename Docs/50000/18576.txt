<DOC>
<DOCNO> 18576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/dunya/adun.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Allah rahatlık versin 
</HEADLINE>
<TEXT>

Ülkesini dolandırmaktan tutuklanan Filipinler eski Devlet Başkanı Estrada, içinde büyüdüğü teneke çatılı’ gecekondudan saraylara kadar yükseldi. Ama sonu yine teneke kapılı’ hücreler oldu 
     DIŞ HABERLER SERVİSİ 

     Ülkesini dolandırmaktan tutuklu bulunan Filipinler eski Devlet Başkanı Joseph Estrada, yandaşları tarafından kaçırılma ihtimaline karşı, başkent Manila’daki "pek konforlu olmayan" hücresinden alınarak, demir parmaklıkları hariç, bir evin rahatlığını aratmayan özel bir hapishaneye nakledildi. 
     
İçki, kumar düşkünü      Yoksul bir ailenin çocuğu olan eski film yıldızı, şimdi iktidardan hapishaneye uzanan yolda adeta "hayatının filmini" oynuyor. Saraylarda yaşayan, kadınlara, kumara ve içkiye düşkünlüğüyle bilinen Estrada, içinde sadece demir bir sandalye ile yine demirden bir karyolanın bulunduğu bir hücreye konmuştu. 
     Ancak Estrada, yandaşlarının baskın düzenleme olasılığına karşı Manila Emniyet Müdürlüğü binasındaki dar hücresinden helikopterle alınarak önce sağlık kontrolünden geçirildi, ardından da Manila’nın 70 km güneyindeki Santa Rosa kentindeki cezaevine nakledildi. 
     Estrada’nın yeni "ikametgahı"nın, 3.5 metreye 5.5 metre ölçülerindeki eski hücresine oranla çok daha geniş olduğu belirtiliyor. Bu havadar mekanda iki oda, iki banyo, mutfak, klima, iki televizyon, teyp ve VCD oynatıcısı bulunuyor ancak bütün bu lükse rağmen, gardiyanların kendisini rahatça izleyebilmeleri için perde takılmayan pencerelerin hepsi demirli. 
     
80 milyon dolar      Ülke kaynaklarından 80 milyon dolarlık hortumlama suçlamasıyla tutuklanarak özel hücreye konulan Estrada’nın kaçırılmasından korkuluyor. 
     Eski Devlet Başkanı’nın serbest bırakılması için 70 bin yandaşının Perşembe günü Manila sokaklarına dökülmesi üzerine cezaevine baskın yapılabileceği endişesiyle Estrada’nın başka bir cezaevine nakline karar verilmişti. 
     Bu arada, Filipinler Devlet Başkanı Gloria Arroyo da Estrada yandaşlarını uyararak, ordunun her türlü olasılığa karşı hazır olduğunu bildirdi. 
     



 DÜNYA 













</TEXT>
</DOC>
