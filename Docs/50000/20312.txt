<DOC>
<DOCNO> 20312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/yazar/cemal.html </URL>
<DATE> 2001/05/09/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yine bela mı istiyorsunuz yoksa .. 
</HEADLINE>
<TEXT>

     Bizim memlekette siyaset bazen insanın sigortalarını attırıyor. Frenlerini boşaltıyor. 
     Yani ağzını bozmak istiyorsun. Ağzına geleni söylemek, daha doğrusu öyle yazmak geçiyor içinden. 
     Yapabilsem, belki daha çok da okunurum. 
     Ama olmuyor. 
     Yapamayınca da insanın içi kıyılıyor. Kabus çöküyor üzerine. Vücut kimyan bozulabiliyor. 
     Şu günlerde yine öyle. 
     Alın Telekom olayını. Tam anlamıyla kabak tadı veren bir konu. Kaç zamandır yılan hikayesine döndü. Temcit pilavı gibi gelip gelip takılıyoruz Telekom'da. 
     Ama önemli bir konu. Nedeni malum 
     Telekom, Bankacılık Yasası'yla birlikte IMF'den gelecek taze para açısından önkoşul niteliği taşıyor. IMF'nin İcra Direktörleri Kurulu haftaya salı günü toplanacak. Gündeminde Türkiye için öngörülen 10 milyar dolarlık dış kredi de var. 
     Bu kredinin onaylanması için Telekom tasarısının da hükümetten çıkıp parlamentoya gönderilmesi lazım. Kredinin bir diliminin onaydan sonra kullanılabilir hale gelmesi için de, hem Telekom hem Bankacılık Yasası'nın parlamentodan geçmesi gerekiyor. 
     Bir nokta daha var 
     Bu yasaların parlamentodan geçerken, IMF'nin koyduğu bazı temel kriterlere de uymaları isteniyor. 
     Ama her seferinde karşımıza Enis Öksüz Bey'in şanlı direnişi çıkıyor. Sanki bu memleketi ondan daha çok seven yok. 
     Sanki bir tek milliyetçi o 
     Beşuş bir çehreyle çıktığı televizyon ekranlarında, bu vatanı milleti ne kadar sevdiğini anlatıyor. Bize de dişimizi sıkıp dinlemek kalıyor. 
     Ancak, kendisindeki bu vatan millet sevgisinin ne kadar pahalıya patladığının galiba farkında değil. Üyesi bulunduğu hükümetin iki defa üst üste neden olduğu krizlerin bu milletin anasını nasıl ağlattığını galiba bilmiyor, görmüyor. 
     Millet yoksullaştı. 
     Enflasyon yine patladı. 
     Aş ve iş sorunu büyüdü. 
     Büyümeye de devam ediyor. 
     Kasım ve Şubat'ın faturası böyle... 
     Ancak, Enis Öksüz Bey'in memleket sevgisi bu yoğunlukta devam ederse, haber verelim, bir kriz daha patlar. Faiz yukarı, kur yukarı, borsa baş aşağı gider. Yani kaosa yuvarlanır, bugünleri de ararız. 
     O yüzden diyoruz ki, Enis Öksüz Bey vatanı milleti biraz daha az sevse... 
     Onun gibi bir başka MHP'li sayın bakan arkadaşının, Tarım Bakanı Hüsnü Gökalp'in çiftçi sevgisi de, korkarız, bu gidişle pahalıya mal olabilir. Değirmenin suyunu bulmadan, tarım fiyatları konusunda hesapsız kitapsız gidişin kapısını bu kadar zorlarsa, ekonomik program diye bir şey kalmaz orta yerde... 
     Ne kadar vahim bir kriz yaşadığımızın farkında mıyız 
     Yoksa hala değil miyiz 
     Farkındaysak, bu ülkenin insanlarını hakikaten seviyorsak, çalışanların, dar gelirlilerin aş ve iş sorunlarını çözerek refah düzeyini yükseltmekten yanaysak, ciddi olmak zorundayız. 
     Bu ciddiyet de yalnız vatan millet nutukları çekmekle, söz de milliyetçilik gösterileri yapmakla olmaz. 
     Hesap kitapla olur. 
     Türkiye ekonomisinin başı hep hesapsızlıktan belaya girdi. Popülizmden, halka hiçbir şey getirmeyen, kaşıkla verileni sapıyla geri alan halk dalkavukluğundan girdi. 
     Reform korkaklığından belaya girdi. 
     Oyunu kuralına göre oynamaktan sürekli kaçtığımız için belaya girdi ülkemizin başı... 
     Dileriz bir daha girmez 
     
     







Papa'nın işleri 


Satranç da ne 


Çakmakoğlu'nun duyarlılığı 


Banka dulları 


Yine bela mı istiyorsunuz yoksa .. 


Kabak tadı 


YÖK zulmü 


Maya tutmuyor... 


Savuşturma Bakanı Enis Haksız İngiliz Kemal'e karşı... 


Siz hangi kategoridesiniz 


Enerji 


Fenerlilerin pankartı 


Bayındır'a verilen teminat mektupları 


Anayasa'da iki madde var 1 


Baş örtüsü ve şort 


Telekom "gına" getirdi 


NATO’nun tatil beldesi Marmaris 


</TEXT>
</DOC>
