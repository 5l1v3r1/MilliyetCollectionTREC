<DOC>
<DOCNO> 34424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/son/sondun06.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA, gizliliği düşen tarihi belgeleri yayınlatmıyor 
</HEADLINE>
<TEXT>

     ABD Dışişleri Bakanlığı'nın Türkiye, Yunanistan, Kıbrıs, Endonezya, Malezya ve Filipinler ile ilgili 1964-1968 yıllarına ait belgelerin 1998 ve 1999'da gizlilik derecesinin düştüğü, ancak George Bush yönetiminin bunların yayınına engel olduğu bildirildi. 
     George Washington Üniversitesi yetkililerince yapılan açıklamada, bu ülkelerle ilgili belgelerin gizlilik seviyesinin düşmesine karşın, Amerikan Merkezi Haberalma Teşkilatı'nın CIA bu belgelerin yayınına izin vermedi. 
     Üniversite yetkilileri, buna rağmen federal makamların yanlışlıkla bu belgelerden birisini üniversiteye gönderdiklerini kaydettiler. 
     George Washington Üniversitesi tarafından yayınlanan bu belgeye göre, Endonezya makamları, 60'lı yıllarda Endonezya Komünist Partisi'nin kanlı tasfiyesi sırasında ABD'nin Cakarta Büyükelçiliği'nin verdiği isim listesinden faydalandı. 
     CIA'nın engelleme girişimlerine karşın yayınlanan bu belgenin ''tasfiye konusunda yeni ve önemli bilgiler'' sunduğunu belirten üniversite yetkilileri, söz konusu belgelerde dönemin ABD Büyükelçisi Marshall Green'in 10 Ağustos 1966'da Washington'a geçtiği bir bildirgeden bahsedildiğini kaydettiler. 
     Bu belgeye göre, Büyükelçi Green, ''Endonezya Komünist partisi yöneticileri hakkında temel bilgilerden yoksun görünen Endonezya güvenlik servislerinin, Amerikan Büyükelçiliği tarafından sağlanan, komünist yöneticilerin isimlerinin bulunduğu listeyi kullandıklarını'' belirtiyor. 
     Belgelerde ayrıca, ''Green'in, 2 Aralık 1965'te Komünist Parti'yi bastıracak hareketin finansmanı için de 50 milyon rupi harcanmasını önerdiği'' ifade ediliyor. 
     Tahminlere göre, 60'lı yıllarda Endonezya'da öldürülen komünistlerin sayısı 100 bin ila 1 milyon arasında değişiyor. 
     Ülkede 1965 yılında Suharto'nun ilk devlet başkanı Sukarno'yu devirerek iktidara gelmesiyle komünistlere yönelik bu tasfiye başlamıştı. 
     Suharto ülkeyi 1998'e kadar demir yumrukla yönetmişti. 
     George Washington Üniversitesi ele geçirdiği belgeleri internet sitesinde de yayınladı. 






</TEXT>
</DOC>
