<DOC>
<DOCNO> 17270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sontur05.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkesin bedelli askerlik yapabilmesi için yasa tasarısı hazır 
</HEADLINE>
<TEXT>

     FP Kocaeli Milletvekili Mehmet Batuk, yaş sınırı aranmaksızın askerlik çağına girmiş tüm Türk vatandaşlarının bedelli askerlikten yararlanması ve er ile erbaşların harçlıklarının artırılması için yasa önerisi hazırladı. 
     FP'li Batuk, Parlamento'da düzenlediği basın toplantısında, sözkonusu öneri hakkında bilgi verdi. TBMM gündeminde bulunan üç ayrı bedelli askerlik önerisinde yaş sınırı öngörüldüğünü hatırlatan Batuk, bedelli askerlik uygulamasının süreklilik kazanmasını istediğini ve bu nedenle de kendi önerisinde yaş sınırına yer vermediğini vurguladı. 
     Halen erlere 5 milyon 610 bin lira, onbaşılara 6 milyon 545 bin lira, çavuşlara ise 7 milyon 480 bin lira harçlık verildiğini belirten Batuk, önerisinde sözkonusu er ve erbaş harçlıklarının, Devlet Memurları Kanunu ile ilişkilendirilerek, her memur maaş artışında bu harçlıkların da otomatik olarak artmasının öngörüldüğünü anlattı. 
     Batuk, önerisinin kabul edilmesi halinde, er ve erbaş harçlıklarının yaklaşık on kat artacağını, böylece er harçlıklarının 65 milyon 450 bin liraya, onbaşı harçlıklarının 70 milyon 125 bin liraya, çavuş harçlıklarının ise 74 milyon 800 bin liraya yükseleceğini söyledi. 
     Sözkonusu önerinin benimsenmesi halinde, henüz fiili askerlik hizmetine başlamamış olanlarla, askerlik çağına girmiş tüm Türk vatandaşları, yaş sınırı aranmaksızın, 15 bin Alman Markı veya karşılığı Türk Lirası ödemeleri ve bir aylık temel askerlik eğitimlerini tamamlamaları koşuluyla, askerlik hizmetlerini yerine getirmiş sayılacaklar. 
     Başvuru tarihinde 35 yaşını tamamlamış olanlardan isteyenler, 25 bin Alman Markı veya karşılığı Türk Lirası ödemeleri durumunda temel askerlik hizmetini yerine getirmiş sayılacaklar. 
     Bu uygulama kapsamında elde edilecek gelir öncelikle askerliğini er veya erbaş olarak yerine getirenlere yapılacak harçlık ödemelerinde kullanılacak. 




</TEXT>
</DOC>
