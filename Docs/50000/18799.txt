<DOC>
<DOCNO> 18799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/soneko01.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Başkanı "Bu programın sorumluluğu Türk hükümetine ait" 
</HEADLINE>
<TEXT>

     Uluslararası Para Fonu IMF , ekonomik krizleri önlemeye yönelik daha iyi yöntemleri içeren bir programı onayladı. 
     Washington'da ilkbahar toplantıları için biraraya gelen, IMF'nin politikalarını oluşturan finans komitesi, ''güçlü ve etkili'' kriz önleme yöntemlerini içeren programı, gündeminin başına aldı. 
     Finans komitesi toplantısının ardından basın toplantısı düzenleyen IMF Başkanı Horst Köhler, ''IMF, ekonomik krizleri önleme faaliyetlerini, bütün görevlerinin kalbine yerleştirdi. Bizim için birinci öncelik bu olacak'' dedi. 
     Köhler, Türkiye'nin son ekonomik krizden çıkışına ilişkin bir soru üzerine, ''Bu program, Türkiye'nindir. Sorumluluk Türk hükümetine aittir. Türkiye'nin programına desteğimiz tam'' yanıtını verdi. 
     Ekonomiden sorumlu Devlet Bakanı Kemal Derviş de, IMF binası önünde bir grup gazetecinin sorusu üzerine, ''IMF ile anlaşmaya çok çok yakınız'' dedi. 
     Devlet Bakanı Derviş, Cumartesi günü düzenlediği basın toplantısında, IMF'ye niyet mektubunun, kendisi Washington'dan ayrılmadan sunulmasının planlandığını söylemişti. Bakan Derviş, bugün Amerikan Eximbank Başkanı James Harmon ile görüştükten sonra bir basın toplantısı düzenleyecek ve yatırımcılarla görüşmek üzere New York'a hareket edecek. 
     IMF ve Dünya Bankası, Türkiye'ye 10 milyar dolarlık yeni ek kredi sağlanmasını teklif etmişti. Bu kredinin 8 milyar dolarının IMF'den, 2 milyar dolarının ise Dünya Bankası'ndan gelmesi öngörülüyor. IMF İcra Kurulu'nun, 10 milyar dolarlık krediyi onaylamasının ardından, daha önceki anlaşmalardan kalan 4.3 milyar dolar ile birlikte, Türkiye'ye toplam 14.3 milyar dolarlık kaynak akışı bekleniyor. 
     IMF ve Dünya Bankası toplantıları, yaklaşık 200 protestocunun bina önündeki gösterileriyle devam ediyor. Globalleşme karşıtı göstericiler, IMF'nin fakir ülkelerin borcunu silmesini talep ediyor. Polisin aldığı etkili önlemlere karşılık, bu yıl protesto gösterilerine, beklenenin çok altında katılım oldu. 







</TEXT>
</DOC>
