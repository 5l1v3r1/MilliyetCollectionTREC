<DOC>
<DOCNO> 40494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sontur17.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan, Bayındırlık Bakanı'nı istifaya çağırdı 
</HEADLINE>
<TEXT>

     Saadet Partisi SP Genel Başkanı Recai Kutan, ''Gerek soruşturmanın sağlığı bakımından ve gerek diğer etik sebeplerle sayın Koray Aydın'ın bir an önce istifa etmesinde zaruret var'' dedi. 
     Kutan, muhtevası değişmediği sürece, TBMM'ye getirilecek olan Anayasa değişiklik teklifini sonuna kadar destekleyeceklerini bildirdi. 
     Saadet Partisi Genel Başkanı Kutan, Genel Merkez binasında basın toplantısı düzenledi. 
     Sorular 
     Daha sonra gazetecilerin sorularını yanıtlayan Kutan, bir gazetecinin, Bayındırlık ve İskan Bakanlığı'nda gerçekleştirilen ''Vurgun operasyonu''nu hatırlatarak, ''Koray Aydın hala bakanlıkta oturuyor, bunu nasıl karşılıyorsunuz '' şeklindeki sorusu üzerine, şunları söyledi 
     ''Türkiye'de soygun, vurgun, talan... Bu olayların ekonomik çöküntümüzden ayrı tutulması söz konusu değil. Türkiye, ekonomik bakımdan böylesine bir bunalım içine girmiş ise, bunun önemli sebeplerinden birisi de Cumhuriyet tarihinde görülmemiş ölçüde vurgunlardır, soygunlardır. Bayındırlık ve İskan Bakanlığı'nda ciddi anlamda bir operasyon yürütülüyor. Büyük bir bölümü üst düzey çok sayıda bürokratlar gözaltına alındı. Hatta bazıları tutuklandı. Ortada çok ciddi iddialar vardır. Gerek soruşturmanın sağlığı bakımından ve gerek diğer etik sebeplerle sayın Koray Aydın'ın bir an önce istifa etmesinde zaruret var. Gelişmiş demokrasilerde bunun örneklerini sık sık görüyorsunuz.'' 
     Türk lirası kullanın hutbesi 
     Diyanet İşleri Başkanlığı'nın kararıyla camilerde ''Doları bırakın Türk Lirası kullanın'' hutbesinin okunduğunu anımsatan Kutan, ''Devlet önce kendi uygulamalarına bir baksın. IMF'nin talimatıyla herşeyi dolara bağlamadılar mı Daha yakın bir zamanda iç borçları dövize endekslemediler mi '' diye sordu. 
     Kutan, ''Cuma hutbesi dinleyenlerin büyük bir çoğunluğu faizli işlere yanaşmıyorlar. Faize bulaşmak istemeyenlerin, paralarını bu enflasyon ortamında Türk Lirası olarak nasıl değerini muhafaza edeceğinin açıklamasını, halkımız Diyanet İşleri Başkanlığı'ndan beklemektedir'' diye konuştu. 
     
     






</TEXT>
</DOC>
