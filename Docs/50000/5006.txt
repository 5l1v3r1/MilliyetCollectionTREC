<DOC>
<DOCNO> 5006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/sonspo03.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Basın Sözcüsü Dürüst "Hakemler küfürlere kayıtsız kalmamalı" 
</HEADLINE>
<TEXT>

     Galatasaray Kulübü Asbaşkanı ve Basın Sözcüsü Ali Dürüst, Uluslararası Futbol Tarihi ve İstatistikleri Federasyonu'nun IFFHS ''Dünyanın en iyi takımları'' sıralamasında Galatasaray'ın zirveye oturmasından dolayı büyük memnuniyet duyduklarını söyledi. 
     Galatasaray'ın büyük bir takım olduğunu ve bunu birçok kez kanıtladığını kaydeden Ali Dürüst, ''Artık gücümüzü kanıtlama ihtiyacımız yok. Biz buraya futbolcu, teknik heyet ve yönetim kurulu olarak büyük fedakarlıklarla geldik. Tüm bunların sonucunu almak güzel'' diye konuştu. Dürüst, ''Dünyanın en iyisi'' olmanın kendilerine adeta doping etkisi yapacağını da belirterek, ''Bu sıfat bizi gelecekte yapacaklarımız için daha iyi motive edecektir'' dedi. 
     Trabzonspor ile yaptıkları Türkiye Kupası çeyrek final maçını da değerlendiren Dürüst, sarı-kırmızılı oyuncularla, ortaya koydukları futboldan dolayı gurur duyduğunu söyledi. 
     Dürüst, şöyle devam etti 
     'Maçta oyuncularımız harikaydı. Karşılaşmayı televizyondan izledim. Oyuncularımız, profesyonelliğin gereklerini tamamıyla yerine getirdi. Oyundan çıkan Jardel ve Hagi'nin yerine giren futbolcularımız da en iyi biçimde mücadele ettiler. Bu da beni memnun etti.'' 
     Trabzonspor maçı sırasında futbolcuları Emre Belözoğlu'na yapılan küfürlerin televizyondan dahi duyulduğunu kaydeden Dürüst, hakemlerin bu tür tezahüratlara kayıtsız kalamamalarını istedi. 
     Dürüst, futbolcuların sahada vücutlarını sakatlıktan korumak için önlemlerini aldıklarını belirterek, sözlerini şöyle tamamladı 
     'Oyuncuların manevi şahsiyetlerini korumak da gerekli. Kendilerine yapılan küfürlü tezahüratlarda kayıtsız kalmayan hakemler, oyuncular ve ailelerine yapılan küfürlere de duyarlı olmalı. Bu sadece bizim oyuncularımıza değil, diğer tüm futbolculara yapılan küfürlerde de uygulanmalı. Kimsenin ailesine küfür edilmesi hoş görülemez.'' 




</TEXT>
</DOC>
