<DOC>
<DOCNO> 42030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/dunya/adun.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş operasyon 
</HEADLINE>
<TEXT>

FBI, 24 hava korsanının adını, milliyetini ve mesleğini büyük ölçüde belirledi. Sıra, korsanların yurtiçi ve yurtdışı bağlantılarında 
     YASEMİN ÇONGAR WASHINGTON 

     ABD, tarihinin en büyük terör olaylarının sorumlularını bulmak için, tarihinin en kapsamlı polisiye operasyonunu yürütüyor. Adalet Bakanlığı ile Federal Soruşturma Bürosu'nun FBI öncülüğünde ilerleyen operasyonda, ilk iki gün içinde önemli aşama sağlandı. FBI, New York ile Washington'daki hedefleri vuran ve Pennsylvania'da yere çakılan uçakları kaçıran hava korsanlarının sayısını, adlarını, milliyetlerini, mesleklerini ve olası örgüt bağlantılarını büyük ölçüde belirledi. Sıra, korsanların yakınlarının ve yardımcılarının saptanarak yakalanmasına geldi. 
     
     50 terörist katıldı 
     ABD Adalet Bakanı John Ashcroft'un yaptığı açıklamalar, 50'ye yakın kişinin saldırılarda rol oynamış olabileceğine işaret ediyor. Ashcroft, 18 teröristin kullanılan uçakların komutasını devraldıklarını belirtti ve hava korsanlarından, uçak başına birer kişi olmak üzere, en az dördünün profesyonel pilotluk lisansına sahip olduğunu açıkladı. Şu ana kadar elde edilen veriler, korsanların sadece bıçak ve maket bıçağı kullandıklarını ortaya koyuyor. Ashcroft'a göre, uçaklardan ikisinde beşer, ikisinde de dörder korsan vardı. 
     
     İlk ipucu havaalanında 
     FBI, ikiz kulelere saldıran iki uçağın çıkış noktası olan Boston - Logan Havaalanı'nda yaptığı incelemeler sonucunda, hava korsanı olduğundan şüphelenilen bazı kişilerin, havaalanının garajında bıraktıkları kiralık otomobili ele geçirdi. Bu otomobilde, saldırıyla ilgili olabilecek bazı Arapça notlar ve Arapça bir uçuş eğitim kılavuzu bulundu. Ayrıca yine korsanlardan birine ait olduğu sanılan bir çantanın içinde, uçuş eğitim videosu, jet yakıtı kullanımını hesaplayan özel bir makine ve bir Kuran ele geçti. 
     
     4 milliyet saptandı 
     FBI'nın gerek bu arabadaki bulgulardan, gerekse yolcu listelerinden ve otomobil kiralama evrakından yola çıkarak yaptığı araştırmada, hava korsanlarının halen vatandaşı olduğu ya da aile bağları bulunduğu ülkeler Afganistan, Suudi Arabistan, Birleşik Arap Emirlikleri BAE ve Mısır olarak belirlendi. Hava korsanlarının farklı ülkelerden gelmesi, terör eylemlerinin planının çok geniş bir ağ içinde gerçekleştirildiğini düşündürüyor ve dünyanın çeşitli yerlerindeki hücre örgütlerini yöneten Suudi kökenli terörist lider Usame bin Ladin konusundaki kuşkuları artırıyor. 
     
     Florida'da pilotluk öğrendiler 
     FBI, saldırılarda rol alan hücre örgütlerinden önemli bir bölümünün en az birkaç yıldır ABD'de bulunduğu ve eylemlerin de çok uzun zamandır planlandığı kanısında. Bu kapsamda, ABD'deki bütün uçuş okullarını da tarayan FBI, en az 27 teröristin bu okullarda pilotluk öğrenmiş olabileceğini açıkladı. 
     Hava korsanlarından ikisinin ise, son bir buçuk yılı geçirdikleri Florida'daki evlerine ve devam ettikleri pilotluk okuluna kadar izleri sürüldü. Birinin Suudi Arabistan vatandaşı olduğu anlaşılan bu iki kişinin, önceden ABD'nin başka bir yerinde küçük uçak eğitimi aldıkları, daha sonra Florida'da jet eğitimine başladıkları ortaya çıktı. 
     Florida'da Venice Beach yakınındaki bir eve haziran 2000'de yerleşen ve ev sahiplerine Ağustos 2001'de ayrılacaklarını söyleyen iki pilot, ev sahiplerinde "kiralarını düzenli ödeyen, saygılı ve sessiz insanlar" izlenimi bıraktı. Bu pilotlardan birinin Suudi Arabistan'da beş çocuğu olduğu ortaya çıktı. 
     Ev sahipleri, söz konusu iki pilotun kısa bir süre önce evde kalış sürelerini 17 Eylül’e kadar uzatmak için izin istediklerini ve o tarihe kadar kira ödediklerini bildirdi. Bu açıklamalar, korsanlardan en az ikisinin yaklaşık birbuçuk yıldır yolcu uçağı kullanabilmek için eğitim aldıklarını ve 2001'in ağustos - eylül aylarında bir eylem yapmayı başından beri planladıklarını düşündürüyor. 
     



 DÜNYA 












</TEXT>
</DOC>
