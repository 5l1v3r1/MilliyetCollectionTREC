<DOC>
<DOCNO> 7447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sontur25.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni üyelerden ilk mesaj "YÖK'e değil yasasına karşıyız" 
</HEADLINE>
<TEXT>

     Cumhurbaşkanı Ahmet Necdet Sezer'in atadığı YÖK üyeleri Prof. Dr. Alparslan Işıklı ve Türkan Saylan, ilk genel kurul sonrasında, "YÖK'ün kurumsal varlığına değil, yasaya karşı oldukları" yönünde mesajlar verdi. 
     YÖK Genel Kurulu, Kemal Gürüz başkanlığında dün 5.5 saat süren bir toplantı yaptı. YÖK'le Sezer arasında çıkan kriz sonrasında Üniversitelerarası Kurul kontenjanından Sezer'in atadığı Işıklı ve Saylan da, YÖK'teki ilk genel kurul toplantısına katıldı. Toplantı sonrası gazetecilerin sorularını yanıtlayan "taze üyeler", YÖK'teki değişim rüzgarlarının ilk sinyallerini verdi. İstanbul Üniversitesi öğretim üyesi Saylan, ilk toplantıda YÖK'ün işleyişi konusunda bilgi edinmeye çalıştıklarını dile getirerek şöyle konuştu 
     "Genel kuruldakiler iyi niyetli, fakat üniversitelerin sorunlarının fazla olması, bir takım eksiklikleri de beraberinde getiriyor. Katkımızla herhalde bir şeyler olacak. Biz uyumlu olmaya gayret ediyoruz. YÖK'ü, öğretim görevlileriyle öğrenciler arasındaki iyi işbirliğini kuran bir birim olarak görüyorum. Ama Türkiye'de hukuksal olayların ön plana çıkması ve YÖK'ün sürekli bürokratik işlerle uğraşması bir çok şeyi engelliyor. Bunu en aza indirgemek için elimizden geleni yapacağız. 
     Biz 12 Eylül öncesi üniversite sistemine alıştık. O zaman üniversitelerde, öğretim üyeleriyle öğrenciler birbirini tanıma olanağı buluyordu. Ben 15 yıldır, yeni başlayan arkadaşların hiç birini tanımıyorum. Yaşanan bu kopuş YÖK'ün 12 Eylül ürünü olmasından kaynaklanıyor. Bir de her tarafa üniversite açıldı. Bunlara siyasilerin baskısıyla çok yanlış insanlar atandı. Bu da üniversitelerde çeşitli dinsel örgütlenmeleri doğurdu. Şimdi bunu temizlemeye çalışıyoruz ama kolay değil." 
     Işıklı da YÖK'te uyumlu çalışmak için elinden geleni yaptığını ifade ederek, "Bu açıdan bir sorunla karşılaşacağımızı şimdiden düşünmek istemiyorum. Ayrıca, üniversitelerde herkese eşit eğitimin sağlanması için gerekeni yapacağız" dedi. 




</TEXT>
</DOC>
