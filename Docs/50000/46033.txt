<DOC>
<DOCNO> 46033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/ekonomi/eko04.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar, ÇEAŞ’ı iştiraklerle çarptı 
</HEADLINE>
<TEXT>

Uzanlar, imtiyaz sözleşmesine aykırı olarak grup çimento şirketleri, İmar Bankası ve Telsim’e usulsüz şekilde iştirak ederek ÇEAŞ’ı büyük zarara uğrattılar 
     EKONOMİ SERVİSİ 

     Uzanlar, Çukurova Elektrik’i ÇEAŞ , Enerji Bakanlığı’yla imzaladığı imtiyaz sözleşmesi, şirket ana sözleşmesi ve 3096 sayılı kanunun 1. maddesine aykırı olarak diğer şirketlerine iştirak ettirerek ÇEAŞ’ın içini boşalttı. 
     Enerji Bakanlığı’yla yapılan imtiyaz sözleşmesine, şirket ana sözleşmesi ve Türkiye Elektrik Kurumu Dışındaki Kuruluşların Elektrik Üretimi, İletimi, Dağıtımı ve Ticaretiyle görevlendirilmesi hakkındaki 3096 Sayılı Kanun’un 1. maddesi ÇEAŞ’a sadece elektrik üretim, iletim ve dağıtım hakkı veriyor. ÇEAŞ’ta bu kanuna dayanılarak yapılan imtiyaz sözleşmesi hükümlerine aykırı olarak faaliyet konusu dışında iştirakte bulunulması imtiyaz sözleşmesinin iptalini gerektiriyor. 
     
     Telsim’e iştirak edildi 
     Oysa ÇEAŞ’ın, 1995 yılında grup çimento şirketlerine, daha sonra İmar Bankası ve en sonunda Telsim’e iştirak ettiği Sermaye Piyasası Kurulu SPK raporlarından anlaşılıyor. Enerji Bakanlığı yıllar önce Uzan grubuna, kanuna ve sözleşmeye aykırı iştiraklerin tasfiye edilmemesi halinde imtiyaz sözleşmesinin iptal edileceğini bildirmişti. Ancak bugüne kadar bu aykırılıklar tamamen giderilmediği halde bakanlıkça herhangi bir işlem yapılmaması kafaları karıştırıyor. Bir yetkili, iştiraklerin ÇEAŞ’ın içini boşaltmak amacıyla edinildiğini ve imtiyaz hakkının Uzanlardan geri alınmasının gündeme gelebileceğini hatırlattı. 
     
     Örtülü kazanç aktarımı 
     Uzanlar, bu iştirakler konusunda bakanlık ve SPK baskılarını bahane ederek çimento şirketleriyle Telsim’in sermeye artırımlarına katılmayarak şirketi çok büyük oranda zarara uğrattı. SPK’nın 26.09.2000 tarih ve X - 6 145 - 6 sayılı Denetleme Raporu’na göre çimento şirketlerindeki sermaye artırımlarına katılmamak suretiyle ÇEAŞ’ın Rumeli grubuna aktarmış olduğu k r 28.7 milyon dolar. Yine SPK raporlarına göre herhangi bir emsal değer olmadığı için Telsim’de iştirak payının sermaye artırımına katılınmayarak yüzde 15.69’dan 2.62’ye düşürülmesi suretiyle doğan kaybın en az 500 milyon dolar olduğu tahmin ediliyor. 
     Uzanlar, ayrıca iştirak ettikleri çimento şirketlerini satın alırken ÇEAŞ’tan finansman sağladı. 1992 ve 1993 yılında Ladik, Şanlıurfa, Gaziantep, Bartın ve Trabzon Çimento, Uzan Grubu’nca, Özelleştirme İdaresi Başkanlığı’ndan ÖİB 240 milyon dolara satın alındı. 1994 - 1995 yıllarında bu şirketlerin yüzde 30 ila 45’lik bölümü Uzan Grubu’nca 132 milyon dolara ÇEAŞ’a satıldı. İştirakler konusundaki uyarılar sonucunda, bu iştirak payları Uzan Grubu şirketlerine 66 milyon dolara satılarak ÇEAŞ’ın faiz hariç 66 milyon dolar zarar etmesine neden olundu. 
     1994 krizini takiben çimento şirketleri ÇEAŞ’a satıldığından, gerek borsadaki emsal çimento şirketleri fiyatlarıyla gerekse ÖİB’nin bu şirketler için tespit ettiği değerin 92 milyon dolar olarak tespit edildiği görüldü. Uzanlar, böylece ilave olarak 40 milyon dolar tutarında bir zararı daha ÇEAŞ’a yazdı. 
     Rakamları topladığımızda sadece çimento şirketleriyle ilgili olarak alım satımdan kaynaklanan 66 milyon dolar, emsallerine göre yüksek değerleme dolayısıyla doğan 40 milyon dolar ve sermaye arttırımına katılmamaktan kaynaklanan 28.7 milyon dolar olmak üzere, halka açık bir şirket olan ÇEAŞ’ın toplam 134.7 milyon dolar zarara uğratıldığı görülüyor. 
     



 EKONOMİ 



















</TEXT>
</DOC>
