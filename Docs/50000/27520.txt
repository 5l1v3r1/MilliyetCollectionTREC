<DOC>
<DOCNO> 27520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sonspo15.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Tunuslu Baya'ya imza attırdı 
</HEADLINE>
<TEXT>

     Dış transfer çalışmalarını sürdüren Beşiktaş, Tunuslu Zoubaier Baya ile 2 yıllık sözleşme imzaladı. 
     İstanbul'a bugün gelen Baya, öğleden sonra Akaretler'deki kulüp binasında yöneticiler Yıldırım Demirören ve İbrahim Altınsay ile bir süre görüştü. Baya, ardından siyah-beyazlı formayı giyerek, 2 yıllık sözleşmeye imza attı. Beşiktaş böylece, Alman futbolcu Veit'den sonra ikinci yabancı oyuncu transferini gerçekleştirmiş oldu. 
     İmza töreninde konuşan yönetici İbrahim Altınsay, Zoubaier Baya ile 2 yıllık sözleşme yaptıklarını, Tunuslu futbolcunun, geçen sezon Ahmet Dursun'un giydiği 7 numaralı formayı giyeceğini söyledi. 
     Kendisini 2 yıllığına Beşitaş'a bağlayan imzayı atan Tunuslu Baya da, siyah-beyazlı kulübe geldiği için mutlu olduğunu söyledi. 
     Baya, şu ana kadar her şeyin iyi gittiğini, sezonun da böyle geçeceğini umduğunu kaydetti. 
     Tunuslu futbolcu, basın mensuplarının ''Daha önce gelip Beşiktaş ile anlaşamamış ve sinirli bir şekilde İstanbul'dan ayrılmıştın. Bunun sebebi neydi '' şeklindeki bir sorusuna da, ''Buraya ilk geldiğimde de Beşiktaş'a hayır dememiştim. O sırada birçok kulüpten teklif almıştım. Bu teklifleri değerlendirmek için zamana ihtiyacım vardı. Şimdi, doğru karar verdiğime inanıyorum'' diye konuştu. 






</TEXT>
</DOC>
