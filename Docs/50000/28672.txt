<DOC>
<DOCNO> 28672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/yasam/yas03.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çılgın polis, beş kişiyi katletti... 
</HEADLINE>
<TEXT>

Kardeşinin 'yasak aşk'ının evini basan trafik polisi, evdeki beş kişinin kafasına birer kurşun sıktı. Öldürülen yasak aşk’ 6 aylık hamileydi... 
     AHMET KAYA, KADİR ÇELİK, AYKUT ÜNLÜPINAR İSLAHİYE DHA 

     İstanbul Asayiş Şube Müdürlüğü'nde görevli polis memuru Hüseyin Yalçın'ın 'yasak aşk'ı, bir katliama neden oldu. Yalçın'ın, 'Bu işi hallet' dediği trafik polisi ağabeyi Murat Yalçın 28 , kardeşinden bir de çocuk sahibi olan Saniye Yüksel'in 25 evini basıp 5 kişiyi kurşuna dizdi. 
     İşte akıl almaz katliamın kısa tarihi... 2 yıllık polis Hüseyin Yalçın, mesleğe girerken yapılan soruşturmasında, hakkında bir 'babalık davası' olduğu ortaya çıktı. Yalçın'ın, gayri resmi olarak ilişkiye girdiği Saniye Yüksel’den Barış adında bir de oğlu vardı. 
     Polis olması tehlikeye giren Yalçın, sevgilisine "Davayı bitir. Polis olayım, evleneceğiz" dedi. Bunun üzerine Saniye Yüksel davadan vazgeçti. Yalçın, polis oldu ama sözünü tutmadı, Yine de oğlu Barış ve Saniye Yüksel'i İstanbul'a götürdü. 
     
     Hemşireyle ilişki kurdu 
     Ancak Yüksel, sevgilisi Yalçın'ın, Leman adlı bir hemşireyle evlilik hazırlığında olduğunu öğrenince memleketi İslahiye'ye döndü. Leman’ı arayan Yüksel, oğlu için yeniden 'babalık davası' açacağını, Yalçın'dan da hamile olduğunu söyledi. Ayrılmaya ikna edemediği Yüksel ve ailesiyle yüz yüze görüşmek isteyen Yalçın, İslahiye'ye gitmeye karar verdi. 
     Adana'ya giderek burada trafik polisi olan ağabeyi Murat Yalçın'a olup bitenleri anlatan Hüseyin Yalçın, onu da yanına alarak İslahiye'ye geçti. 
     Konuşma işini ağabey Murat Yalçın üstlenirken Hüseyin Yalçın babasının evinde bekliyordu. Ve ağabey Yalçın, dün Yüksel ailesinin evine gitti. Ancak konuşma kavgaya dönünce Yalçın, tabancasını çekerek evdekilere kurşun yağdırdı. Çılgın polis, Saniye Yüksel, oğlu Barış 3 , babası Musa 55 , annesi Kezban 45 ve kardeşi İbrahim Yüksel'i 15 başlarına birer kurşun sıkarak öldürdü. Saniye'nin kardeşi Zeynep 10 yaralanırken, Abdullah ve Hacer Yüksel kardeşler kaçarak canlarını kurtarmayı başardı. 
     Ağır yaralanan Zeynep, hastaneye kaldırıldı. Doktorlar, Zeynep'in sağlık durumunun ciddi olduğunu söyledi. Otopsi sonucu, Saniye Yüksel'in 6 aylık hamile olduğu ortaya çıktı. Ölümle pençeleşen Zeynep Yüksel için de toprağa verilen beş yakınının yanında bir mezar hazırlandığı belirtildi. 
     Semt karakoluna giderek teslim olan ve "Kardeşim Leman’la evlenecekti. Kimse Hüseyin’in mutluluğunu engelleyemez. İki şarjörü boşalttım. Hüseyin için 100 kişiyi vururum" diyen Murat Yalçın, daha sonra bu ifadesini reddetti. Hüseyin Yalçın da babasının evinde gözaltına alındı. 
     



 YAŞAM 



















</TEXT>
</DOC>
