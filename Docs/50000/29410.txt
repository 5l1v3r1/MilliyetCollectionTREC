<DOC>
<DOCNO> 29410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/siyaset/siy04.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa’da gol yedik 
</HEADLINE>
<TEXT>

Avrupa Konseyi Parlamenterler Meclisi'nde Türkiye raporu tartışılırken, Oya Akgönenç kapatılan Fazilet Partisi için kulise daldı. Bu sırada yapılan oylamada, aleyhimize rapor 6’ya karşı 7 oyla geçti 
     GÜVEN ÖZALP Strasbourg 

     Avrupa Konseyi Parlamenterler Meclisi'nde ele alınan Türkiye raporuna ilişkin tartışma Türk heyetinin kendi içinde yaşanan tartışmalarından çok daha sakin geçti. Konsey üyesi parlamenterler içinde 'birlik beraberlik' görüntüsünü korumaya çalışan 11 kişilik Türk heyeti içinde kapatılan Fazilet Partisi konusunda kelimenin tek anlamıyla kriz yaşandı. Eski FP’li Oya Akgönenç'in rapora ilişkin oylamada büyük etkisi olan 'Komisyon' toplantılarına katılmayarak bazı konuların Türkiye aleyhine gelişmesine neden olması heyet içi rahatsızlığın en önemli unsurunu oluşturdu. 
     AKPM üyelerinin çoğunun dikkate aldığı ve oylarını aynı doğrultuda kullandığı Komisyon toplantısı sırasında bazı konularda tek oy farkla Türkiye aleyhine tavır belirlenmesi Türk parlamenterleri çileden çıkardı. Özellikle MHP'liler Akgönenç'e tepki gösterdi. Akgönenç'in, Komisyon'a gelmeyerek bir oyun kaybedilmesine neden olduğu ve Türkiye'nin çıkarlarına ters düşen bir tavır takınılmasına neden olduğu konuların başında Kürt sorununa ilişkin değişiklik önergeleri yer aldı. 
     
     Kürt sorunu rapora girdi 
     Akgönenç'in kullanmadığı oy nedeniyle Ankara'nın son derece rahatsızlık duyduğu ve uluslararası platformlarda dile getirilmesini engellemeye çalıştığı "Kürt azınlık" ifadesi konusunda İzleme Komisyonu, Türkiye aleyhinde tavır takındı. Yapılan oylamada, bu ifadenin metne girmesi için 7 oy çıkarken, girmemesi için de 6 oy çıktı. Bir oyun dahi önem taşıdığı komisyonda Kürt sorunu konusundaki maddelerde de Akgönenç'in katılmaması nedeniyle Türk heyetinin eli zayıflamış oldu. 
     Türkiye raporuna sokulan ve Anayasa Mahkemesi'nin FP'nin kapatılmasına ilişkin kararının çoğulcu demokrasinin ilkeleriyle bağdaşmadığını ve reform aşamasında bulunan Türkiye'deki siyasi istikrarı bozabilecek nitelikte olduğunu vurgulayan değişiklik önergesinin metninin Akgönenç tarafından yazıldığı yönündeki duyumlar ise bardağı taşıran son damla oldu. 
     
     
</TEXT>
</DOC>
