<DOC>
<DOCNO> 24146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sontur16.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleyman Demirel Erzurum'a gitti, "güven bunalımı var" dedi 
</HEADLINE>
<TEXT>

     9. Cumhurbaşkanı Süleyman Demirel, ekonomik krizin bugün varolduğunu, ancak yarın olmayacağını belirterek, ''Nerede görülmüş krizin daimi olduğu, ülkede esas, güven bunalımı var'' dedi. 
     Demirel, Atatürk Üniversitesi'nin A.Ü davetlisi olarak eski Devlet Bakanı Ekrem Ceyhun ve YÖK Başkanı Kemal Gürüz'le birlikte Erzurum'a geldi. 
     Havaalanında, Erzurum Valisi Derya Kadıoğlu, A.Ü Rektörü Prof. Dr.Yaşar Sütbeyaz tarafından karşılanan Demirel, burada bir süre halkoyunları gösterilerini izledi. 
     Vali Kadıoğlu'nu makamında ziyaret ederek ilin ekonomik sorunları hakkında bilgi alan Demirel, burada Erzurum Ticaret ve Sanayi Odası Başkanı Lütfü Yücelik'in ''Umudumuz azalıyor, ekonomik kriz beklenenden daha uzun sürdü'' sözleri üzerine, ekonomik krizin bugün olduğunu, ancak yarın olmayacağını ifade ederek, şunları söyledi 
     ''Nerede görülmüş krizin daimi olduğu, endişelenecek bir şey yok. Bunların hepsi geçecek. Türkiye'de esas, güven bunalımı var. Vatandaşa güven gelse her şey düzelecek. Ancak vatandaş güvensiz olursa bu bunalım devam eder. Bu işin içinden yine vatandaş çıkacak, Türkiye bunun üstesinden gelecektir. Zaten vatandaşa 'güvenin' deniliyor. Vatandaşa güven gelirse üretim artar. Dolayısıyla kriz de biter'' Demirel, ekonomik krizin bankalar krizi olarak başladığını, bu durumun daha sonra para krizine dönüştüğünü ifade etti. 
     Temelini attığı Aşkale Çimento Fabrikası hakkında da bilgi alan Demirel, Aşkale Çimento'nun Türkiye'nin ilk sanayi tesisi olduğunu, tesislerin bugünkü duruma gelmesinden de mutluluk duyduğunu söyledi. 
     






</TEXT>
</DOC>
