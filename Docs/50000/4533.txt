<DOC>
<DOCNO> 4533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/sontur22.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamyonun akaryakıt deposunda cephanelik çıktı 
</HEADLINE>
<TEXT>

     Şanlıurfa İl Jandarma Komutanlığı ekiplerince ''Şimşek-1'' adı verilen operasyonda, Irak'ın kuzeyinden gelen bir kamyonun kasasındaki akaryakıt deposunda, aralarında susturuculu 3 Uzi marka suikast silahının da bulunduğu çok sayıda silah ve mermi ele geçirildi. Olayla ilgili 3 kişinin yakalandığı, bazı kişilerin de arandığı bildirildi. 
     Şanlıurfa Jandarma Konutanlığı'na bağlı İstihbarat Kaçakçılık ve Organize Suçlarla Mücadele Şube timleri, Irak'tan Türkiye'ye giriş yapan bir kamyonun silah taşıdığı yolundaki duyum üzerine harekete geçtiler. 
     Güvenlik kuvvetleri, Irak'ın kuzeyinden gelen Abdulkadir O. yönetimindeki 63 HH 690 plakalı kamyonu, Habur Sınır Kapısı'ndan Türkiye'ye giriş yaptıktan sonra takibe alarak, Viranşehir'e bağlı Karakuzu Köyü yakınında durdurarak arama yaptılar. Kamyonun kasasına konulan akaryakıt deposunun içinde değişik çap ve markada 33 tabanca, suikast silahı olarak bilinen 3 adet Uzi marka otomatik tabanca, bu tabancalara ait 1 adet susturucu, 2 adet Kalaşnikof marka otomatik tüfek, 36 adet şarjör, bu silahlara ait değişik çap ve markada bin 700 mermi ve 1 adet cep telefonu bulundu. 
     Yetkililer, Irak'tan Türkiye'ye getirtilerek, yurtiçinde bazı kişilere götürülmek istenen silahların terör örgütleriyle bağlantısının ve daha önce herhangi bir olayda kullanılıp kullanılmadığının araştırıldığını söylediler. Olayla ilgili gözaltına alınan Abdulkadir O., İbrahim O. ve Nahsan D.'nin sorgulamalarının sürdürüldüğünü belirten yetkililer, kimlikleri belirlenen bazı kişilerin de arandığını, soruşturmanın geniş çaplı sürdürüldüğünü bildirdiler. 




</TEXT>
</DOC>
