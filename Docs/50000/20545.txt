<DOC>
<DOCNO> 20545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sonspo04.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'de umuda yolculuk 
</HEADLINE>
<TEXT>

     Basketbolda Avrupa Erkekler Suprolig Dörtlü Finali'nde mücadele edecek olan Efes Pilsen, bu sabah Paris'e gitti. 
     Dörtlü Final'in ilk maçında, yarın son şampiyon Yunanistan'ın Panathinaikos takımıyla karşılaşacak olan lacivert-beyazlılarda hedef,şampiyonluk. 
     Tarihinde 2. kez üst üste Dörtlü Final'e kalan Efes Pilsen'de, sakat oyuncu bulunmuyor. Lacivert-beyazlı kulübün genel menajeri Engin Özerhun, Dörtlü Final'de mücadele edecek takımların güçlerinin birbirlerine denk olduğunu vurgulayarak, ''Rakiplerimizden çekinmiyoruz. İlk amacımız, geçen sezon yenildiğimiz Panathinaikos'u yenerek, finale çıkmak. Hedefimiz şampiyonluk. Buna inanıyoruz'' dedi. Efes Pilsenli oyuncular da Panathinaikos'tan geçen yılın rövanşını alarak, kupayı İstanbul'a getirmek istediklerini söyledi. Efes Pilsen ile Panathinaikos takımları, Paris'in Bercy Spor Salonu'nda TSİ 21.30'da karşılaşacak. Bu maçtan önce TSİ 19.00'da Rusya'nın CSKA Moskova ile İsrail'in Maccabi Elite Tel Aviv takımları karşı karşıya gelecek. 







</TEXT>
</DOC>
