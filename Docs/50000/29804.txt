<DOC>
<DOCNO> 29804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sonspo07.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Stavrum resmen Beşiktaş'ta... 
</HEADLINE>
<TEXT>

     Dış transfer çalışmalarını sürdüren Beşiktaş, Norveçli forvet oyuncusu Arild Stavrum ile 2 yıllık sözleşme imzaladı. 
     İstanbul'a dün akşam gelen ve yapılan görüşmelerle siyah-beyazlı yöneticilerle anlaşmaya varan, İskoçya Ligi takımlarından Aberdeen'de forma giyen Stavrum, Akaretler'deki kulüp binasında düzenlenen törenle kendisini 2 yıllığına Beşiktaşlı yapan mukaveleyi imzaladı. 
     29 yaşındaki Norveçli futbolcunun, geride kalan sezonda İskoçya Ligi'nde forma giydiği 32 maçta toplam 17 gol attığı ve gol krallığında ikinci sırada yer aldığı bildirildi. 
     Arild Stavrum, kulüp asbaşkanı Yıldırım Demirören'in katıldığı imza töreninden sonra, kendi adını taşıyan 9 numaralı Beşiktaş formasıyla medya mensuplarına poz verdi. 
     Türk futbolu hakkında fazla bilgisi olmadığını söyleyen Stavrum, imza töreninin ardından yaptığı açıklamada, bu imzanın kendisi için çok önemli olduğunu belirterek, ''Beşiktaş'a geldiğim için çok mutluyum'' dedi. 
     Norveçli futbolcunun bu akşam ülkesine gideceği ve önümüzdeki günlerde İstanbul'a dönerek, siyah-beyazlı takımın çalışmalarına katılacağı bildirildi. 
     Beşiktaş Kulübü Asbaşkanı Yıldırım Demirören ise, Stavrum'un, teknik direktör Christoph Daum tarafından izlenip, beğenildiğini belirterek, ''Bu transferle takımımız daha da güç kazanmıştır'' dedi. 
     İleriki günlerde birkaç oyuncuyu daha Beşiktaş'a transfer edeceklerini belirten Demirören, siyah-beyazlı taraftarların rahat olmasını istedi. 
     Demirören ayrıca Fransız futbolcu N'Gotty ile de görüşmelerinin sürdüğünü söyledi. 






</TEXT>
</DOC>
