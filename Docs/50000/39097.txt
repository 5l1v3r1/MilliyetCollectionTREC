<DOC>
<DOCNO> 39097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/son/sonspo10.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Stavrum'un derdi kondisyon yetersizliği... 
</HEADLINE>
<TEXT>

     Beşiktaş kulübü Futbol Şubesi Sorumlusu Mete Düren, Diyarbakırspor karşısında ortaya konan futbola olmasa da, farklı galibiyete sevindiklerini söyledi. 
     Düren, lig maratonunda 3 puanının her zaman güzel futbolla alınamadığını kaydederek, ''Diyarbakırspor'un uyguladığı taktik, bizim iyi oynamamızı engelledi. Ancak Daum'un yerinde oyuncu ve taktik değişiklikleri, rahat bir galibiyet almamızı sağladı. Göze hoş gelen bir oyun ortaya koymasak da, farklı galibiyet elde etmenin mutluluğunu yaşıyoruz'' diye konmuştu. 
     Diyarbakırspor'un da dün iyi mücadele ettiğini ifade eden Düren, ''Hem sahada, hem de tribünlerde centilmence geçen bir maç oldu. Rakibimizi de kutluyorum'' dedi. 
     Mete Düren, dünkü maç öncesi şanssız bir şekilde kaleci Kjaer'in sakatlandığını ve yerine Fevzi'nin görev yaptığını hatırlatarak, ''Fevzi dün çok iyi oynadı ve bir futbolcunun her an oyuna girecekmiş gibi hazır olması gerektiğini de gösterdi'' şeklinde konuştu. 
     Beşiktaş'ta herkesin ilk 11'de oynayacakmış gibi hazır olması gerektiğini vurgulayan Düren, bunun ne kadar gerekli olduğunu dün gece yaşayarak gördüklerini söyledi. 
     Stavrum için sabır 
     Beşiktaş'ta ağır olması ile eleştirilen Arild Stavrum'a da değinen Düren, bu futbolcu için biraz daha sabır gösterilmesi gerektiğini ifade etti. 
     Düren, Stavrum'un kaliteli bir golcü olduğunu, ancak idmansızlık nedeniyle kondisyon sorunu yaşadığını belirterek, ''Çok yakında kendini daha iyi gösterecektir. O kaliteli bir futbolcu ve biraz daha sabredilmesini istiyoruz'' dedi. 
     İlhan Mansız 
     Son iki haftada ikişer gol atarak, takımını sırtlayan isimler arasında yer alan İlhan Mansız'a da değinen Düren, ''Transferde ne kadar doğru bir yol izlediğimiz belli oluyor'' diye konuştu. 
     Düren, İlhan'ın gücünü ve kalitesini ortaya koyduğunu, diğer transferlerin de kısa sürede kendilerini göstereceklerini belirtti. 
     Son olarak istifa eden yönetim kurulu üyesi Hayri Cem'e değinen Düren, ''Sayın Cem diğer yöneticilerimiz gibi fedakarlıklar yapıp, görev alan bir arkadaşımızdı. Görevinden ayrılmasından üzüntü duyduk. Herkesin tercihleri kendi koşulları doğrultusundadır. Kararına saygı duyuyoruz'' diyerek sözlerini tamamladı. 
     
     
     
     
     
     






</TEXT>
</DOC>
