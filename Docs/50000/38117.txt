<DOC>
<DOCNO> 38117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sontur01.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağanak yağış İzmit'i fena vurdu... 
</HEADLINE>
<TEXT>

     İzmit'te, aniden başlayan sağanak yağış nedeniyle deniz düzeyindeki semtlerde çok sayıda binanın zemin ve bodrum katlarını su bastı. 
     Saat 22.15 sıralarında başlayan sağanak yağış sonucu, Karabaş, Yenidoğan ve Körfez mahalleleri ile Atatürk Bulvarı'ndaki yüzlerce binanın zemin ve bodrum katı yağmur sularıyla doldu. 
     Kısa süre içinde yüzlerce ihbar alan İzmit Büyükşehir Belediyesi itfaiye ekipleri, 6 araç, vidanjör ve motopomplarla müdahalede bulunarak, eşyalarını kurtarma telaşındaki vatandaşların ev ve iş yerlerinde suları boşaltmaya çalışıyor. 
     Kentin deniz düzeyindeki caddeleri de kanalizasyon şebekesi ve mazgalların yetersizliği nedeniyle sular altında kaldı. Bu caddelerde araç trafiği de aksıyor. 
     D-100 Karayolu'nun İzmit geçişindeki birikmeler nedeniyle trafik akışı zaman zaman dururken, araçlara kontrollü olarak yol veriliyor. TEM Otoyolu geçişinde de zorunlu olmadıkça seyretmelerine izin verilmeyen araçlar, benzin istasyonlarında bekletiliyor. 
     Bu arada Kocaeli Merkez Kapalı Ceza ve Tevkif Evi'ndeki bazı idari bürolar ile kadınlar koğuşunu da su bastığı, tutuklu ve hükümlü kadınların başka koğuşa alınarak, suyu boşaltma çalışmalarına başlandığı öğrenildi. 
     Öte yandan, Kocaeli İl Kriz Merkezi, afet arama kurtarma ekiplerini göreve çağırarak, gelen ihbarları değerlendirmeye başladı. Yetkililer ayrıca, Yeniköy Beldesi'ne yıldırım düşmesi nedeniyle elektrik verilemediğini de bildirdi. 
     
     







</TEXT>
</DOC>
