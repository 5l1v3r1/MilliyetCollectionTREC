<DOC>
<DOCNO> 16695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/yasam/yas03.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TÖRE gençlik dinlemedi 
</HEADLINE>
<TEXT>
Ölüm için çok erkendi ama... 
Nüfus kağıtlarında fotoğraf bile olmayan üç genç kızın katil zanlısı ağabey yakalandı. B.K, "Alnımızda bu lekeyle dolaşamazdık" dedi. 
     SEMRA KARDEŞOĞLU İstanbul 

     Beş yıl önce büyükşehir umuduyla yola çıkmışlardı Bitlis’in Ahlat ilçesi Burcukaya köyünden. Hanım 7, Türkan 9 kuzenleri Sudret 12 yaşındaydı o zaman. Tuzla Şifa Mahallesi’nde daha önce gelen hemşerilerinin yanına yerleştiler. Yarım kalmış gecekondu evlerinde büyükşehir hayalleri kısa sürede bitti. 
     
     Kimliği bile olmadı 
     Oturdukları mahallenin muhtarlığında Kaya ailesinin kayıtları bulunuyordu ama Türkan, Hanım ve Sudret Kaya için ailenin diğer tüm kadınları gibi bir kayıt düşülmesi gerekli görülmemişti. Sudret’in bir nüfus cüzdanı hiçbir zaman olmadı. 12 yaşındaki Hanım ile 14 yaşındaki Türkan’ın ise varolan nüfus cüzdanlarına henüz fotoğrafları bile yapıştırılmamıştı. 
     Bir ay önce ortadan kaybolan üç genç kızın boğularak öldürülmüş ve çürümüş cesetleri Balçık köyü Kocuçukur Mevkii’nde bulundu dört gün önce. Olayla ilgili olarak Kaya ailesinden Seyithan, Orhan, Şakir, Veyis, Gıyasettin ve 17 yaşındaki B. K. gözaltına alındı. Yasin Kaya ise halen aranıyor. 
     
     Ürperten itiraf 
     Türkan ve Hanım’ın ağabeyleri B. K. 17 , olayı şöyle anlattı 
     "Kardeşlerim Hanım ve Türkan ile kuzenim Sudret’in tecavüze uğradığını öğrendim. Kendilerini çekip sordum. Kabul ettiler. Bu olay İstanbul’da başlarına gelmiş. Töremiz bunu kaldıramaz. Alnımızda bu leke ile dolaşamazdık. Amcam Yasin Kaya 18 ile onları öldürmeye karar verdik. Evden kaçtılar. Yasin’le izlerini sürdük ve beş gün sonra İstanbul Organize Deri Sanayii Bölgesi’nde bulduk." 
     B. K. cinayeti nasıl işlediğini soğukkanlılıkla şöyle anlattı "Üçünü nakliyecilik yaptığımız kamyona bindirdik. Yolda Türkan Ağabey bizi öldüreceğinizi biliyoruz. Siz bizi öldürmeseniz biz kendimizi öldürecektik.’ dedi. Balçık köyü yakınlarında üçünü de boğduk. Bundan ailemize hiç sözetmedik. Ailemiz de kayıp olduklarına ilişkin karakola başvuru yapmıştı." 
     


 YAŞAM 
























</TEXT>
</DOC>
