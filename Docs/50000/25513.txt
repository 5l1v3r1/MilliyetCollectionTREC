<DOC>
<DOCNO> 25513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/spor/ysen.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Can sıkıntısı 
</HEADLINE>
<TEXT>

     ERDOĞAN ŞENAY 

     Milli Takım adına buz gibi sert rüzgarların estiği bir gece yaşanıyordu Bursa’da... Makedonya, sanki grup liderliğine koşarcasına bir futbol uslübuyla zorluyordu millilerimizi... 
     Bizim takımın orta saha ustalıklarını çok iyi bilen Makedonlar, oyunun başlamasıyla bu bölgeyi çok adamla tutuyorlar, sert presler ve üstün teknikteki çabuk pas gösterileriyle zorluyorlardı Milli Takımımız’ı... Makedonlar’ın özellikle sağ kulvardan yarattıkları ataklar çok tehlikeli oluyor ve saatler daha oyunun 30. dakikasını gösterirken, bizim takım iki farklı bir yenilginin girdabı içine düşüyordu. 
     Millilerimize gelince, üç - dört gün önceki kolay gelen Azerbaycan galibiyetine fazla kabarmış bir havayla oynuyorlardı bize göre... Önce Bülent’e değinmeliyiz... Gollerdeki kademe hataları net olarak görülen bu futbolcumuz, grup birincisi olsak bile, finaller için Uzak Doğu’ya gitmesi şüpheliyken, onun yerine genç Fatih’i oynatmak daha doğru olmaz mıydı Şenol Güneş adına .. İleride inanılmaz pozisyonlara dokunamayan Hakan Şükür de, fomda olduğu günlerine ve gollerine hayran olduğum Oktay da, birer "idman ve güç özürlüsü" ikiliydi bence ileri uçta... Hakan’ın İtalya’da oynamadığı için çalışmadığını, iyi çalışmadığı için de oynayamadığını iyi bilenlerdenim... Oktay’ın da geçmiş sezonda kulüp kulüp dolaştığı için fizik olarak ham kaldığını cümle alem biliyor... Takımın üç golünü de gecenin süper adamı Alpay attığına göre, bu ikiliyle oyuna başlamak gruptaki liderlik iddialarımız adına "ayrıcalıklı bir risk" değil midir dersiniz .. 
     Bütün çırpınmalarına rağmen Makedonlar’ın yarım devrelik bir barutla oynadıkları ikinci devredeki bitmelerinden belli olmaktaydı... On kişi kalan rakibine ille de kazanmak için saldıran millilerimiz, bütün hatlarıyla Makedonya’yı ambargo altına alıyor, Emre’nin, Tayfun’un, Tugay’ın etkili oyunu ve de bütün hücumlara bir misafir gibi katılan Alpay’ın golleriyle yeniden umut kapılarını aralıyordu... Bütün bu çırpınmalara ve inanılmaz pozisyonların kaçması yanında Rüştü’nün de çok şanssız bir geceye yakalanması bizi beraberlik sonucuna kilitliyor ve Türkiye grup liderliğini zora sokan, "can sıkıntısı" bir halde terkediyordu Bursa çimenini. 
     



 SPOR 





























</TEXT>
</DOC>
