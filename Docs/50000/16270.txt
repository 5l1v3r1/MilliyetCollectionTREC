<DOC>
<DOCNO> 16270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/soneko11.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Telekom'un çoğunluğu yabancılara satılmayacak" 
</HEADLINE>
<TEXT>

     Devlet Bakanı Kemal Derviş, yapılan yasal düzenlemelerle amaçlananın reel sektörün rekabet edebilir güçlü bir yapıya kavuşması olduğunu belirtti. 
     Yeni ekonomik programı açıklayan Derviş, reel sektördeki düzenlemelerin çok önemli olduğunu kaydederek, ''Şeker Yasası, Tütün Yasası, Doğalgaz Yasası, Telekom Yasası, sivil havacılıktaki değişiklik... Bütün bunlar reel sektöre yönelik çalışma ve düzenlemelerdir, yeniden yapılanmada büyük önem taşımaktadır'' dedi. 
     Derviş, reel sektörün rekabet edebilir güçlü bir yapıya kavuşması, devletin reel sektördeki zararlarının önlenmesi, fakat aynı zamanda da bu rekabetçi yapı içinde çok daha sağlıklı çalışabilmesi ve üretimin, ihracatın geliştirilmesinin amaçlandığını kaydetti. 
     Tarım 
     Özellikle tarımda Türkiye'nin rekabet gücü olan sektörde üretim yapması gerektiğini kaydeden Derviş, şöyle devam etti 
     ''Bir ürün üretilip yakılırsa, uzun vadede bunun ne çiftçiye, ne ekonomiye, ne devlete yararı vardır. Dolayısıyla dünya fiyatları ve dünya piyasaları ne gerektiriyorsa ve o açıdan Türkiye ekonomisi hangi alanda gerçekten kar edebiliyorsa, üretimin o alanlara kayması ve o alanlarda büyümesi gerekiyor.'' 
     Bu arada bir geçiş dönemi olacağına işaret eden Kemal Derviş, bu geçiş döneminde bir çok sektöre, özellikle de çiftçiye destek olmak gerekeceğini ve bunun direkt olarak gelire destek şeklinde gerçekleştirilmesi gerektiğini söyledi. 
     Özellikle Tarım Bakanlığı'nda bu çalışmaların ilerlediğini ve bu aşamada, bu çalışmaların hızla hedefe ulaşıp, bu direkt destek kaynaklarının istenilen biçimde amaca ulaşması gerektiğini anlatan Derviş, ''Geçiş döneminde bu işin sosyal boyutu çok önemlidir. Üretimi yeniden yapılandırdığımız günlerde, yıllarda bu sosyal desteğin de mutlaka işlemesi gerekiyor'' diye konuştu. 
     Telekomünikasyon 
     Telekomünikasyon sektörünün, yeni ekonomide, dünyadaki önemine dikkat çeken Derviş, şöyle konuştu 
     ''Burada hem Türkiye'nin stratejik amaçlarına uygun biçimde ve stratejik olan ve milli savunma ile ilgili olan unsurları göz önünde tutarak yeni bir yasayı Meclis'e sevkedeceğiz. Bu yeni yasada telekom sektörü rekabete açık, özel girişimin gücüyle daha etkin, daha düşük maliyetle çalışabilecek ve ekonomiye hizmetlerini verebilecektir. 
     Aynı zamanda blok satış olarak çoğunluğun yabancıya satılması uygun görülmemiştir. Yabancı stratejik ortağa blok satış yapılacaktır ancak bu yüzde 51'in altında kalacaktır.'' 
     




</TEXT>
</DOC>
