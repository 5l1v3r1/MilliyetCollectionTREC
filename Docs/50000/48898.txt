<DOC>
<DOCNO> 48898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/spor/ysenay.html </URL>
<DATE> 2001/10/26/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Analiz 
</HEADLINE>
<TEXT>

     Fenerbahçe’nin Şampiyonlar Ligi grup yarışmaları çok dramatik sonuçlarla sona yaklaştı maalesef... Şimdi bu tarihi yenilgilere bakarak, sürekli dövünmenin de hiçbir anlamı yok... Futbolda şaşmaz gerçek tektir "İyi takım, kötü takımı yener"... Öyleyse bu doğrudan yola çıkarak, Fenerbahçe’nin geçen ve bu sezonki kadro yapısını ele alarak, biraz da teknik konuşalım dilerseniz. 
     Geçen yılın şampiyon ekibini dikkatle izlerseniz, bir iki oyuncu dışında kalanların neredeyse tamamı 30 yaş grubu üstü veya sınırında olan futbolculardır... Öyleyse böyle bir yaşlı kadro iskeletiyle "Şampiyonlar Ligi" gibi devlerin yarıştığı gruplarda tutunmak kolay bir iş midir .. Ali Güneş, Ali Akdeniz, Serhat gibi isimlerin gençlikleri aklınıza geliyorsa hemen cevaplayalım. Bu delikanlıların Fenerbahçe’de takım kurtaracak klasa ulaşabilmeleri için daha çok uzun bir yol vardır önlerinde... Dileriz, hem yarışma tekniğine, hem de kimliklerini oluşturma gibi "özel özür" lerini çabuk giderirler de, Sarı - Lacivertli formaya tartışmasız layık hale gelebilirler. 
     Bu sezon başlarken Mustafa Denizli ve yönetimin yılın hesaplarını Şampiyonlar Ligi’nde zirveye oynamak gibi bir hayal üstüne asla kurmadıklarını hepimiz açık yüreklilikle kabul etmeliyiz... Sadece ön elemeyi atlatıp, hem kulübe önemli bir gelir sağlamak, hem de gruplanma sonrasındaki oyunlardan gelecek sonuçlara göre rotalar kurmaktı herkesin kafasında olan... Ne sanıyoruz yani, sezon başında yönetime yüklenip, 30 - 40 milyon dolara iki üç transfer yapılsaydı, grupta klasman mı tutturacaktı bu takım .. Kesinlikle olmazdı, olamazdı. Geçen yılın beraber oynayan ekibi hala fizik güç zaafları içindeyse eğer, Fenerbahçe pas diyalogları - topsuz oynama ve gol kapılarına çıkış yollarını kolayca yaratma gibi kavramlarda hala yerinde sayıyorsa eğer, o zaman alacağınız birkaç yeni adamla neyi nereye kadar değiştirebilirsiniz ki .. Ayrıca öyle tek başına takım kurtaracak futbolcular kaldı mı Dünya’da. 
     Bütün bu hakikatlerin yanında Mustafa Denizli’nin teknik zaaflardan sorumlu olduğu, takım tertibiyle devamlı oynayarak, Fenerbahçe’yi komple ekip haline sokamadığı da hiç tartışılmaz... Sahaya sürdüğü ekip ile kulübede oturan yedekler arasındaki "artı - eksi" hesaplarında pek yanıldığı da apaçık ortadır. Yani bütün Fenerbahçeliler’in canını çok sıkan olumsuzlukların hesabı tabidir ki Denizli’ye sorulacaktır... Aslında işin özeti şudur. Fenerbahçe, Şampiyonlar Ligi’ne Barcelona maçıyla veda ettikten sonra artık içerde ve tek cephede savaşacağı için yine ağırlıklı bir takım haline gelecek ve şampiyonluğun ilk adayı olarak sürdürecektir amaçlarını... Ancak Fenerbahçe yönetimi, gelecek yılları ayağa kaldıracak bir Avrupa görkemi yaratmak istiyorsa eğer, bunun ekonomik hesapları ligde ilk devre bitene kadar yapılmalı ve amaçlara uygun transfer arayışları yeni yılla birlikte de başlamalıdır. Plancı bir anlayış zamanında başlamadıkça, Avrupa şampiyonları ile boy ölçüşmek zordan da öte imkansızdır işin özünde. 
     



 SPOR 























</TEXT>
</DOC>
