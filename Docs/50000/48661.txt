<DOC>
<DOCNO> 48661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/ekonomi/eko02a.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya ve Kanada’da para aranacak 
</HEADLINE>
<TEXT>

Derviş, G-7 Grubu Başkanı İtalya’nın yanı sıra Fransa ve Belçika maliye bakanlarıyla görüşecek 
     ANKARA Milliyet 

     Devlet Bakanı Kemal Derviş, dış destek için İtalya ve Kanada’da bazı temaslarda bulunacak. 
     Derviş, İtalya’daki Avrupa Yatırım Bankası AYB Akdeniz Bölgesi İşbirliği Toplantısı sırasında Fransa Maliye Bakanı, Belçika Maliye Bakanı ve AB Komisyonu’nun makroekonomi ve parasal konulardan sorumlu üyesi ve AYB Başkanı ile toplantıdan sonra da Roma’da G-7 Grubu’nun Başkanı İtalya’nın Hazine Bakanı ile görüşecek. Derviş, Kanada’da da 16-18 Kasım’daki G-20 toplantısına katılacak. Bakanlar Kurulu’ndan sonra gazetecilerin sorularını cevaplayan Derviş, reel sektörle ilgili çalışmalara değinerek "Bu konudaki yasal hazırlıklar tamamlanarak yarın bugün Bakanlar Kurulu’na sunulacak" dedi. Dış finansmanla ilgili senaryoların gelecek hafta son şeklini alacağını da kaydeden Derviş, "IMF ile görüşmeler epey hızlı bir şekilde bitecek" şeklinde konuştu. 
     
     1.3 milyar dolar geliyor 
     Hazine yetkilileri, IMF ve Dünya Bankası’ndan gelen uzmanların mali sektöre ilişkin çalışma yaptığını bildirdi. Yetkililer, bu çalışma sonunda Dünya Bankası’nın Türkiye’ye söz verdiği 1.3 milyar dolarlık kamu mali sektör reformu kredisini serbest bırakılacağını açıkladı. 
     
IMF Ziyaret tarihi henüz belli değil      Ekonomik programın 10’uncu gözden geçirme dönemi ve 2002 ekonomik planlamasının tamamlanması için Uluslararası Para Fonu IMF heyetinin Türkiye ziyaretinin halen planlanmakta olduğu, ancak kesin tarihin henüz belirlenmediği bildirildi. IMF kaynakları, "Ziyaret için planlama çalışmaları sürüyor. Ancak kesin tarih şu anda belli değil" dedi. 
     



 EKONOMİ 
























</TEXT>
</DOC>
