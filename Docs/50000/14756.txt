<DOC>
<DOCNO> 14756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sondun13.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Irak'ta mayın patladı 7 ölü 
</HEADLINE>
<TEXT>

     Kuzey Irak'ın Bervari bölgesinde Salı akşamı meydana gelen patlamada, 7 Iraklı Kürdün öldüğü bildirildi. 
     Irak Kürdistan Demokrat Partisi'nin IKDP Ankara Temsilcisi Sefin Dizayi, patlamada 2 kişinin de yaralandığını söyledi. 
     Dizayi, bölgeye giden uzmanların yaptığı araştırmada, patlamaya yol açan mayınların terör örgütü PKK tarafından döşendiği kanaatine varıldığını kaydetti. Terör örgütünün Bervari bölgesinde 7-8 aydır herhangi bir eylem yapmadığını belirten Dizayi, ''Bu bölgedeki köyler, 1991 yılında yeniden inşa edilmişti. Ama PKK yüzünden köylüler evlerini terketmişti'' dedi. Boşalan bu köyleri tekrar inşa edip köylülerin geri dönmesini sağlamaya çalıştıklarını kaydeden Dizayi, ''Anlaşılan PKK, bu bölgeye insanların tekrar gelmesini istemiyor. Son olayda aralarında mühendis teknisyen ve işçilerin bulunduğu 7 kişi öldü, 2 kişi de yaralandı'' diye konuştu. Dizayi, ''Umarım bu tür eylemleri sürdürme gibi hataları tekrar yapmazlar'' dedi. 




</TEXT>
</DOC>
