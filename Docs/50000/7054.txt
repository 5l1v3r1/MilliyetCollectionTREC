<DOC>
<DOCNO> 7054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sonspo01.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiorentina'da Rui Costa ve Toldo'ya 1 hafta ceza 
</HEADLINE>
<TEXT>

     Teknik direkörlüğünü Fatih Terim'in yaptığı Fiorentina, hafta sonu deplasmanda Reggina ile oynayacağı maçta cezaları dolayısıyla kaptan Rui Costa ve kaleci Toldo'dan yoksun olarak sahaya çıkacak. 
     Futbol Disiplin Kurulu dünkü toplantısında, geçen hafta oynanan maçlar sonunda 8 futbolcuya birer hafta ceza verirken, Parma kaşısında kırmızı kart gören Toldo ve hakeme sözlü hakaret eden Rui Costa'nın da ceza aldığı bildirildi. Disiplin Kurulu ayrıca, Rui Costa'ya 3 milyon,hakeme karşı onunla aynı tutumu takınan Torricelli'ye de 2 milyon İtalyan Lireti para cezası verdi. 
     Bu arada, 2 günlük tatilden sonra Türkiye'den Floransa'ya dönen Teknik Direktör Fatih Terim ile Fiorentina Kulübü 2. Başkanı Mario Sconcerti ve Genel Menajer Giancarlo Antognoni'nin bugün görüşme yapacağı öne sürüldü. 
     La Gazzetta dello Sport gazetesi, Fiorentina'nın yeni teknik direktör arayışına başlamadan Terim'in karar vermesi için 1 ay bekleneceğini iddia ederken, bu sırada Sconcerti'nin Türk teknik direktörü ikna etmek için uğraşacağı kaydedildi. 
     'Sconcerti ve Antognoni, Türk teknik adamın projelerini tanımak için çalışıyorlar. Ama onu tutmak kolay olmayacak. Çünkü imparatorun çok fazla taliplisi var'' denilen haberde, başta Milan olmak üzere İnter ve Barcelona'nın da Terim'in peşinde olduğu, Fenerbahçe'nin de Terim'i tekrar Türkiye'ye geri götürmek için çılgın bir servet sunabileceği öne sürüldü. Fiorentina'nın gelecekte olası teknik direktör adayları arasında da Roberto Mancini ilk sırada gösterilirken, Vialli ve Passarella'nın da isimleri geçti. Corriere dello Sport gazetesi, bugün de dünkü iddiasını sürdürerek ''Terim İnter'e, Lippi Juventus'a, Ancelotti Milan'a'' diye yazdı. 




</TEXT>
</DOC>
