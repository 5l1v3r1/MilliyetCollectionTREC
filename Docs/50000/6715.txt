<DOC>
<DOCNO> 6715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/soneko07.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Demiralp "Heyetin gelişinde bir mesaj yok" 
</HEADLINE>
<TEXT>

     Hazine Müsteşarı Selçuk Demiralp, IMF Heyeti ile görüşmelerde bankacılık sektörü, özelleştirme ve yapısal kararların uygulanması üzerinde ağırlıklı olarak durulacağını söyledi. 
     Demiralp, Hazine Müsteşarlığı'nda yaptığı açıklamada, basında heyetin erken geldiği, mesaj verileceği şeklinde haberlerin yer aldığını belirterek, ''Daha önce 15'inde geleceği belirtilmişti. Heyetin gelişini bir mesaj veya erken geldikleri şeklinde algılamamak lazım'' dedi. 
     Heyet'in yapılacak G-20 toplantısına katılacakları için erken geldiğini ifade eden Demiralp, G-20 Toplantısı'nın da önemli bir toplantı olduğunu, Hazine Müsteşarlığı, Maliye ve Merkez Bankası yetkililerinin katılacağını, toplantının Türkiye'de yapılmasının Türkiye'ye verilen önemi gösterdiğini kaydetti. 
     Demiralp, G-20 Toplantısı'nda daha sonra yapılacak Maliye Bakanları toplantısının gündeminin ve yerinin belirleneceğini söyledi.Bu sabah görüşmelere başlandığını ve 6. Gözden Geçirme'nin yapılacağını belirten Demiralp, 6. Gözden Geçirme'den sonra IMF İcra Kurulu'nun toplanacağını ve kredi miktarının serbest bırakılacağını bildirdi. 
     Görüşmelerin birbirinin devamı olarak algılanması gerektiğini anlatan Demiralp, hiçbir gözden geçirmenin birbirinden bağımsız olmadığını söyledi. Demiralp, 6. Gözden Geçirme'nin, 5. Gözden Geçirme'den farkının da Ocak ayı performansının gözden geçirilmesi olduğunu bildirdi. Görüşmelerde 2000 yılında daha önceden netleşmemiş rakamlar bulunduğunu belirten Demiralp, ''Cari açık gerçekleşmeleri, büyüme bunlar gözden geçirilecek. Cari açığın Kasım ayı sonuçları açıklandı. bununla ilgili çalışmalar ve görüşmeler olacak'' diye konuştu. Hazine Müsteşarı Demiralp, heyetle hafta sonuna kadar çalışmayı düşündüklerini belirterek, ''Muhtemelen Cuma günü akşamı bir basın toplantısı yapabiliriz'' dedi. 




</TEXT>
</DOC>
