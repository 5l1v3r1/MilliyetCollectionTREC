<DOC>
<DOCNO> 46195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sontur13.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti, asker gönderme izni konusunda henüz kararsız 
</HEADLINE>
<TEXT>

     -ERDOĞAN'IN KABULÜ... 
     -AK PARTİ GENEL BAŞKANI ERDOĞAN, PAKİSTAN'IN ANKARA BÜYÜKELÇİSİ HUMAYN'I KABUL ETTİ -ERDOĞAN, TÜRKİYE'NİN YURTDIŞINA ASKER GÖNDERMESİNİ AK Parti Genel Başkanı Recep Tayyip Erdoğan, Türkiye'nin yurtdışına asker göndermesini öngören hükümet tezkeresinin Meclis'te görüşülmesi halinde nasıl bir tavır sergileyeceklerine henüz karar vermediklerini, ancak olayın ''düşündürücü'' olduğunu söyledi. 
     Pakistan'ın Ankara Büyükelçisi Qazi Humayn, NATO Anlaşması'nın 5. 
     maddesi gereğince Türkiye'nin, ABD'nin operasyon düzenlediği bölgede bulunmasının ''olayları olumlu etkileyeceğini'' ifade etti. 
     Erdoğan, Büyükelçi Humayn'ı Yıldız'daki çalışma ofisinde kabul ederek, bir süre görüştü. 
     Büyükelçi Humayn, iki ülke arasında tarihe dayalı iyi ilişkilerin bulunduğunu ve ABD'nin Afganistan'a yönelik operasyonunun ardından Türkiye'nin ülkelerine destek mesajları verdiğini anımsattı. ABD'ye gerçekleştirilen terör eylemlerinin ardından Pakistan'ın teröre karşı oluşturulan uluslararası platformda yerini hızla aldığını anlatan Büyükelçi, Pakistan'ın da Türkiye gibi terörden çok çektiğini kaydetti. 
     Sovyet-Afgan savaşı süresince ülkelerine çok sayıda mültecinin akın ettiğini, bugün yaşanan sıcak gelişmeler sonucunda yeni göçmenlerin geleceğini anlatan Büyükelçi Humayn, ''Teröre karşı uluslararası işbirliğinin, bir sonuca ulaşacağına inanıyorum'' dedi. 
     AK Parti Genel Başkanı Erdoğan da Pakistan'ın, yaşanan olaylar çerçevesinde teröre karşı ortaya koyduğu tavrın ''isabetli'' olduğunu ifade ederek, terörün dini, imanı olmayan, lanetlenmesi gereken bir olgu olduğunu vurguladı. 
     Teröre karşı uluslararası ortak bir işbirliği zemininin oluşturulmasının önemine değinen Erdoğan, terörün, yarattığı neticenin yanı sıra nedenleri üzerinde de durulması gerektiğine inandığını bildirdi. 
     
     Düşündürücü 
     Erdoğan, bir gazetecinin, Türkiye'nin yurtdışına asker göndermesini öngören hükümet tezkeresinin Meclis'te görüşülmesi halinde nasıl bir tavır sergileyeceklerinin sorulması üzerine, tezkerede beyan edilen konuların nasıl olacağını görmeleri gerektiğini, ardından tavırlarını belirleyeceklerini söyledi. 
     Erdoğan, ''Çarşaf bir müsaade söz konusu. Bu düşündürücü, bunda farklı bir yaklaşım içinde olabiliriz'' dedi. 
     ''Irak'a da asker gönderilmesinden kaygı duyuyor musunuz '' sorusu üzerine de Erdoğan, hükümeti oluşturan partilerin liderleriyle önceki gün yaptıkları toplantından, ''hükümetin tutarsız davrandığı'' izlenimini edindiğini söyledi. Toplantıda, hükümete bazı sorular yönelttiklerini, ancak ''pek çok konuda bilgimiz yok'' yanıtını aldıklarını anlatan Recep Tayyip Erdoğan, ''Bu da bizi endişeye sevk ediyor. Burada tarihi bir karar alınması söz konusu. Türkiye'nin burada kanat ülke olmasını uygun görmüyoruz, ortasında olması gerekir'' diye konuştu. 
     Büyükelçi Humayn, ''Türkiye'nin bölgeye asker göndermesi dengeleri nasıl etkiler '' sorusu üzerine, Türkiye'nin NATO üyesi olduğunu vurgulayarak, ''Türkiye'nin bölgede olması pek tabii olayları olumlu etkiler'' dedi. 
     Kamuoyunda ''sanki Taliban'ı Pakistan yaratmış'' gibi bir izlenim olduğu görüşünü dile getiren Büyükelçi, Pakistan ile Taliban'ın İslam'ı farklı yorumladığını ifade ederek, ''Biz kadınlarımıza onlar gibi davranmıyoruz, genç erkeklerimize sakal bırakın demiyoruz. 
     Aramızda büyük farklılıklar var'' diye konuştu. 
     Pakistan'ın, Afganistan'a yönelik muhtemel bir kara harekatı karşısında topraklarını açıp açmayacağı sorusu üzerine de Büyükelçi Humayn, Cumhurbaşkanları Pervez Müşerref'in bu konuda daha önce gerekli açıklamaları yaptığını anımsattı. 
     






</TEXT>
</DOC>
