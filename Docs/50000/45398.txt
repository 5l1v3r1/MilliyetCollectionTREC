<DOC>
<DOCNO> 45398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/yazar/dundar.html </URL>
<DATE> 2001/10/06/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Savaşta ilk kurban, gerçektir 
</HEADLINE>
<TEXT>

     Bindiğiniz uçak kaçırılsa ve yanınızda kamera olsa çekmez misiniz 
     Uçaktan cep telefonuyla canlı yayına bağlansanız konuşmaz mısınız 
     Bin Ladin'le röportaj fırsatı yakalasanız yapmaz mısınız 
     Savaşın bu gece patlayacağını öğrenseniz yazmaz mısınız 
     Gazetecilerin "Hayır" demekte zorlanacağı sorular bunlar... 
     Ve kapıdalar... 
     
     
     Her savaş arifesinde olduğu gibi medyaya baskılar başladı 
     Enkaz alanından görüntü almak, "sakıncalı"larla röportaj yapmak, operasyonun ayrıntılarını aktarmak yasak... 
     Amerika'nın Sesi radyosunda Taliban lideri Molla Ömer'le yapılacak röportajın engellenmesi tartışmayı tırmandırdı. 
     Bir kez daha o zorlu ikilemin ortasındayız 
     Bir yanda halkın sağlıklı haber alma hakkı öte yanda haber uğruna kamu güvenliğini riske sokma, terörün ekmeğine yağ sürme tehlikesi... 
     Öyle bir denge bulacağız ki, hem teröristin propagansına zemini vermeyeceğiz, hem de halkı tam ve doğru bilgilendireceğiz. 
     Batı medyası 30 yıldır bu dengeyi arıyor. 
     Terör, daha 70'lerde, sesini duyurmada medyanın önemini keşfetti. Tabii medya da terörün tiraj - rating getirisini... 
     New York'ta ikinci kuleye ilkinden bir süre sonra saldırılması, teröristlere, eylemlerini canlı yayında bir "medyatik gösteri"ye çevirme ve istedikleri dehşet havasını yaratma şansı verdi. 
     ABD yönetimi ise enkaz alanını kameralara kapatarak bu oyunu bozmaya çalıştı. İnsanlarının acz içinde görüntülenmesine izin vermedi. 
     
     
     
     Şimdi medyanın kapsama alanı dışında bir savaş başlıyor. 
     Ekranlarda izleyemeyeceğimiz bir savaş... 
     Harekatta nerenin bombalandığı, kimlerin öldürüldüğü bilinemeyecek. Operasyon ve sorumlu hükümetler medya denetimi dışında kalacak. Ancak korkarım, "Teröre alet olmayalım" derken başka sakıncalar doğacak 
     Bir defa, demokratik toplumun basın özgürlüğünü sınırlandırılarak, teröristin nişan aldığı hedefi elimizle vurmuş olacağız. 
     Sağlıklı haberin engellenmesi dedikoduyu çoğaltacağından, panik büyüyebilecek. 
     Terörist, "Medya yayımlamıyor" diye eylemden vazgeçmeyeceği gibi ses getirecek daha büyük eylemlere yönelebilecek. 
     Hükümetler bu yasağı kendi kusurlarını gizlemek için kullanabilecekler. örneğin istihbarat hatalarının veya operasyonda ölen sivillerin sergilenmesi engellenebilecek. Medya, sadece hükümetin işine gelen haberleri yansıtan bir "devlet kurumu" statüsüne çekilecek. 
     Kamuoyu ise kendisini doğrudan ilgilendiren bu konuda bilgilenemeyecek. Belki onaylamayacağı adımlardan haberdar bile olmayacak. 
     
     
     
     Ne yapılabilir 
     Batı medyası 30 yıldır bu sorunun da yanıtını arıyor. 
     Bulunabilen yanıtlar şunlar 
     Medya, teröre alet olmamak için haberleri akıl süzgecinden geçirerek kendi önlemini almalıdır. Terör eyleminin canlı yayımlanmamasından, örgüt liderleriyle söyleşilerin "propaganda ayıklanarak" yayımlanmasına kadar pek çok önlem düşünülebilir. 
     Muhabir, insan hayatını tehlikeye sokacak haberlerden sakınmalı, olayın tarafı haline gelmemeli, pazarlıklara dahil olmamalıdır. 
     Ama halkı her şeyden haberdar etme işlevinden de asla vazgeçmemeli, devletin ajanı rolüne soyunmamalıdır. 
     Yoksa Kipling'in dediği gibi "Savaşta ilk kurban gerçek olur". 
     
     







Varyag üzerine 


Milletvekili maaşı 


Türkiye hep önemli bir ülke ama... 


Hayat gerçeği 


Savaşta ilk kurban, gerçektir 


Kitap okumayı yasaklayan bakanlık 


Yeni bir coğrafya 


Terk edilmenin dayanılmaz ağırlığı 


Süperman aramayalım’ 


Şiirler üzerine... 


Bindiği dalı kesmek 


Kapıcı dairesi satılamaz 


Anayasanın Hikayesi - 1 


Ayşe Hanım Teyzem ne yapacağını şaşırdı 


Umudunu yitirmemiş bilgisayarcılar Milliyet TIR’ında 


</TEXT>
</DOC>
