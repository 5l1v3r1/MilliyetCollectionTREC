<DOC>
<DOCNO> 33536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/guncel/gun02.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Katrilyonluk top anlaşması 
</HEADLINE>
<TEXT>

Kara Kuvvetleri Komutanlığı, yeni üreteceği toplara takılacak sistemleri Güney Kore’den satın alacak 
     ANKARA Milliyet 

     Kara Kuvvetleri Komutanlığı, Türkiye'de üreteceği yeni toplara takılacak silah sistemleri için Güney Kore'nin Samsung firmasıyla 1.5 katrilyonluk anlaşma imzaladı. 2001 yılının en büyük silah alımını oluşturan anlaşma, Türkiye'de yaşanan ekonomik kriz nedeniyle Başkent Seul'ün ünlü Shila Oteli'nde büyük bir sessizlik içinde imzalandı. 
     Kara Kuvvetleri Komutanlığı, yeni üreteceği topçu sistemi Fırtına'ya takılacak namlu ve atış - kontrol sistemlerinin temini için iki yıldır Güney Kore ile yürüttüğü görüşmeleri geçen hafta sonuçlandırdı. İlk aşamada 24 topun üretimi için gerekli 155 milimetre namlu ve atış kontrol sistemleri için Kara Kuvvetleri yetkilileriyle, Samsung Techwin firması yöneticileri arasında 60 milyon dolarlık anlaşma imzalandı. 
     
     Kore basını duyurdu 
     Gizli tutulan anlaşma Kore basını tarafından dünyaya duyuruldu. Türkiye'nin Kore Büyükelçiliği ve Samsung yetkilileri anlaşmayı Kara Kuvvetleri Komutanlığı adına kimin imzaladığını açıklamadılar. 
     Kore basınında 1 milyar dolar yaklaşık 1.5 katrilyon lira olarak açıklanan proje bedelini doğrulayan kaynaklar, "24 adetlik ilk alımı ileride diğer alımlar izleyecek. 500'ün üzerinde top üretilecek ve toplam bedelin 1 milyar doları bulması doğal" değerlendirmesinde bulundular. 
     Samsung kaynaklarınca doğrulanan anlaşma için Milli Savunma Bakanlığı ve Kara Kuvvetleri'nden dün bir açıklama yapılmadı. 
     Fırtına'nın üretimi ilk kez Milliyet tarafından kamuoyuna duyurulmuştu. Arifiye'de üretilen prototipin testlerinin başarıyla sonuçlanması sonrasında da seri üretim için anlaşma imzalandı. 
     



 GÜNCEL 



























</TEXT>
</DOC>
