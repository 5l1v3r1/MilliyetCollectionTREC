<DOC>
<DOCNO> 7646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/siyaset/siy06.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazilet Partisi’nde HİZBULLAH şoku 
</HEADLINE>
<TEXT>

Şemdinli Belediye ve ilçe başkanı örgüte yardım ve yataklıktan gözaltına alındı 
     ANKARA Milliyet 

     Hakkari’de yürütülen Hizbullah operasyonunda, FP’li ilçe ve belediye başkanları gözaltına alındı. Operasyonda, 17 Kaleşnikof ve el bombaları da ele geçirildi. 
     Şemdinli İlçe Jandarma Komutanlığı, Hizbullah’ın ilçedeki faaliyetlerini tespit ettikten sonra, biri İranlı beş kişiyi gözaltına aldı. Önceki günkü operasyonda da, FP Şemdinli İlçe Başkanı Mustafa Çelik ile yine FP’li Şemdinli Belediye Başkanı Rıfat Geylani de gözaltına alındı. Operasyonda, Çelik’in yakınları İmam Lokman ile Hasan Çelik ve Veysi İzgi de yakalandı. 
     İlçenin kırsal kesimindeki bir sığınakta örgüte ait olduğu belirlenen 17 Kaleşnikof tüfek, G - 3 piyade tüfeği, iki tabanca, iki uzun namlulu tabanca ve dokuz el bombası ele geçirildi. Geylani’nin daha önceki operasyonlarda yakalanan kişilerin ifadelerinde adının geçtiği ve örgüte yardım ve yataklık yaptığı iddiasıyla gözaltına alındığı öğrenildi. 
     Sanıkların sorgusu sürerken, örgütle bağlantısı olduğu belirlenen ve Harmanlı köyünde "fahri imam" olarak çalışan Haşir Doğan ile Milli Eğitim Müdürlüğü’nde görevli memur Miran Mehmet Sönmez’in de arandığı ifade edildi. 
     Türkiye’nin en uç noktası olan ve Irak - İran sınırının kesişme noktasında bulunan ilçenin bir önceki belediye başkanı HADEP’li Ferman Özer de, PKK’ya yardım ve yataklık yaptığı iddiasıyla gözaltına alınmış, daha sonra görevinden uzaklaştırılmıştı. 
     


 SİYASET 





















</TEXT>
</DOC>
