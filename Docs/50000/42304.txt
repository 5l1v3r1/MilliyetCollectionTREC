<DOC>
<DOCNO> 42304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sondun08.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'in ailesi de saldırıları kınadı... 
</HEADLINE>
<TEXT>

     ABD'deki saldırıların bir numaralı zanlısı olarak gösterilen Suudi Arabistan doğumlu terörist Usame Bin Ladin'in ailesi de saldırıları kınadı. 
     Londra'da yayımlanan Eşhark El Avsat gazetesine bir açıklama gönderen ve kendisini ailenin reisi olarak niteleyen Abdullah Avad Bin Ladin, New York ve Washington'daki saldırılarda sevdiklerini kaybeden ailelere başsağlığı dilediğini, İslam dini öğretisiyle bağdaşmayan, çok sayıda erkek, kadın ve çocuğun ölümüne neden olan bu saldırıları Bin Ladin ailesi adına kınadığını belirtti. 
     Açıklamada ayrıca, 1994 yılında sürgün edilen Usame Bin Ladin ile Bin Ladin ailesi arasında herhangi bir bağlantı bulunmadığı ve Usame'nin aileden reddedildiği kaydedildi. 
     ABD Dışişleri Bakanı Colin Powell, önceki gün yaptığı açıklamada, Afganistan'da Taliban'ın koruması altındaki Bin Ladin'in ABD'deki saldırıların bir numaralı şüphelisi olduğunu söylemişti. Bin Ladin'in üvey kardeşlerinden biri de Çarşamba günü saldırıları kınamıştı. 
     Suudi Arabistan, krallık ailesine karşı eylemleri nedeniyle 1994 yılında Usame Bin Ladin'i yurttaşlıktan çıkarmıştı. 






</TEXT>
</DOC>
