<DOC>
<DOCNO> 3986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/siyaset/siy03.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP’de kadife eldiven operasyonu 
</HEADLINE>
<TEXT>

Parti Meclisi üyesi Moğultay, Baykalcılar’ın naylon üye’ kaydına giriştiklerini açıkladı 
     ESRA KURT İstanbul 

     CHP Genel Başkan Deniz Baykal yanlıları ile karşıtları arasında, "naylon üye" iddiaları nedeniyle gerginlik yaşanıyor. Parti Meclisi PM üyesi Mehmet Moğultay, Baykalcılar’ın, İstanbul’da "kadife eldiven" operasyonu başlatarak, hızla "naylon üye" kaydına giriştiklerini, böylece delege seçimlerinde dengeleri bozmayı amaçladıklarını iddia etti. 
     CHP İstanbul İl Başkanı Ali Topuz’un, herkesi kucaklayamadığını öne süren Moğultay, Topuz yönetiminin, parti hukukunu ihlal ederek, görevini kötüye kullandığını savundu. Moğultay, parti tüzüğünün 9. maddesinde "Önce, aday üye olunur. Altı aylık bekleme süresinin sonunda, asıl üye olunur" dendiğini kaydederken, 13. maddenin de "Merkez Yönetim Kurulu MYK " kararı ile üye yazımını öngördüğünü belirterek sözlerini şöyle sürdürdü 
     "Partinin geleneğinde bu madde, yasanedeniyle partiye üye yazılamamış kişiler için veya başka siyasi parti üyesiyken, bu partinin üyeliğinden istifa ederek gelenler için kullanılır. Bu madde, toplu kayıt niteliği taşımaz. Kötüye kullanılamaz. Kullanılması, görevi kötüye kullanma olarak nitelenir." 
     CHP İstanbul İl Merkezi’nde 7 Ocak’ta düzenlenen törende, emekli subayların, işadamlarının, tiyatro sanatçılarının ve üniversite öğrencilerinin yanı sıra DSP ve ANAP’tan ayrılan 250 kişinin partiye katıldığını hatırlatan Moğultay, "Ön yüzünde bunlar gösterilip, arka yüzünde parti üyelerinin haklarını, hukukunu, ihlal edercesine militan, kendi yandaşlarını partiye kaydetmek, parti suçunu oluşturur. Bundan genel başkanın haberdar olacağını tahmin etmiyorum" dedi. 
     
Aile kayıtları      Moğultay, örnek olarak gösterdiği Kartal ilçesindeki üye kayıtlarının, aile kayıtları olduğunu öne sürerek şöyle konuştu 
     "Bu, açıkça hak ihlali, hukuk ihlalidir. Parti yönetimi bunları kaydederken, bu yanlışların farkında değilse, düzeltileceğini umut ediyorum. Böyle düşünmek istiyorum. Bununla kalmayıp, yeni kayıtların mahalle dengelerini bozacak şekilde yapılacağı şeklindeki duyumlar da alıyorum. Buna inanmak istemiyorum." 
     


 SİYASET 














</TEXT>
</DOC>
