<DOC>
<DOCNO> 35827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/spor/ygok.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pasta ve salça 
</HEADLINE>
<TEXT>

     ATTİLA GÖKÇE 

     Mehmet Özdilek’in topluma karşı eşsiz bir sorumluluk örneği sergileyerek gerçekleştirdiği jübile, başta Milanlı futbolcular olmak üzere herkesin hayranlığını kazandı. 
     Futbol, tepeden dudak büken entellere ve akademik unvanlı soğuk bakışlı bazı aydınlara karşı, onurunu kanıtladı. Masumiyetini ispat etti. Sosyal rolünün büyüklüğünü gösterdi ve sadece "maceraperest haytaların günlük meşgalesi" olmadığını belgeledi. TEGEV, Türk çocuklarının eğitim olanaklarını geliştirme adına giriştiği saygı duyulası büyük çabayı, İnönü gibi büyük bir cephe savaşını - halkın katkısıyla - kazanarak taçlandırdı. 
     Hepimiz ölçülemeyen değerler kazanarak, unuttuğumuz bazı değerleri ve duyguları da paylaşıp büyüterek o jübileden karlı çıktık. 
     Beşiktaş Başkanı Serdar Bilgili ile Menajer Sinan Engin ise - maalesef - zarar ettiler. Temsil ettikleri kulüp adına tartışmaların içine düştüler. 
     Bazıları, Bilgili’nin gala gecesine katılmamasını, Hasan Arat’a bağlıyor. Başkan’ın, jübile organizasyonunda ciddi ve aktif biçimde rol alan, ancak gala gecesine kadar perde arkasında kalmayı başaran Hasan Arat’dan rahatsızlık duyduğunu iddia ediyor. Halit Kıvanç’ın sahnedeki açıklamasına bakacak olursanız, Bilgili bazı "ailevi nedenlerle" eğlenceye katılamadı. İnsanların özel hayatına saygılı olmalıyız. Ancak Bilgili’nin en azından "Evet, öyle bir nedenim vardı" biçiminde bir açıklamasını bekledik, göremedik. Kimine göre o gece Sun Set’te dostlarıyla birlikte akşam yemeğinde imiş. Eh, bu da ailevi bir neden sayılabilir mi, yorum sizin. Kimi, Başkan’ın Arat’tan değil, Nevio Scala’dan rahatsız olduğu için galaya katılamadığını öne sürüyor. Çok gereksiz bir duyarlılık ... Jübileye onay veren, stadı tahsis eden ve Şifo’ya armağan sunan da Bilgili’dir. Bunu unutmayalım. 
     Asıl çirkinlik Menajer Sinan Engin’den kaynaklanıyor. Sinan Engin, Onursal Başkan Süleyman Seba, eski başkan adayı Hasan Arat’a - haddini de aşarak - haksız biçimde saldırıyor. Ayıp ediyor. Bir tartışma varsa, bırak da ilgililer uygar biçimde görüşlerini açıklasınlar, tezlerini - karşı tezlerini dile getirsinler. Sen de menajerliğini yap, güzel işlerine devam et 
     Şifo Mehmet, tadı hepimizin damağında kalan enfes bir pasta yaptı. O pastaya krema eklemesini beklediklerimiz, şimdi salça döküyor... Yazık 
     



 SPOR 
























</TEXT>
</DOC>
