<DOC>
<DOCNO> 3729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sonspo01.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu Yönetim Kurulu Toplantısı başladı 
</HEADLINE>
<TEXT>

     Futbol Federasyonu Yönetim Kurulu Toplantısı, İstanbul'da başladı. 
     Federasyonun 4. Levent'teki merkez binasında gerçekleştirilen toplantıya gelişinde konuşan Yönetim Kurulu Üyesi Bayram Yağcı, naklen yayın ihalesinin süresinin kesinlikle 3,5 yıl olacağını, bu konuda herhangi bir değişiklik yapmayı düşünmediklerini söyledi. 
     Yağcı, bugünkü toplantıda daha çok ödeme planıyla ilgili bazı değişiklikler gerçekleştirebileceklerini, bu konuda da Kulüpler Birliği'nin oluşturduğu komisyonun görüşünü alacaklarını belirtti. Futbol Federasyonu Yönetim Kurulu üyelerinin kendi aralarındaki toplantısının ardından, öğleden sonra da federasyon yönetim kurulu, daha önceden belirlenen Kulüpler Birliği Komisyonu ile biraraya gelecek. 
     Toplantılar sonunda, Birinci Futbol Ligi maçlarının naklen yayın ihalesi şartnamesinde yapılması düşünülen değişiklikler, ihalenin yeni tarihi, Birinci Lig'de maçların ikinci bölüm başlangıç tarihinin yanı sıra İkinci ve Üçüncü Lig maçlarının ertelenmesi isteminin ele alınması bekleniyor. 



</TEXT>
</DOC>
