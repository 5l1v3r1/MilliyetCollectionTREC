<DOC>
<DOCNO> 40502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sontur25.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenlik atamaları..6 branşta açık kapanmadı 
</HEADLINE>
<TEXT>

     Bilgisayar, İş Eğitimi, Kuaförlük, Muhasebe, Rehberlik ve İngilizce öğretmenlikleri branşlarına başvuran aday sayısı yetersiz kaldı. 
     Milli Eğitim Bakanlığı, 30 bin öğretmenlik kadrosuna, tercihte bulunan toplam 25 bin 989 kişiyi atadı. Öğretmen atamalarını gerçekleştirmek ve bilgi vermek amacıyla, Milli Eğitim Bakanlığı Başöğretmen Salonu'nda basın toplantısı düzenlendi. 
     Milli Eğitim Bakanı Bostancıoğlu, atamalar için bilgisayar kurasına geçilmeden önce yaptığı konuşmada, atama, yer değiştirme ve görevde yükselme gibi işlemlerin, hukukun üstünlüğü ilkesi çerçevesinde, anayasa, kanun, tüzük ve yönetmelik hükümleri doğrultusunda gerçekleştirildiğini vurguladı. Bostancıoğlu, ''Hatta benim yetkilerim bile sınırlanmış durumda. Bu yetkilerimizi, kendimiz yönetmelikler yapmak suretiyle sınırlandırdık. Milli Eğitim Bakanlığı'nda hiç kimsenin ataması, herhangi birinin ilişkilerine, tavassutuna bağlı değildir. Daha doğrusu torpille Milli Eğitim Bakanlığı'nda iş yapılmamaktadır. Bunu iftiharla söylüyorum'' diye konuştu. Bostancıoğlu, bunun aksi durumlarla karşılaşanların Milli Eğitim Bakanlığı'na başvurmasını istedi. 
     Milli Eğitim Bakanlığı'nın 30 bin öğretmenlik kadrosu için 20-26 Ağustos 2001 tarihleri arasında başvuru kabul ettiğini kaydeden Bostancıoğlu, 58 bin 591 kişinin başvurduğunu bildirdi. İlk defa devlet memuru olmak için 53 bin 426 kişinin başvurduğunu belirten Bostancıoğlu, bunlar arasından 2 bin 546 kişinin başvurularının hatalı olduğunun saptandığını kaydetti. Bostancıoğlu, ''Hatalı başvuranlar, ya Kurumlar İçin Merkezi Eleme Sınavı KMS numarasını yazmamış, ya puanını yazmamış ya da şartları taşımıyorlar'' diye konuştu. 
     Bostancıoğlu, kuraya 54 bin 86 adayın gireceğini ve 29 branşa atama yapılacağını söyledi. Bostancıoğlu, Bilgisayar, İş Eğitimi, Kuaförlük, Muhasebe, Rehberlik ve İngilizce öğretmenlikleri branşlarında yeterli başvuru gelmediğini ifade etti. Bostancıoğlu, ''Bu durumda toplam 73 branştan 67'sinde öğretmen gereksinimi karşılanmıştır'' diye konuştu. 
     Bostancıoğlu, adayların atandıkları illere kaç puanla atandıklarını internetten görebileceklerini söyledi. Hangi il'e, hangi branşta kaç puanla atama yapıldığının da internetten öğrenilebileceğini dile getiren Bostancıoğlu, şunları söyledi 
     ''İçinizden biri örneğin neden ben Adana'ya atanmadım sorusunun yanıtını internetten görebilecektir. Aday, kendi puanını ve Adana iline kaç puanla atandığını, diğerlerinin puanlarını görebilecektir. Böylece hiç kimsenin içinde, Ben şu kadar puan aldım atanamadım, falanca şu kadar puan aldı nasıl atandı diye bir kuşku kalmayacaktır. İstediğiniz ilde kaç puandan kaç puana kadar atama yapıldığını göreceksiniz. Eğer sizin puanınızdan daha az puan alan birisi atanmışsa, o zaman bize başvuracaksınız.'' 
     Tercih ettiği illere kontenjan sınırlılığında puanı yetmeyen ve açık olan illere atanmayı kabul etmeyenlerin atamalarının yapılmayacağını anlatan Bostancıoğlu, atama işleminden sonra kullanılmayan kadro kalması durumunda, yine aynı yöntemle atama işleminin sürdürüleceğini söyledi. Bostancıoğlu, ilk defa devlet memuru olacaklar dışındakilerin atamalarının daha sonra değerlendirileceğini bildirdi. Bostancıoğlu, öğretmen sayıları hakkında bilgi verirken de, yöneticiler dahil toplam 495 bin 632 öğretmen bulunduğunu, bugünkü atamalardan sonra ise 526 bin öğretmenle yeni öğretim yılına başlanacağını söyledi. Atama emirlerinin bugün valiliklere gönderileceğini ifade eden Bostancıoğlu, adayların gerekli belgelerle birlikte il milli eğitim müdürlüklerine hemen başvurarak, göreve başlayabileceklerini belirtti. 
     Metin Bostancıoğlu, öğretmenlerin maaşları konusunda da bilgi verirken de, göreve yeni başlayacak bir öğretmenin 295 milyon lira net maaş alacağını kaydetti. 







</TEXT>
</DOC>
