<DOC>
<DOCNO> 33415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/spor/spo01.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal’da 5 banko 
</HEADLINE>
<TEXT>

Shorunmu, Ümit, Nihat, İbrahim ve Baya performanslarıyla Teknik Direktör Christoph Daum’un gözüne girmeyi başardı 
     SİYAH - Beyazlı takımda Teknik Direktör Daum, kafasındaki ilk on birin beş ismini belirledi. Alman çalıştırıcı Shorunmu, Ümit, Nihat, İbrahim ve Baya’nın yerlerini garantilediklerini açıkladı. Daum, "Sezon başladığında kadroya giremeyenler hayal kırıklığına uğrayacak. Ama onları da zorlu maratona hazırlayacağız" diye konuştu. 
     İLHAN ve Tümer’in transferindeki belirsizliğin kendisini olumsuz etkilediğini kaydeden Daum, forvet için de kararsız olduğunu söyledi. Tecrübeli hoca, "İlhan ve Stavrum’un şansı eşit. Ancak sorunlar nedeniyle Stavrum daha yakın. Stavrum soğukkanlı bir golcü. İskoç liginde yükleme yapılmadığı için eksiği bulunuyor. İki aya ihtiyacı var" dedi. 
     
"Dağları aşarız boğazı geçeriz"Almanya kampını değerlendiren Beşiktaş’ın hocası, gözdağı verip, "Burun farkıyla zirveye çıkarız" dedi 
     BEŞİKTAŞ Teknik Direktörü Daum, Almanya kampının son gününde iddialı açıklamalar yaptı, "Dağları aşıp, Boğazı geçecek bir ekip olduk" ifadesini kullandı. 14 gün süren kampı değerlendiren tecrübeli çalıştırıcı, "İyi bir atmosfer yakaladık. Yeniler takıma adapte oldu. Ağır programa rağmen futbolcularım neşeliydi. Çok yol kat ettik. Fiziki direnci sağladık" diye konuştu. 
     FUTBOLCULARIN performansının şu anda yüzde 60 olduğunu söyleyen Daum, "Kriz nedeniyle yıldız alamadık. Yeni sezonda bireyler değil, takım yıldız olacak" açıklamasını yaptı. Şampiyonluk şanslarını da değerlendiren Alman hoca, "İlk yarı tabelanın ucunda yer almak, ikinci devrede de burun farkıyla zirveye çıkmak istiyoruz. Bu kadroyla dağları aşar, Boğazı geçeriz" yorumunu yaptı. 
     
Ronaldo geliyorBeşiktaş, 27 yaşında, 1.81 boyundaki Brezilyalı liberoyu İstanbul’a getiriyor 
     YABANCI transfer çalışmalarını sürdüren Beşiktaş, aradığı ismi Brezilya’da buldu. Teknik Direktör Christoph Daum, bir süredir temasta olduğu Ronaldo Guiaro ile anlaştı. Benfica’da forma giyen 27 yaşındaki bu oyuncunun bonservis bedeli olmadığı bildirildi. Libero mevkiinde oynayan Ronaldo, bugün İstanbul’a gelecek ve pazarlık masasına oturacak. 
     1.86’LIK defans oyuncusu, Brezilya’da Atletico’da iki sezonda 40 maç oynadı, ardından da Portekiz’de Benfica’ya transfer oldu. Burada dört sezonda 108 maçta oynadı, 4 gol attı. Öte yandan Oktay’la görüşen Genel Menajer Sinan Engin, "Aramızda sorun yok. Bonservis problemi çözülürse kendisini bünyemize katacağız" açıklamasını yaptı. 
     
Eski dostlar buluştu      WEB Kartalları’nın kurucularından Tuncay Sertbaş’ın düğünü eski dostları bir araya getirdi. Beşiktaş’ın Çilekli Tesisleri’nde gerçekleşen gecede Siyah - Beyazlı kulübün efsanevi başkanı Süleyman Seba, muhalefet lideri Hasan Arat ve unutulmaz yıldız Şifo Mehmet uzun süre sohbet etti. Jübile hazırlığı yapan Mehmet, çalışmaları hakkında bilgi verdi. 
     
Tunaoğlu anıldı      TÜRK futbolunun ve Beşiktaş’ın unutulmaz yıldızlarından Yusuf Tunaoğlu ölümünün 1. yıldönümünde mezarı başında anıldı. Zincirlikuyu Mezarlığı’nda gerçekleştirilen törene Beşiktaş’ın sembol başkanlarından Süleyman Seba, Divan Kurulu Başkanı Gazi Akınal, ünlü sanatçılardan Bülent Kayabaş, Ercan Yazgan’ın yanı sıra ailesi ve yakın dostları katıldı. 
     



 SPOR 




















</TEXT>
</DOC>
