<DOC>
<DOCNO> 28439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/sonspo01.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst "İlhan'ın Beşiktaş ile protokol imzalaması önemsiz" 
</HEADLINE>
<TEXT>

     Galatasaray Asbaşkanı ve Basın Sözcüsü Ali Dürüst, Beşiktaş'ın da imza attırdığını öne sürdüğü Samsunsporlu İlhan'ın transferi için, ''Bu oyuncu hangi takımı isterse oraya imza atar'' dedi. 
     Ali Dürüst, İlhan ile 1 ay önce görüştüğünü ve bu oyuncuyla protokol imzaladıklarını kaydederek, ''Şu anda sadece bonservis sorunu kaldı. Ya UEFA yoluna ya da kulübüyle anlaşma yoluna gideceğiz'' diye konuştu. 
     İlhan'ın Beşiktaş ile protokol imzalamasının da bir şey ifade etmeyeceğini ileri süren Dürüst, önemli olanın noter huzurunda resmi imzanın atılması olduğunu kaydetti. 
     Dürüst, İlhan'ın bugün Almanya'daki tatilinden dönerken Atatürk Havalimanı'nda Galatasaray Kulübü'nden bazı kişilerce kaçırıldığı şeklindeki iddiaları ise ''Böyle bir şey söz konusu dahi olamaz. Bunlar geçmişte kaldı. Oyuncu resmi imzayı kime atarsa ve hangi takımı isterse ona gider. Gerisi de dedikodu olur'' diye yanıtladı. 







</TEXT>
</DOC>
