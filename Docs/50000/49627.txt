<DOC>
<DOCNO> 49627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/soneko26.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL'e Almanya'dan talip çıktı 
</HEADLINE>
<TEXT>

     Merkezi Almanya'nın Essen kentinde bulunan Türk Gıda İthalatçıları Birliği Türkimport , TEKEL'in Hamburg kentindeki firmasının kapatılacağı ve ürünlerinin dağıtımının bir Alman şirketi tarafından yapılacağı şeklindeki haberler üzerine TEKEL'e talip olduğunu açıkladı. 
     Türkimport Yönetim Kurulu Başkanı Mehmet Gülkılık, Hamburg'daki TEKEL firmasının kapatılmasını ve rakı sevkıyatının askıya alınmasını sert bir dille eleştirerek, yönetim kurulunun 5 milyon marklık bir şirket kurarak TEKEL ürünlerinin dağıtımını üstlenmeyi ya da çoğunluk hisselerine talip olma kararı aldığını belirtti. 
     Gülkılık, ''Yıllardır Türk orijinli gıda ve alkollü içecekleri, özellikle de Türk rakısını Avrupa'daki Türk pazarına dağıtan ve Avrupa'ya tanıtan Türkimport üyeleri olarak bu dağıtımın başka kanallar vasıtasıyla bize ulaşması durumunda boykot kararı alacağız'' dedi. 
     Türkimport yönetim kurulu üyeleri de, Türkiye'de önemli yatırımlara imza attıklarını belirterek, kurmayı planladıkları ''Türkimport GmbH'' adlı şirket ile birlikte Türkiye'de birçok müşterek yatırıma da başlayacaklarını açıkladılar. 
     






</TEXT>
</DOC>
