<DOC>
<DOCNO> 11027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/soneko21.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF "Para konuşmak için erken" 
</HEADLINE>
<TEXT>

     Uluslararası Para Fonu IMF Dış İlişkiler Direktörü Tom Dawson, Türkiye'nin yeni ekonomik programı açıklanmadan, finansman konularını konuşmanın erken olduğunu söyledi. 
     Dawson, Washington'da düzenlediği basın toplantısında, ''şu aşamada finansman hakkında konuşmuyoruz. Bir programımız var ve bu program hala geçerli. Programda yaklaşık 6 milyar dolar kaldı. İçinde bulunduğumuz koşullarda program yeniden yoluna koyulacak'' dedi. 
     Dawson, şu aşamada programı tartışma konusunda ısrarcı olmadıklarını, ekonomiden sorumlu Devlet Bakanı Kemal Derviş'in programı yoluna koymak için Türk hükümetiyle çalışmakta olduğunu kaydetti. Dawson, programa finansmanın uygun veya mümkün olup olmadığının daha ileride noktada belirleneceğini de ifade etti. 
     Dawson, ''Finansman konusu yolun biraz daha ilerisinde diyebiliriz'' dedi. Dawson, şöyle devam etti 
     'Şu anda programın ideal özellikleri hakkında konuşmak, varsayıma dayanmak olur. Bakan Derviş'e, ekibine ve yetkililere güvenimiz var. 
     Halen top Türkiye'nin sahasında. Ne şekilde olabilirse, biz yardımcı olmaya çalışıyoruz. Bakan Derviş, IMF ile Dünya Bankası'nda gayet iyi tanındığı gibi, uluslararası özelliklere sahip. Bu da önemli bir avantaj. Birbirimizi anlamayı kolaylaştırıyor. Ancak, şu anda Bakanın üzerinde çalıştığı konular oldukça zor.'' Dawson, bir soru üzerine, program ortaya çıkmadan bu programın IMF İcra Direktörleri Toplantısında ne zaman ele alınacağını söylemenin erken olduğunu da belirtti. Bir gazetecinin, Türkiye'nin lirayı dalgalanmaya bırakması kararında IMF'den tavsiye alıp almadığını sorması üzerine de Dawson, ''Biz, hükümetin kararına güçlü destek verdik. Türk hükümeti de hala program üzerinde çalışıyor'' dedi. 




</TEXT>
</DOC>
