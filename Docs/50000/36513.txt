<DOC>
<DOCNO> 36513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/spor/spo01.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a öfke 
</HEADLINE>
<TEXT>

Siyah-Beyazlı taraftarlar, Trabzonspor mağlubiyetinin ardından soyunma odasına giden futbolcuları protesto ettiler, Nouma lehine slogan attılar 
     İNÖNÜ Stadı’ndaki sezonun açılış maçında Trabzonspor’a son dakikada teslim olan Beşiktaş’ta büyük şok yaşanıyor. Geçen sezon taraftarlarını hayal kırıklığına uğratan Siyah - Beyazlılar, büyük umutlarla başladıkları yeni sezonun ilk maçında evinde Trabzonspor’a yenilince, taraftarlar öfkelendi. Son dakikalarda gelen galibiyet golünün ardından soyunma odasına giden futbolcuları protesto ettiler. 
     
Bilgili yıkıldı      BEŞİKTAŞ taraftarı, geçen sezon tribünlerin adeta sevgilisi olan yıldız futbolcu Pascal Nouma lehine de slogan attılar. Başkan Serdar Bilgili ve yöneticiler, son dakikada gelen golün ardından adeta yıkıldılar. Bilgili, "Böyle bir başlangıç beklemiyorduk" derken, Futbol Şube Sorumlusu İbrahim Altınsay ise, "Hakemler bize yapılan faulleri, kırmızı kartla değerlendirmediler" açıklamasını yaptı. 
     
Penaltı tartışması      MAÇIN 67. dakikasında kazanılan penaltı kararının ardından atışı kullanacak futbolcu konusunda kısa süreli kriz yaşandı. Topun başına Ahmet Dursun geçerken, Beşiktaş teknik heyeti penaltı için Ahmet Yıldırım’a direktif verdi. Bu sırada taraftarın Ahmet tezahüratı üzerine atışı bu oyuncu kullandı, ancak topu Metin Aktaş’a nişanladı. Golcü oyuncu, geçen sezon son hafta İstanbulspor’a karşı da penaltı kaçırmıştı. 
     
"Macerayı severim"ABD’li kaleci Keller, Beşiktaş’a gelmesinin nedenini, "Daum, Immel ve değişik bir ülke görmek isteği" olarak açıkladı, "Başarı dolu günlerden sonra ülkeme döneceğim" dedi 
     KARTAL YİĞİT 

     Boğaz’ı gezdi 
     BEŞİKTAŞ’IN yeni file bekçisi ABD’li Kasey Keller önce boğazı gezdi. Keller, "Muhteşem bir güzellik. Çok etkilendim" dedi. Türkiye’ye ilk kez geldiğini söyleyen Keller, gördüğü ilginin kendisini şaşırttığını belirterek, "Beşiktaş’ı tercih etmemde en büyük etken Daum, İmmel ve değişik ülke görme isteği. Bu benim yaşantımda yeni bir macera olacak. Macerayı severim. Güzel anılar ve başarılarla dolu günlerle ülkeme dönmek istiyorum" diye konuştu. 
     
     Sosyolog kaleci 
     KELLER, Orlando’daki Orlon Üniversitesi’nde sosyoloji eğitimi aldığını kaydededek, "Şu an ikinci sınıftayım. Her futbolcunun futbol hayatı bittikten sonra yapacağı bir meslek olmalı. Ben de iyi bir sosyolog olarak ülkeme hizmet etmek istiyorum. Şu an okulumu dondurdum, ama kesinlikle bitireceğim" ifadesini kullandı. Keller, "Daum çok karakterli ve başarılı bir hoca. Bu sezon şampiyonluk yaşayacağıma inanıyorum" ifadelerini kullandı. 
     
     İmza bugün 
     TÜRK futbolunu Galatasaray’ın UEFA Kupası’nı kazanmasıyla daha da yakından tanıdığını açıklayan Keller, "Ancak Fatih Terim, Milan’a transfer oldu. Bu Galatasaray için dezavantaj. Fenerbahçe’nin de güçlü bir ekip olduğunu öğrendim" dedi. Daum’la dün uzun bir görüşme yapan Keller, bugün sözleşme imzalayacak. Eşyalarıyla birlikte İstanbul’a gelen Keller önümüzdeki hafta takımla birlikte çalışmalara başlayacak. 
     



 SPOR 


























</TEXT>
</DOC>
