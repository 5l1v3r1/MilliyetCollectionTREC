<DOC>
<DOCNO> 41708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/yazar/cemal.html </URL>
<DATE> 2001/09/12/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Teröre karşı, insanlık adına, çifte standartsız savaş 
</HEADLINE>
<TEXT>

     Yalnız Amerika değil, yalnız Amerikan insanı değil, dünya ve insanoğlu çok büyük bir trajediyle karşı karşıya. 
     Terörizm yalnız Amerika'ya, Amerikan insanına değil, uygarlığa ve insanlığa karşı savaş ilan etmiş durumda. 
     Dünya artık başka bir dünya. 
     Çok tehlikeli bir dünya. 
     Güvenlik açısından öyle, ekonomik ve siyasal açılardan öyle... 
     Amerika'yı bir anda acz içinde bırakan terör karşısında kendini artık çok daha az emniyette hisseden bir dünyada yaşıyoruz. 
     Bu bir gerçek savaş ilanı 
     Terörizmin insanlığa karşı savaş ilanı... 
     Ama aynı zamanda terorizme karşı topyekun bir savaş ilanını gerektiren ve hiçbir çifte standarda yer bırakmayan bir savaş ilanıdır. Bütün uygar dünyanın tam bir dayanışma içine girip insanlık adına teröre karşı birlikte mücadele etmesini gerektiren bir savaş ilanıdır bu. 
     Belki sözün hükmü kalmadı. 
     Öylesine benzersiz bir dehşet, bir şok ki bu, kelimelerle ifade etmek olanaksız belki de... 
     Terörü anlatan böyle bir Holywood filmi yapılmış olsaydı, güler geçerdik. İnandırıcılıktan yoksun, sıradan bir film diye ciddiye almazdık. 
     Altı yolcu uçağı aynı anda kaçırılıyor. İkisi New York'ta, Amerikan kapitalizminin simgesi sayılan Wall Street'teki İkizler'e sabah vakti iş saatlerinde çarptırılıyor. Dünyanın en yüksek iki binası aynı anda çökertiliyor. 
     Bir uçak, Washington'un üzerine getiriliyor. Ve Amerikan askeri gücünün simgesi sayılan Savunma Bakanlığı Pentagon'un sinir merkezine çarptırılıyor. 
     Üç uçak yolcularıyla birlikte düşürülüyor. 
     Amerikan Kongresi'nde yangı çıkartılıyor. Dünyanın tek süper devletinin yönetim merkezi, Beyaz Saray boşaltılıyor. Başkan Bush ve Amerikan yönetimi gizleniyor, sürekli yer değiştiriyor. Amerikan ordusuna savaş alarmı veriliyor. 
     Borsa kapanıyor. 
     Dolar düşüyor. 
     Dünya borsaları düşüyor. 
     Altın yükseliyor. 
     Ham petrol fiyatları fırlıyor. 
     Sonu, ekonomik kaos mu 
     Dünya ekonomisi nereye gidecek 
     Amerika'nın tepkisi ne olacak 
     Karşılıksız bırakmayacağı bilindiğine göre ne yapacak Nerede nasıl vuracak ABD 
     Ve Türkiye bütün bu bunlardan, başta ekonomi ve güvenlik olmak üzere nasıl etkilenecek .. 
     Bilemiyoruz. 
     Ayrıca, böylesine dehşet verici terör eylemleri nerede, nasıl planlandı Arkasında kim, kimler, hangi güçler var Bir devlet gücü olmaksızın, bütün bunlar nasıl hayata geçirilebilir ki 
     O kadar çok yanıtsız soru işareti var ki. Dünyamızı o yüzden belirsizlik ve tehlikelerle dolu günlerin beklediği söylenebilir. 
     Acaba dünyamız 'dijital terörizm' ile mi karşı karşıya 
     Bu deyimi ilk kez 1997 şubat ayı başında eski CIA Başkanı John Duetsch'un ağzından Davos'ta duymuştum. 
     Dünya Ekonomik Forumu'ndaki bir panelde CIA Başkanı, bilgisayar teknolojisinin kullanılarak birçok sabotajın yapılabileceğini anlatmıştı. Hava trafik kontrol sistemlerinin, ticari ve mali şebekelerin, askeri komuta merkezlerinin artık dijital terörizmin hedefleri arasına girdiğini söylemişti. 
     Bunları anlatan CIA'nın eski başkanıydı. Bunları bildiği, karşı önlemlerini aldığı varsayılan CIA'nın ise dün terör karşısında ne kadar aciz kaldığı kanlı biçimde tarihe geçti. 
     O yüzden artık çok daha farklı, çok daha az güvenli bir dünyamız var. 
     Dileriz, bütün insanlık, bütün uygar dünya, terörizmin Amerika'ya, Amerikan halkına karşı açtığı savaştan gereken dersi kısa zamanda çıkartır ve teröre karşı elbirliği yapar. Ve hiçbir çifte standarda meydan bırakmaksızın, büyük bir kararlılıkla terörün üzerine insanlık adına yürür. 
     Hepimizin gündeminde olan insanlık sınavıdır. Terörizme karşı bu sınavdan geçmek zorundayız. 
     Amerikan halkına geçmiş olsun 
     
     







Denizli reel kent 


Dünya düzeni sarsılırken 


Teröre karşı, insanlık adına, çifte standartsız savaş 


CIA çarmıha 


Hep aynı kafa 


Manyaktan kaynaklanan afet 


Sadece eğitim sistemi mi 


Yeni tür savaş 


Yazmayı hiç istemediğim bir yazı 


Orhan Aslıtürk’ün sahte pasaportu varmış 


2 telekom şirketinin borcu, Türkiye’nin dış borcundan fazla 


İnsana kıymet verelim 


Çözüm ihracat 


Aman Tanrım, cennetteyim 


</TEXT>
</DOC>
