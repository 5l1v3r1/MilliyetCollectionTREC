<DOC>
<DOCNO> 26482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sonspo16.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili "İç transferde ödün vermeyiz" 
</HEADLINE>
<TEXT>

     Beşiktaş Kulübü Başkanı Serdar Bilgili, yeni sezonda kesinlikle şampiyon olmayı hedeflediklerini söyledi. 
     Serdar Bilgili, Kahramanmaraş'taki fabrikasında incelemeler yaptıktan sonra Kahramanmaraş Belediye Başkanı Hanefi Mahçiçek'i makamında ziyaret etti. 
     Belediyenin yaptırdığı spor tesislerini gezen Bilgili, yaptığı açıklamada Gaziantep ve Kahramanmaraş'ta gördüğü spor tesislerinin kendisini çok sevindirdiğini, başarılı olmak isteyen kulüplerin altyapıya önem vermek zorunda olduklarını kaydetti. Bilgili, Beşiktaş'a ilişkin soruları yanıtlarken, ''Beşiktaş geçen sezonu iyi geçirmedi. Bundan ders aldık, hatalarımı gördük. Yeni sezonda bu hataları tekrarlamayacak Beşiktaş'ı taraftarının istediği güce kavuşturacağız'' dedi. 
     
     "Beğenmeyenleri satış listesine koyarız" 
     İç transferde kesinlikle ödün vermeyeceklerini vurgulayan Bilgili, futbolculara ödeyebilecekleri fiyatları belirlediklerini bildirdi. ''Bu rakamlara oynamak isteyenler gelir imza atar'' diyen Bilgili, ''Beğenmeyenleri satış listesine koyarız'' diye konuştu. Bilgili, teknik direktör Christoph Daum'un oyun sistemine uyan futbolculardan oluşan bir takım kurmayı amaçladıklarını ifade ederek, şunları anlattı 
     ''Yalnızca bize gerekli olan futbolcuları alacağız, daha iyi bir takım olmaya çalışacağız. Pahalı transferler yerine bize yarayacağına inandığımız, oyun sistemimizde uygun futbolcular transfer edeceğiz.'' Bilgili, Beşiktaş'ın geçen yıl transfere 23 milyon dolar harcadığını, Fenerbahçe ve Galatasaray kulüplerinin yaptığı harcamanın bu miktarın 2 katı olduğuna inandığını kaydetti. 
     






</TEXT>
</DOC>
