<DOC>
<DOCNO> 22269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/sonspo04.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy sarı-lacivert 
</HEADLINE>
<TEXT>

     Fenerbahçeli taraftarlar, takımlarının şampiyonluğunu kutlamaya hazırlandıkları Bursaspor maçı öncesi, Kadıköy'ü sarı-lacivert renklerle donattı. 
     Birinci Futbol Ligi'nde 2000-2001 sezonunun bitimine 2 maç kala, en yakın rakibi Galatasaray'ın 3 puan önünde zirvede yer alan Fenerbahçe'nin taraftarları, Bursaspor maçı sonrası şampiyonluğu katlamaya hazırlanıyor. 
     Bu sezon Kadıköy'de yapacağı son karşılaşma olan Bursaspor mücadelesinin bitiminde, Fenerbahçe'nin şampiyonluk turu atma olasılığı bulunması üzerine sarı-lacivertli taraftarlar, Kadıköy'ün cadde ve sokaklarını sarı-lacivert flama ve bayraklarla donatırken, araçlarını da sarı-lacivert renklerle süsleyerek şova hazırlandı. Bu arada, Bursaspor maçı öncesi Fenerbahçe Şükrü Saracoğlu Stadı'nda karşılaşmayı izleyecek taraftarlar, öğle saatlerinde kapılar açılarak içeriye alınmaya başlanırken, stat çevresinde büyük izdiham oluştu. Sabahın erken saatlerinden itibaren sarı-lacivert forma ve bayraklarla Kadıköy'e akın eden taraftarlar, tribünleri doldurmaya başladı. 







</TEXT>
</DOC>
