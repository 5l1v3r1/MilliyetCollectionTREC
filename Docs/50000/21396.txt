<DOC>
<DOCNO> 21396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sonspo07.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda UEFA kupası sahibini arıyor 
</HEADLINE>
<TEXT>

     Futbolda 43. UEFA Kupası, yarın sahibini bulacak. İngiltere'nin Liverpool ile İspanya'nın Alaves takımları, Almanya'nın Dortmund kentinde karşı karşıya gelecek. 
     Kupayı daha önce Liverpool 2 kez kazanırken, Alaves ise tarihinde ilk kez final oynayacak. UEFA Kupası'nın müzesine en çok götüren takımlar ise 3'er kezle Inter ve Juventus. 
     Kupanın son sahibi ise geçen sezon Kopenhag'da Arsenal'i, 0-0 biten normal süre ve uzatma bölümleri sonrasında, penaltılarlar 4-1 yenen Galatasaray olmuştu. 
     
     Nasıl finale geldiler 
     Tarihinde ilk kez bir Avrupa kupasında final oynayacak CD Alaves Vitoria, 1. turda Gaziantepspor'u 0-0, 4-3, 2. turda İsveç'ten Lillestrom SK'yı 3-1 ve 2-2, 3. turda Norveç'ten Rosenborg BK Trondheim'ı 1-1 ve 3-1, 4. turda da İtalya'dan FC Inter'i 2-0 ve 3-3'lük skorlarla saf dışı bıraktı. İspanyol temsilcisi çeyrek finalde, kendi ülkesinden Rayo Vallecano'yu 3-0 ve 2-1, yarı finalde de Alman ekibi FC Kaiserslautern'i 5-1 ve 4-1'lik sonuçlarla yenerek, finale adını yazdırdı. 
     FC Liverpool ise ilk turda Rumen Rapid Bükreş'e 0-1 ve 0-0, 2. turda Çek Cumhuriyeti'nden Slovan Liberec'e 1-0 ve 3-2, 3. turda Yunan ekibi Pire Olympiakos'u 2-2 ve 2-0, 4. turda da İtalya'nın AS Roma takımını 2-0 ve 1-0'lık skorlarla kupanın dışına itti. İngiliz takımı çeyrek finalde, Portekiz temsilcisi FC Porto'yu 0-0 ve 2-0 ve yarı finalde de İspanya temsilcisi FC Barcelona'yı 0-0 ve 1-0'lık sonuçlarla geçti ve uzun bir aradan sonra finalde mücadele etmeye hak kazandı. 
     1972 yılına dek Avrupa Fuar Şehirleri Kupası adıyla oynanan ve bu yıldan sonra da UEFA Kupası adıyla gerçekleştirilen kupada son 3 yılda değiştirilen statüyle final, tek maç olarak oynanmaya başlandı. 






</TEXT>
</DOC>
