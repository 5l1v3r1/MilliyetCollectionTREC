<DOC>
<DOCNO> 17714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sontur32.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Swiss Otel baskıncılarında iki kaleşnikof, 16 pompalı tüfek çıktı 
</HEADLINE>
<TEXT>

     Swissotel'deki işgal ve rehin alma olayına ilişkin İstanbul Emniyet Müdürlüğü'nden yapılan açıklamada, teslim olan 13 işgalciden 16 adet pompalı tüfek, 2 adet kaleşnikof marka otomatik tüfek ve 3 adet tabanca ele geçirildiği bildirildi. 
     Emniyet açıklamasında, dün gece bir otomobil ve bir minibüsle olay yerine gelerek Swissotel'e giren, Rus-Çeçen savaşını protesto ederek ''konuyu uluslararası kamuoyuna duyurmak istedikleri'' belirtilen işgalcilerin, ellerindeki muhtelif silahlarla otel güvenlik personelini etkisiz hale getirip 100-150 kadar müşteriyi rehin aldıkları kaydedildi. 
     Müzakereler sonucu işgalcilerin ikna edilerek, yaklaşık 12 saat süren eylemin ardından teslim olmalarının sağlandığı hatırlatılan açıklamada, şöyle denildi 
     ''Toplam 13 eylemci nezaret altına alınmıştır. Eylemcilerin, 16 adet pompalı tüfek, 2 adet kaleşnikof marka otomatik tüfek ile 3 tabancaya sahip oldukları anlaşıldı. Silahlar ile söz konusu araçlar zapt edildi.'' 
     Olay sonucu herhangi bir can kaybı veya yaralanma olmadığı vurgulanan açıklamada, işgalcilerin otele girişleri sırasında ateş etmeleri nedeniyle, Swissotel'in kapılarında kısmen maddi hasar meydana geldiği ifade edildi. 
     Bu arada, teslim olduktan sonra gözlem altına alınan kişiler arasında Muhammed Emin Tokcan'ın yanı sıra, 1996 yılında Trabzon-Soçi seferini yapmaya hazırlanan ''Avrasya'' feribotunun kaçırılması olayına karışan ve Tokcan ile yargılanarak 8 yıl 11 ay 20 gün hapis cezasına çarptırılan Ertan Coşkun'un da bulunduğu öğrenildi. Ayrıca diğer 11 kişi arasında, Tokcan ve Coşkun'un Düzce'den tanıdıkları Bahri Demir adlı kişinin de olduğu kaydedildi. 
     
     



</TEXT>
</DOC>
