<DOC>
<DOCNO> 4872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sontur30.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı Şalk'tan Ecevit'e sert yanıt 
</HEADLINE>
<TEXT>

     Beyaz Enerji Operasyonu'nu yürüten ve IMF, AB ve Dünya Bankası'nın Türkiye temsilciliklerinden doğrudan bilgi istediği için Başbakan Bülent Ecevit tarafından eleştirilen Ankara DGM Savcısı Talat Şalk, sert bir açıklama yaptı. Şalk, "Ben özgürüm. Bana kimse bir şey yapamaz. Yetkilerimi kullanmaktan aciz olmadım. Şimdiden sonra da yetkilerimi kullanacağım. Taki görev Ben'den alınıncaya kadar" diye konuştu. 
     Savcı Şalk, DGM'den ayrılışında gazetecilerin soru bombardımanıyla karşılaştı. Başbakan Ecevit'in kendisi hakkındaki sözleri için "Bir yorum yapmayacağım. Bunu kamuoyuna bırakıyorum" diyen Şalk, "Soruşturmada kendinizi özgür hissediyor musunuz " sorusuna ise, "Ben özgürüm. Bana kimse bir şey yapamaz. Yetkilerimi kullanmaktan aciz olmadım. Şimdiden sonra da yetkilerimi kullanacağım. Taki görev Ben'den alınıncaya kadar" karşılığını verdi. 
     Beyaz Enerji Operasyonu'nun kapatılması yönünde telkin olup olmadığıyla ilgili soruya ise Şalk, "Ban'a o yönde baskı gelmedi" demekle yetindi.Ankara DGM Savcısı Talat Şalk, bir başka soru üzerine ise şu karşılığı verdi "Başsavcı'ya bu konunun başından beri bilgi verdim. 
     Ama ben her yazışmayı Başsavcı'ya duyuramam. Bu yazışmada iddia edildiği gibi böyle bakanlık, şu, bu atlanmış değildir. Ben bakanlığa yazmadım ama bu şahısların diplomatik hürriyetleri yok. Yazılar da bana gelmiştir. Yani adamlarda buna şaşırmamışlar, yazıların bir kısmı cuma, bir kısmı pazartesi günü geldi. Bunlar bilirkişilerimizin olaya daha iyi bakabilmek için istedikleri prensipler. Onlar bu gibi tatbikatta nelere dikkat ediyorlar, bunların daha sağlıklı değerlendirilmesi için istendi. İngilizce oldukları için çevirileri yapılıyor."Bir başka soru üzerine görevden alınma kaygısı olmadığını belirten Şalk, "Ben Türkiye'nin hukuk devleti olduğuna inanıyorum. Halen de aynı inancı taşıyorum" dedi. Adalet Bakanı Hikmet Sami Türk ile görüşüp görüşmediğiyle ilgili bir soru üzerine Şalk, "Adalet Bakanı, Başsavcı ile görüşür. Beni aramaz, doğal olanı da budur" şeklinde konuştu. 
     Ankara DGM Savcısı Şalk, başka bir soruya karşılık olarak da Adalet Bakanlığı'nın görevlendirdiği bir müfettişin DGM'ye gelerek çalışmaya başladığını belirtirken, "Her halde yapılanları görür" diye konuştu. 




</TEXT>
</DOC>
