<DOC>
<DOCNO> 44939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sontur20.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'lıların ektiği yaklaşık 8 milyon kök hint keneviri ele geçti 
</HEADLINE>
<TEXT>

     Doğu ve Güneydoğu'da terör örgütü PKK'nın en önemli mali kaynaklarından biri olan uyuşturucuya yönelik sürdürülen operasyonlarında, 7 milyon 949 bin 361 kök dişi hintkeneviri ele geçirildi. 
     Olağanüstü Hal Bölge Valiliği yetkililerinden edinilen bilgiye göre, Irak'ın kuzeyindeki dağlık kesimlerde barınan terör örgütü PKK, gelir kaynağının en önemli bölümünü uyuşturucu ticaretinden sağlıyor. Irak'ın kuzey kesiminin yanı sıra Doğu ve Güneydoğu'da terör örgütü yandaşlarınca ekildiği bildirilen ve örgüt tarafından çeşitli yollarla yurtdışına çıkarılarak satılan uyuşturuculardan trilyonlarca lira gelir elde ediliyor. 
     Olağanüstü Hal Bölgesi kapsamındaki illerde bu yıl 9 ayda düzenlenen operasyonlar ve arazi arama-taramalarında 521 kilo 686 gram eroin, 467 kilo 374 gram bazmorfin, 1 kilo 247 gram esrar ve 111 ton esrarın üretilebileceği 7 milyon 949 bin 361 kök dişi hintkeneviri ele geçirildi. Hintkenevirleri bulundukları yerlerde yakılarak imha edilirken, ele geçirilen, uyuşturucuların yurtdışı piyasa değerinin 500 trilyon lirayı bulduğu bildirildi. 
     Düzenlenen operasyonlarla terör örgütüne 500 trilyon liranın aktarılmasının önlendiğini belirten yetkililer, operasyonların aralıksız sürdürüldüğünü söylediler. 
     Terör örgütü PKK'nın en büyük gelir kaynağını uyuşturucu ticaretinin oluşturduğunu belirten yetkililer, şu bilgileri verdiler 
     ''Doğu ve Güneydoğu'nun dağlık kesimlerinde örgüt ve yandaşları tarafından ekilen hintkenevirleri esrara dönüştürülerek, çeşitli yollardan yurtdışında pazarlanıyor. Örgüt uyuşturucudan trilyonlarca liralık gelir sağlıyor. Terör örgütünün mali kaynağını kesmek ve işlenen insanlık suçunu önlemek amacıyla operasyonlar yoğunlaştırıldı. 
     Bu yıl 9 ayda düzenlenen operasyonlarla ele geçirilen hint kenevirleri esrara dönüştürülemeden ele geçirilerek imha edildi. Böylece örgüte 500 trilyon liralın aktarılması da önlenmiş oldu.'' 
     






</TEXT>
</DOC>
