<DOC>
<DOCNO> 21984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sonspo03.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor "Galatasaray maçı gerçek bir final olacak" 
</HEADLINE>
<TEXT>

     Gaziantepspor Kulübü Basın Sözcüsü Kamil Gereçci, Galatasaray ile çok özel bir karşılaşma yapacaklarını belirterek, ''İşte bu, gerçek final olacak. Hata yapan kaybeder'' dedi. 
     Kamil Gereçci, Galatasaray'ın bu tür karşılaşmalara alışkın olabileceğini, ancak kendilerinin ilk kez böyle bir mücadeleye girdiği için daha dikkatli olmaları gerektiğini söyledi. 
     Trabzonspor karşılaşmasında ortaya koydukları oyunu yinelemeleri durumunda Galatasaray'ı yeneceklerine inandığını kaydeden Gereçci, ''Ancak, rakip Türkiye'nin ötesinde, Avrupa'nın en iyi takımlarından birisi. Haftayı sahasında 2-1'lik Ankaragücü yenilgisiyle kapatması, bu karşılaşma için ölçü olamaz'' diye konuştu. 
     
     'Düğüm çözülebilir' 
     ''Gaziantepspor-Galatasaray karşılaşması tam bir final olacak. Kazanan takım, sıralamadaki yerini belirleyecek. Lig düğümü bu hafta önemli ölçüde çözülebilir'' diyen Gereçci, kendileri açısından galibiyet dışında seçenek olmadığına dikkati çekti. 
     Gereçci, Galatasaray'ı yenmek için taraftar desteğine çok büyük ihtiyaç duyacaklarını hatırlatarak, taraftarları, centilmenlik kurallarından ayrılmadan ''stadın dışına taşmaya'' çağırdı. 
     Galatasaray karşılaşmasına yönetim, teknik kadro ve takımın bir bütün durumunda yoğunlaştığını anlatan Gereçci, Türkiye'ye gerçek final izlettirme noktasına geldikleri için ayrıca mutlu olduklarını sözlerine ekledi. 






</TEXT>
</DOC>
