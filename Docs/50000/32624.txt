<DOC>
<DOCNO> 32624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/spor/spo06.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat gafı 
</HEADLINE>
<TEXT>

Genel müdürlüğün, İngiltere, Almanya, Fransa, İtalya gibi ülkelerin bile katılmasına ve "Hastalık riski yoktur" uyarısı yapılmasına rağmen, Gençlik Olimpiyatı’na gitmeme kararı alması tepki topladı 
     CEMAL ERSEN 

     21 - 27 Temmuz’da İspanya’nın Murcia kentindeki Avrupa Gençlik Olimpiyatları’na "Lejyoner" hastalığı riski nedeniyle katılmama kararı veren Gençlik ve Spor Genel Müdürlüğü şaşkınlık yarattı. Oyunlara katılmama kararı veren tek ülke unvanını alan Türkiye’nin bu tavrı EOC’nin tepkisini çekerken, Avrupalı üç uzman doktorun raporunda, "Murcia’ya gitme riski, Avrupa’da herhangi bir kente gitme riskiyle aynı orandadır" ifadeleri yer aldı. 
     BAĞIMSIZ doktorlar Hollandalı Jacob Kool, İngiliz Carol Joseph ve John Lee’nin Murcia’da yaptıkları inceleme sonunda hazırladıkları raporun yanı sıra, kentin Belediye Başkanı Miguel Camara Botfa ve EOC’nin tavsiye raporları da söz konusu hastalık riskinin bulunmadığını ortaya çıkardı. Ancak tüm bu raporları göz ardı eden Genel Müdürlük Sağlık Kurulu’nun önceki gün yaptığı toplantıda oyunlara katılmama kararı vermesi TMOK’u zor durumda bıraktı. 
     TMOK Genel Sekreteri Togay Bayatlı, olayı skandal olarak nitelendirdi. Bayatlı, "EOC yönetimi, 15 Temmuz’da Moskova’daki toplantıda söz konusu raporları da değerlendirerek, daha önce açıklandığı gibi oyunların Murcia’da yapılmasını kararlaştırdı. Kemal Mutlu’nun bu hareketinde iyi niyet aramak mümkün değil. Olimpiyatlara talip bir ülkenin nasıl spor yönetimi anlayışına sahip olduğu bir kez daha ortaya çıktı" ifadelerini kullandı. 
     



 SPOR 























</TEXT>
</DOC>
