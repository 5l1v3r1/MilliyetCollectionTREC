<DOC>
<DOCNO> 24274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sondun15.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Faysal Hüseyni'nin ölümü üzerine Filistinliler Doğu Kudüs'te toplandı 
</HEADLINE>
<TEXT>

     Filistin lideri Yaser Arafat, Filistinli yetkili Faysal Hüseyni'nin ölümünün, Filistin halkı için büyük kayıp olduğunu söyledi. 
     Arafat, Belçika Parlamentosu önünde gazetecilere yaptığı açıklamada, Hüseyni'nin yarın Kudüs'te düzenlenecek cenaze törenine katılmak için Belçika gezisini yarıda kesebileceğini belirtti. Filistin lideri Arafat, gençlik yıllarından bu yana çok yakın arkadaşı olan Hüseyni'nin aynı zamanda akrabası olduğunu da kaydetti. 
     Bu arada, Hüseyni'nin ölümü nedeniyle yüzlerce gözü yaşlı Filistinli Doğu Kudüs'teki Filistin Yönetim Binası'nın önünde toplanarak, Kuranıkerim okudu. 
     Filistin Kurtuluş Örgütü'nün Kudüs'teki karargahları, Filistin Yönetim Binası ve Hüseyni'nin Kudüs'ten sorumlu Devlet Bakanlığı yaptığı binada, bayraklar yarıya indirildi. 
     Hüseyni'nin oğlu Abdülkadir Hüseyni, babasının ölümü için, ''Allah'ın takdiri'' derken, cenaze töreninin, Kudüs'teki El Aksa Camii'nde yapılacağını söyledi. Filistin yönetiminden yapılan açıklamada, ''Filistin, sürgün, işgal ve kuşatma demeden mücadele veren en seçkin liderlerinden birini kaybetti'' ifadesi yer aldı. Hüseyni'nin korumalarından Vahid Sidani de gözyaşları içinde yaptığı açıklamada, ''Onun ölümü, Arap dünyası, Filistin halkı ve Kudüs'ün kurtuluş mücadelesi için büyük bir kayıp. Bundan sonra ne yapacağımı bilmiyorum'' diye konuştu. Hüseyni'nin naaşının yarın Ürdün'ün başkenti Amman'a, oradan da Filistin lideri Yaser Arafat'ın eşliğinde Batı Şeria'daki Ramallah kentine getirilmesi bekleniyor. 







</TEXT>
</DOC>
