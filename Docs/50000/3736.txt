<DOC>
<DOCNO> 3736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sonspo08.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Teleon soruşturmasında tarafların sözlü savunmaları dinlendi 
</HEADLINE>
<TEXT>

     AKS Televizyon Reklamcılık ve Filmcilik San. ve Tic. A.Ş ile Turkcell İletişim Hizmetleri A.Ş.’nin, Teleon Reklamcılık ve Filmcilik San ve Tic. A.Ş.’nin hakim durumu kötüye kullandığı iddiası üzerine başlatılan soruşturmada tarafların sözlü savunmaları dinlendi. 
     Rekabet Kurulu Başkanı Tamer Müftüoğlu, Kurul’un kararının 7 Şubat’ta açıklanacağını söyledi. 
     Toplantıda AKS A.Ş. adına konuşan Gülbiye Dalgıç, Teleon tarafından haber alma hakkının engellendiğini, 2 milyon dolarlık teminat istendiğini, bunu da kabul ettiklerini, ancak anlaşmazlık halinde Teleon kayıtlarının delil teşkil edeceğine ilişkin maddeyi kabul etmediklerinden görüntü alamadıklarını söyledi. 
     Turkcell A.Ş. adına konuşan Arif Esin ise Telsim tarafından uygulanan "Telsim sim kartı getirene Teleon aboneliğinde yüzde 50 indirim" uygulamasının hakim durumu kötüye kullanmak olduğu görüşünü dile getirdi. 
     Esin, rekabeti ortadan kaldıran havuz sistemine son verilmesini istedi. 
     Teleon adına konuşan Yılmaz Aslan ise hakim durumun kötüye kullanılması için bir menfaat elde edilmesi gerektiğini, ancak geçmiş dönemde kanalların izlenme oranlarının değişmediğini, üstelik Teleon ve Star’ın reklam gelirlerinin, diğerlerinin aksine düştüğünü belirtti. Aslan şöyle konuştu 
     "Diğer kanallar Kemal Sunal filmleri veya yeni bir film veya İkinci Bahar gibi filmler koyarak daha fazla izlenebilmektedir. Onlar nasıl parayı bastırıp filmi alıyorlarsa, biz de para vererek maçların yayın hakkını aldık. İkinci Baharı seyretmek için maçları bile boşveren çok kişi oldu. Ayrıca Türk futbolunun önemli isimlerinden Hakan Şükür ve Fatih Terim gibi yıldızların yurtdışına gitmesi de lig maçlarına ilgiyi azalttı. Kupa maçlarının yayın hakkını alan kanalların daha fazla seyredildiği zamanlar oldu. Bu da gösteriyor ki, birinci lig maç görüntüleri pazarı diye bir pazar yoktur." 
     Aslan, Teleon’un yayın hakkını almak için milyarlarca lira ödediğini ve bunu da dekoder satarak karşılayabileceğine dikkati çekti. 
     Bazı kanalların haber amaçlı aldığı görüntüleri diğer programlarda da kullanmak istediğini anlatan Aslan, buna uyulması için 2 milyon dolarlık teminat istediklerini söyledi. 
     Cine5’in 550 bin dekoder satmasına rağmen Teleonun 30 bin dekoder ancak sattığını ve bir üstünlük sağlanmasının sözkonusu olmadığını belirten Aslan, yüzde 10 pazar payına sahip bir firmanın hakim durumundan söz edilemeyeceğini savundu. 
     Türkiye Futbol Federasyonu’nu temsilen konuşan İlhan Yalçın da Teleon ile yapılan sözleşmelerin daha önceki mahkeme kararları ve kanunlar dikkate alınarak yapıldığını ve açıkta kalan bir hüküm olduğunu düşünmediklerini kaydetti. 
     Yalçın, bazı kanalların extra para ödemeden görüntülerin tüm yayın hakkını almak istediklerini ve kendilerinin yayıncı kuruluşun hakkını da korumak durumunda olduklarını söyledi. 
     Yalçın yeni ihale sözleşmelerinde konuya açıklık getirilerek, 3 dakikalık görüntünün sadece haber programında kullanılabileceği maddesinin konduğunu anlattı ve soruşturmanın reddini talep etti. 
     
     




</TEXT>
</DOC>
