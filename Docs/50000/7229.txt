<DOC>
<DOCNO> 7229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/soneko18.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç "Bu sıkıntı çekilmeden enflasyon düşmez" 
</HEADLINE>
<TEXT>

     Koç Holding Yönetim Kurulu Başkanı Rahmi Koç, hükümetin enflasyonu yüzde 20'nin altına inmesini bir hedef olarak programına aldığını ve kendilerinin de buna uygun hareket ettiğini hatırlatarak, ''Enflasyon yüzde 20'nin altına inmez de yüzde 22 olur. Bizim için hiçbir mahsuru yok, biz ona da uyacağız'' dedi. 
     Rahmi Koç, İstanbul Büyükşehir Belediye Başkanı Ali Müfit Gürtuna'yı ziyareti sırasında yaptığı açıklamada, Koç Topluluğu'nun 25 Şubat'ta 75. yıldönümü toplantısına bizzat davet etmek için Gürtuna'yı ziyarete geldiğini söyledi. 
     Görüşmede basın mensuplarının sorularını da yanıtlayan Rahmi Koç, bir gazetecinin, ''Ekonomik krizden dolayı devalüasyon bekleniyor. Devlet Bakanı Tunca Toskay ekonomik paketin dışına çıkılabileceğini söylüyor. Siz bunu nasıl değerlendiriyorsunuz '' sorusuna şu yanıtı verdi 
     'Başbakan, program dışına çıkılmayacağını söylüyor. Ankara'da geçen hafta yapılan toplantılarda, bütün iş camiası programa aynen devam edilmesi konusunda mutabık kaldı. Bu programın dışına çıkılması hem IMF ile olan ilişkilerimizi bozar hem de düşme trendine giren enflasyonu tekrar körükleyebilir. Bu son şansımızdır. Bu şansımızı da kaybedersek, bir daha kolay kolay hiperenflasyondan geri gelemeyiz. Benim görebildiğime göre, hükümetin bu konuda fazla bir alternatifi de yok. Muhakkak programa devam edeceklerdir. Tabii bunda ince ayarlar olacaktır. Fakat aşağıya doğru inme trendine girmiş olan enflasyonu tekrar yukarıya çıkarmak, son derece sevimsizdir. Bunu yapacaklarını ben zannetmiyorum.'' 
     'Bu program belli bir tarihe kadar sonuç vermezse desteğinizi çeker misiniz '' sorusuna Rahmi Koç, bu şekilde bir taahhüde girmek gibi bir durumun söz konusu olmadığını, hükümetin enflasyonun tek rakama inmesi veya yüzde 20'nin altına inmesini bir hedef olarak kendi programına aldığını, kendilerinin de buna uygun hareket ettiklerini söyledi. 
     Rahmi Koç, ''Şimdi bu yüzde 20'nin altına inmez de yüzde 22 olur.Bizim için hiçbir mahsuru yok. Biz ona da uyacağız. Bugün rekabet o kadar şiddetli ki siz isteseniz de mamulünüzü enflasyonun üzerinde fiyatlandıramıyorsunuz. Dolayısıyla işinizi enflasyondan aşağıya fiyatlandıracak şekilde organize etmek lazım'' diye konuştu. 
     Rahmi Koç, enflasyonun düşmesinin ''piyasadan paranın çekilmesi, işlerin yavaşlaması, talebin durgunlaşması'' ile ancak olabileceğine işaret ederek, şöyle dedi 
     'Başka türlü olması mümkün değil. Bu sıkıntılı devreden hepimiz geçeceğiz ama kişiler ya da kuruluşlar efendim enflasyon insin de biz hiç zarar görmeyelim gibi havadalar, bu mümkün değil. Bu sıkıntıyı çekeceğiz bunun da başka yolu yok.'' 
     Koç, şunları söyledi 
     'IMF devletlere veya hükümetlere karşı olan görüşünü yumuşattı. daha esnek davranıyor. Dolayısıyla IMF'nin bir memlekete olan faydası dünya finans çevrelerinde. Onların yaptığı program kabul edildiği takdirde sizin kredibiliteniz arttığı gibi, borçlanma imkanınız da artıyor. Yoksa size verdiği 1.4 milyar doları verse de olur vermese de. Ama onun bunu veriyor olması, dış finans çevrelerine bir yeşil ışık yakıyor. Ben bu ülkeye inanıyorum, bu ülke doğru yolda gidiyor.Dolayısıyla Siz de kredi verebilirsiniz diyor. IMF'nin bir memlekete yaptığı en büyük iyilik.'' 
     Koç, bir gazetecinin, uygulanan program nedeniyle fabrikaların kapandığı, işsizliğin ve suç oranlarının arttığı ve olayların sosyal patlama boyutuna gittiği iddialarını dile getirmesi üzerine de, şöyle dedi 
     ''Otomobil hırsızlığının yüzde 70 arttığını, kapkaçcılığın arttığını görüyoruz. Buna biraz da kanunlar cevaz veriyor. Kanunda kapkaçcılık hafif bir suç. Bu konuyu görüştük, yapanı yakalayıp mahkemeye veriyorlarmış, mahkeme salıyormuş. Böyle olunca adam çıkıp bir daha çalıyor ki avukat parasını tedarik etsin. Dolayısıyla bunun enflasyonla pek alakası yok. Bu hadiseleri yapanların mühim bir kısmı salıverilenler. İşsizlik var, memlekette bu ciddi bir sorundur. Buna karşı Batı ülkelerinde işsizlik sigortası var onlar paralarını oradan alırlar. Bizde bu sistemler tam oturmuş değildir. İşsizlik sigortasını işler hale getirmek lazım.'' 
     




</TEXT>
</DOC>
