<DOC>
<DOCNO> 27673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sondun05.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times personel indirimine gidiyor 
</HEADLINE>
<TEXT>

     ABD'nin önde gelen gazetelerinden New York Times, tasarruf amacıyla personel sayısında 1200 kişilik azalmaya gideceğini açıkladı. 
     Gazetenin reklam gelirlerinin yüzde 19,5 oranında düştüğü ve bunun sonucu yönetimin tasarruf önlemlerine başvurmak zorunda kaldığı bildirildi. New York Times Co. şirketinin açıklamasında, yapılacak tasarrufla, şirketin yılın ikinci yarısında yeniden kara geçmesinin sağlanmaya çalışılacağı belirtildi. Şirket yetkililerinin verdiği bilgiye göre, bu yıl içinde gazetenin 14 bin işçisinden 1200'ü işlerini kaybedecek. New York Times, geçen aylarda, diğer bazı basın-yayın kuruluşlarıyla birlikte personel sayısında indirime gideceğini duyurmuştu. 
     New York Times gazetesini yayınlayan şirket, aynı zamanda Boston Globe ve 15 başka gazetenin sahibi konumunda bulunuyor. Kuruluşa bağlı 8 televizyon kanalı ve New York'ta faaliyet gösteren 2 radyo istasyonu da var. Kuruluş ayrıca 40'tan fazla web sitesini kontrol ediyor. Şirket yetkilileri, yapılacak tasfiyeler, personelin emekliliğe teşviki ve atama yapılmayan görevlerin lağvedilmesiyle 2001 yılı içinde 35-40 milyon dolar tasarruf sağlanacağını belirttiler. Bunun sonucu olarak kuruluşun karlılığının 2001 yılında Wall Street analistleri tahminlerinin üzerine çıkması bekleniyor. Kuruluşun başkanı Russel Lewis, ''Uygulamaya koyacağımız tedbirler, uzun vadeli stratejimizi tehlikeye atmadan durumumuzu düzeltmemize yardımcı olacaktır'' dedi. 
     






</TEXT>
</DOC>
