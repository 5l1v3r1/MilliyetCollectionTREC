<DOC>
<DOCNO> 29669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/son/sontur02.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP kurultayında delege ve izleyiciler salona alınmaya başladı 
</HEADLINE>
<TEXT>

     CHP 29. Olağan Kurultayının yapıldığı Atatürk Spor salonuna delege, konuk ve izleyiciler alınmaya başladı. 
     Sabahın erken saatlerinden itibaren kurultay salonuna gelmeye başlayan delege, konuk ve izleyiciler saat 08.30'dan itibaren yoğun güvenlik önlemleri arasında salona alınırken, seyyar satıcılar da kurultay salonu çevresindeki yerlerini aldılar. 
     Kurultay salonunda, kürsünün üstünde büyük boy, Türk bayrağı, Atatürk, ve Deniz Baykal portresi ile CHP'nin 6 Oklu parti bayrağı yer alırken, kürsünün karşısındaki platformun üzerine ''Şimdi CHP Zamanı'' yazılı dev bir pankart asıldı. 
     Salona erken saatlerde gelen partililer, CHP genel sekreter yardımcısı Mehmet Sevigen'in anonsları ve Türk halk ve pop müziği parçaları eşliğinde sloganlar atarak çalınan parçalara da eşlik ettiler. 
     Kurultay salonunun ortasında CHP Bilim, Yönetim Kültür Platformu üyeleri için yer ayrılırken, basın mensupları salonun girişine konulan yükseltilmiş platformda görev yapacaklar. 
     CHP 29. Olağan Kurultayı, delegelerin salonda yerlerini almaları ve kurultayı yönetecek Kurultay Başkanlık Divanının seçiminin ardından çalışmalarına başlayacak. 
     

</TEXT>
</DOC>
