<DOC>
<DOCNO> 48082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/sontur09.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'li Menderes "Türkiye'nin bu hükümetten kurtulması gerek" 
</HEADLINE>
<TEXT>

     DYP İstanbul Milletvekili Aydın Menderes, Türkiye'nin kısa zamanda bu hükümetten kurtulması gerektiğini savundu. 
     Menderes, parti genel merkezinde düzenlediği basın toplantısında, hükümetin itibarının ve siyasi kredisinin kalmadığını, hiçbir sorunun üstesinden gelemediğini öne sürdü. 
     Ekonomik krizin ağırlaştığını, Türkiye'nin 50 yıldır karşılaşmadığı acı bir durumla karşı karşıya kaldığını anlatan Menderes, ''Milletin gözündeki ümit ışığını maalesef bu hükümet söndürmüştür'' dedi. 
     Hükümete güvenin kalmadığını, bu nedenle faizlerin düşmediğini, dolara yönelişin arttığını kaydeden Menderes, şöyle devam etti 
     ''Para lazımsa bulunur. Ama hükümetin itibarı, siyasi kredisi kalmamışsa, cebine itibar koyamazsınız. Parlamentonun bu hükümeti değiştirmesi lazım. Bugünkü meclis aritmetiği ve siyasi konjonktürden yeni ve kalıcı bir hükümetin kurulabilmesi imkansızlık derecesinde zor olduğu için Türkiye bir erken seçimle zaruri olarak karşı karşıya gelmiştir.'' Menderes, hükümetin ''seçim yapamayız'' açıklamaları yaptığını, aslında bunun, Türkiye'nin şartlarını seçime gidemeyecek kadar bozduklarının itirafı olduğunu ifade etti. Ülke ne kadar sıkıntıya düşerse seçimin de o kadar zorunlu hale geldiğini kaydeden Menderes, Türkiye'nin kısa zamanda bu hükümetten kurtulması gerektiğini savundu. 
     Aydın Menderes, referandum ile ilgili bir soru üzerine de teknik bir konuda yorum yapamayacağını, ancak ''yanlışın yanlışla düzeltilemeyeceğini'' ve ''yanlış nerede yapıldıysa, orada düzeltilmesi gerektiğini'' ifade etti. 
     






</TEXT>
</DOC>
