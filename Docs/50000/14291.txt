<DOC>
<DOCNO> 14291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/ekonomi/eko02.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tasarruf bakanı geliyor 
</HEADLINE>
<TEXT>

Gelir getirici önlemlerden önce, 3 katrilyon liralık tasarruf yapılacak. Bir bakan devlette tasarrufu koordine edecek. Bakanlar tasarruf tekliflerini bir hafta içinde sunacak 
     ANKARA Milliyet 

     Bakanlar Kurulu’ndan, Meclis’i "gece - gündüz, cumartesi - pazar" çalıştırma kararı çıktı. Gelir getirici önlemlerden çok kamu harcamalarında kısıntıya yönelerek 2.5 - 3 katrilyon liralık kaynak hedefleyen hükümet, "devlette tasarrufun koordinasyonu" için bir bakan görevlendirecek. 
     Başbakan Bülent Ecevit başkanlığında üç buçuk saat süren toplantının ardından açıklama yapan Devlet Bakanı Rüştü Kazım Yücelen, Devlet Bakanı Kemal Derviş’in Bakanlar Kurulu’na ekonomik durum ve yurtdışı temasları hakkında bilgi sunduğunu, geçen hafta yapılan Yüksek Planlama Kurulu ile Ekonomik ve Sosyal Konsey’de ele alınan konuların görüşüldüğünü belirtti. 
     
     İç kaynaklara yönelinecek 
     Yücelen, "iç kaynaklara hassas şekilde eğilerek, yeni gelir getirici işlemlerden ziyade tasarruf ağırlıklı kaynak arayışına yönelineceğini" vurguladı. İşçi - işveren kesimleri ve sivil toplum kuruluşlarıyla yeniden görüşüleceğini belirten Yücelen, şunları söyledi 
     "Toplumun hassasiyeti göz önüne alınarak ekonomik programa son şekli verilecek. Tasarrufa yönelinecek. Tüm bakanlıklar cari harcamalarından gönüllü vazgeçecekleri kısımdan vazgeçecekler. Başbakan’ın görevlendireceği koordinatör bakan’ yönetiminde tasarruf uygulamasına gidilecek. Bakanlar teklifleri gelecek hafta Bakanlar Kurulu’na sunacak. Kesinlikle Yetki Kanunu’yla ekonomi kanunu çıkarılmayacak." 
     
     Halkbank’a 54 trilyon 
     Bütçeden kamu bankalarına ayrılacak miktarın Meclis’te görüşüleceğini belirten Yücelen, Halk Bankası’na 54 trilyon lira aktarılacağını açıkladı. Yücelen, "Bütçede her şey şeffaf bir şekilde görüşülecek. Toplumun öncelikleri ve hassasiyetleri göz önüne alınacak" dedi. Yücelen, Yetki Yasası ile kamu personelinin özlük haklarının iyileştirileceğini kaydetti. 
     Bakanlar Kurulu’na, Devlet bakanları Şükrü Sina Gürel ve Yüksel Yalova, Dışişleri Bakanı İsmail Cem, Milli Eğitim Bakanı Metin Bostancıoğlu, Kültür Bakanı İstemihan Talay katılamadı. Emekli Vali Tahsin Soylu’nun cenaze törenine katılan MHP lideri ve Başbakan Yardımcısı Devlet Bahçeli de toplantı bitmeden 10 dakika önce Başbakanlık’a geldi. 
     
Mesai saatlerine yeni düzenleme      Yücelen, yaz saati uygulaması nedeniyle mesai saatlerinde yeniden değişikliğe gidildiğini, kararnamenin imzaya açıldığını söyledi. Bakanlar Kurulu kararına göre, yeni mesai uygulaması şöyle olacak Başbakanlık, Genelkurmay Başkanlığı, Kuvvet Komutanlıkları Milli Savunma Bakanlığı, Dışişleri Bakanlığı, Sağlık Bakanlığı, Çevre Bakanlığı 09.00 - 12.30, 13.30 - 18.00 saatleri arasında. 
     İçişleri Bakanlığı ve Milli Eğitim Bakanlığı 8.00 - 12.00, 13.00 - 17.00 saatleri arasında. Diğer bakanlıklar ve bankalar 8.00 - 12.30, 13.30 - 17.30. 
     
İlk adımda yedi yasa      Devlet Bakanı Yücelen, ek bütçe, yetki, doğalgaz ve şeker yasa tasarılarının bu hafta TBMM’ye sevk edileceğini, Telekom tasarısının iki - üç gün içinde imzaya açılacağını söyledi. 
     Yücelen, "Meclis gece, cumartesi - pazar çalışarak bu tasarıların yasalaşmasına çalışacak. Kamulaştırma Kanunu, Kamu Borçlanma Kanunu ve Bankalar Kanunu’nda değişiklik yapan tasarı da bu hafta sonuna kadar Meclis’e sevk edilecek" diye konuştu. Derviş’in dış piyasalar ve uluslararası kuruluşların Türkiye’ye güveninin devam ettiğini ifade ettiğini belirten Yücelen, "Çıkacak kanunlarla Türkiye’ye güven artacaktır" dedi. 
     
     Mektup 15 gün içinde 
     Yücelen, IMF’ye sunulacak niyet mektubuyla ilgili bir soru üzerine de "Bütün kesimlerin güvenini kazanarak yola devam edilecek. Önümüzdeki 10 - 15 gün içinde gerçekleşir" dedi. 
     


 EKONOMİ 






















</TEXT>
</DOC>
