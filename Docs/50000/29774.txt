<DOC>
<DOCNO> 29774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/yazar/tamer.html </URL>
<DATE> 2001/07/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Gümrükler kevgir olmasın da ne olsun 
</HEADLINE>
<TEXT>

Saygılıoğlu "Sanki sistemik bir ihmalle kapılarınızı açık bırakmışız, sonra da tek tek sinek avlamaya çalışıyoruz" 
     Bazen pek de fazla düşünmeden yazınızda geçirdiğiniz birkaç sözcük, size çok boyutlu ve fevkalade karmaşık bir ülke sorununun kapılarını aralıyıveriyor. Gazeteciliğin hoş taraflarından biri de bu. 
     İçişleri Bakanlığı'ndan alınan Sadettin Tantan'ın, gümrüklerden sorumlu Devlet Bakanlığı görevini kabul etmeyip hükümetten ve ANAP'tan istifası üzerine yazdığım yazıda geçen "Keşke gitmeseydin Tantan, kevgire dönmüş gümrüklerimizin de sana ihtiyacı vardı" cümlesindeki 3 sözcük de benzeri bir süreci başlattı. Ve ben, 3 yıl önce trafik sorununu araştırmaya başladığımda olduğu gibi, Türkiye'mizin kangren olmuş bir başka devasa sorunuyla yüzyüze gelmiş oldum. 
     Gümrük Müsteşarı Nevzat Saygılıoğlu, önce telefonla arayarak, ardından da İstanbul Gümrükler Başmüdürü Nadide Ünlü ve İstanbul Gümrükler Muhafaza Başmüdürü Yusuf Dinç'i de yanına alıp gazeteye gelerek gümrüklerimizin içler acısı haline anahatlarıyla anlattı. Saygılıoğlu'nun ilk cümlesi, "Siz gazetedeki bu odanızda ya da evinizde kapıyı - bacayı - pencereleri sürekli ardına kadar açık bırakmışsanız, neden hırsız giriyor diye şikayet etmeye hakkınız olabilir mi " oldu. İran, Suriye, hatta Güürcistan gibi bizden çok daha geri komşularımızla olan sınırlarımızda, bizim taraftaki gümrük kapılarının, komşularımızınkilerden 100 yıl geride olduğunu anlattı. Dilersem oralara götürüp göstermeyi vaadetti. 
     10 aydır Gümrük Müsteşarı olarak görevde bulunduğunu kaydeden Saygılıoğlu, geçmiş yıllarda Hazine Müsteşar Yardımcılığı, Maliye Bakanlığı Gelirler Genel Müdürlüğü ve Turizm Müsteşarlığı yaptığı dönemlerde hiçbir zaman çalıştığı kurumu savunmak amacıyla medyayı aramak ihtiyacını duymadığını, ancak bu son görevinde çok zor koşullar atlında ve büyük kısıtlarla çalışan gümrük personelinin haketmediği ithamlarla karı karşıya kalmasının kendisini isyan noktasına getirdiğini söyledi. 
     Genelde bana anlatılanları bir miktar kuşkuyla dinler, sonra da duruma göre az ya da çok iskonto ederek kayda geçerim. Ama bu kez bir istisna olarak Saygılıoğlu'nu fevkalade inandırıcı buldum. 
     Resmi kayıtlara geçmiş ithalat ve ihracat toplamının 80 milyar dolar olduğunu anımsarsak ve en mütevazi tahminle üstüne yüzde 50 de kayıt dışı ithalat - ihracatı eklersek, sınır ve gümrük kapılarımızda 120 milyar dolarlık bir hareketlilikten söz ediyoruz demektir. Ve sayın Saygılıoğlu'nun dile getirdiği gibi 136 gümrük kapımızdan İstanbul'da dahil hiçbirinde denetimi sağlayacak yeterlilikte cıhazlar yoksa, gümrüklere 15 yıldır sıfırdan, yeni ve ehil tek bir eleman bile alınmayıp, hep diğer kamu kurumlarından aktarmayla yetinmişse, sınırlarımızdaki gümrük kapılarının çoğunda personel, ailelerinden ayrı, üstüne üstlük tuvaleti ve el yıkayacak lavabosu bile olmayan yerlerde görev yapmak durumunda kalıyorlarsa, biz onlardan nasıl randıman bekleyebiliriz 
     Saygılıoğlu göreve başlar başlamaz tüm sınır kapılarına bizzat giderek gümrükleri yerinde görmüş ve karşılaştığı manzara karşısında şaşakalmış. Gümrük kapıları bu haldeyken ve hukukumuzun çerçevesi de ortadayken, Tantan'da gelse fazla bir şey yapamazdı demeye getiriyor Saygılıoğlu ve Beyaz Enerji ve Paraşüt operasyonlarında tutuklananların nasıl teker teker salıverilmekte olduklarını anımsatıyor. 
     Saygılıoğlu yine de umutlu. 2000 yılını Gümrüklerin Miladı olarak niteliyor ve "bir yandan tek tek sinek avına devam ederken, bir yandan da sistemi yenileme çalışmalarını sürdürüyoruz" diyor. Sistemin yenilenmesi yönünde hangi adımların atıldığını, sizlere salı günü anlatacağım. Devamı salıya... 
     
     







Yaşşaaa Paşa 


CHP'nin sorunu 


Kokulu işkence 


Kışkırtıcı olmanın dayanılmaz hafifliği... 


Sağlık gurusu 


Güzel ölüler 


Hedef şahdamarımız 


Kıyıdaki köşedeki kitaplarınızı... 


Kapkaç-City 


Kıssadan hisse 


Şimdi CHP zamanı 


Gümrükler kevgir olmasın da ne olsun 


Derviş’i kaçırmadan olayı net göremeyiz 


Telekom güveni yok etti 


Nil'de turizm gemisi 


</TEXT>
</DOC>
