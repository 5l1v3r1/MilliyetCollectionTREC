<DOC>
<DOCNO> 5657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sontur15.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İçtüzük konusunda uzlaşma 
</HEADLINE>
<TEXT>

     TBMM Başkanı Ömer İzgi, İçtüzük değişikliği konusunda grup başkanvekilleri arasında ''büyük çapta'' uzlaşmaya varıldığını belirterek, ''Yarın bu konuda inşallah kesin bir sonuç elde edilecektir'' dedi. 
     İzgi, grup başkanvekilleriyle yaptığı toplantı sonrasında gazetecilere açıklamalarda bulundu. 
     İzgi, grup başkanvekilleriyle Meclis'te yaşanan üzücü olaydan 11 gün önce başlayan ve zaman zaman devam eden görüşmelerin bir yenisini daha yaptıklarını ifade ederek, şunları söyledi 
     ''Grup başkanvekili arkadaşlarımın çok duyarlı ve anlayışlı olduklarını gördüm. Son derecede memnun oldum. Bugün getirdikleri önerilerle Meclis'te görüşülecek olan İçtüzük konusunda büyük çapta uzlaşı yolunda mesafe alınmıştır. 
     Bugün ulaşılan noktanın kendi arkadaşlarıyla ya da yetkili organlarıyla bir kere daha görüşülmek üzere yarına kadar süre isteği yine grup başkanvekillerimizin tamamınca uygun görülmüştür. O süre içinde görüşecekler ve yarın bu konuda inşallah kesin bir sonuç elde edilecektir.'' 
     İzgi, bugünkü toplantıda kendisini son derece sevindiren bir karar alındığını da belirterek, şöyle konuştu 
     'Bugün grup başkanvekili arkadaşlarım oybirliğiyle bundan böyle Meclis'te yaşamış bulunduğumuz üzücü olay hakkında birbirleriyle karşılıklı suçlamada bulunmayacaklar. Ayrıca partiler arasında da bu şekilde suçlayıcı sözlerden kaçınılacaktır. Kendi gruplarında yapacakları görüşmelerde milletvekili arkadaşlarımızın da bu konuda duyarlı olmalarını sağlayacaklardır. Yani bugünden itibaren Meclis'te yaşamış olduğumuz üzücü olay hakkında partiler arasında suçlayıcı herhangi bir konuşma olmayacaktır. Bu konuda oybirliğiyle karar alınması benim için son derece sevindirici olmuştur. Kendilerini kutluyor ve teşekkür ediyorum.'' 
     Ömer İzgi, bir gazetecinin, ''milletvekillerinin laf atmalarının engellenmesine ilişkin bir karar alınıp alınmadığı'' sorusunu ise şöyle yanıtladı 
     ''Bu konu da grup başkanvekili arkadaşlarımızla gündeme geldi, konuştuk. Yine Grup başkanvekilleri arkadaşlarını bu konuda uyaracaklar. Meclis İçtüzüğü'ne göre Başkan'dan söz almadan hiçkimse oturduğu yerden zaten konuşamaz. bu genel ilkeye uyulması için milletvekili arkadaşlarımız uyaracaklar.'' İzgi, uzlaşma noktasının sorulması üzerine ''Artık birçok noktada uzlaşmaya varıldı. Bundan sonraki tam uzlaşmayı sizlere açıklayalım. Bu da yarın belli olacak'' dedi. Toplantıya, DSP Grup Başkanvekili Aydın Tümen, MHP Grup Başkanvekili Mehmet Şandır, ANAP Grup Başkanvekili Zeki Çakan, FP Grup Başkanvekili Avni Doğan ve DYP Grup Başkanvekili Nevzat Ercan katıldı. 




</TEXT>
</DOC>
