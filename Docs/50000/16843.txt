<DOC>
<DOCNO> 16843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sondun01.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Gazze şeridinde işgal ettiği bölgeden çekiliyor 
</HEADLINE>
<TEXT>

     İsrail ordusunun, Gazze Şeridi'nde dün girdiği bölgeden çekilmeye başladığı bildirildi. 
     Filistin güvenlik yetkilileri, İsrail askerlerinin dün girdikleri Gazze Şeridi'nin kuzeyindeki Beythanun Filistin özerk bölgesinden çekilmeye başladığını söylediler. 
     Yetkililere göre, asker ve tankları taşıyan özel kamyonlar, Beythanun'dan ayrılmaya başladı. 
     İsrail ordusu, Filistinlilerin Sderot kasabasına düzenlediği havan topu saldırısından sonra, dün gece Gazze Şeridi'nde Filistinlilere karşı hem kara, hem hava harekatı düzenlemişti. 
     Görgü tanıkları, Beythanun'da kara harekatı olurken, İsrail helikopterlerinin de Gazze Şeridi'nin orta kesimlerinde Filistin güvenlik birimlerine bomba yağdırdığını söylemişlerdi. 
     ABD Dışişleri Bakanı Colin Powell'ın İsrail'i güçlerini dün girdiği bölgeden çekmeye çağırmasının ardından, İsrail Başbakanı Ariel Şaron'un, orduya çekilme talimatı verdiği açıklanmıştı. 



</TEXT>
</DOC>
