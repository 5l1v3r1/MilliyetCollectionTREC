<DOC>
<DOCNO> 37610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/soneko17.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz dışı bütçe fazlası 8.3 katrilyon lira... 
</HEADLINE>
<TEXT>

     Maliye Bakanı Sümer Oral, faiz dışı bütçe fazlasının bu yıl Temmuz sonu itibarıyla, 8 katrilyon 307 trilyon lira olarak gerçekleştiğini bildirdi. 
     Maliye Bakanı Oral, yaptığı yazılı açıklamada, 2001 yılı bütçesinin Ocak-Temmuz dönemi uygulama sonuçlarını değerlendirdi. 
     Temmuz sonunda bütçe gelirleri 27 katrilyon 35 trilyon lira, vergi gelirleri 19 katrilyon 738 trilyon lira, faiz hariç giderler de 18 katrilyon 728 trilyon lira olarak gerçekleşti. 
     Bakan Oral, rakamlar ışığında vergi gelirlerinin, gerek Temmuz ayı gerekse 7 ayda kümülatif olarak, program hedeflerine paralel bir gelişme kaydettiğini bildirdi. 
     Faiz dışı bütçe giderlerinin de öngörülen düzeyde kaldığını ifade eden Oral, ''Faiz dışı bütçe fazlası, Haziran sonunda 7 katrilyon 638 trilyon lira iken, Temmuz sonunda 8 katrilyon 307 trilyon düzeyine ulaştı'' dedi. 
     Bakan Oral, yıl sonu itibarıyla faiz dışı bütçe fazlasının 11.4 katrilyon lira olarak hedeflendiğini de vurgularken, ''böylece ekonomik programın iç borç stokunu eritmede en önemli aracı olan faiz dışı bütçe fazlası, baştan beri devam eden olumlu çizgisini sürdürmektedir'' görüşüne yer verdi. 






</TEXT>
</DOC>
