<DOC>
<DOCNO> 5914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sondun10.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır İsrail'le ilgili 'Bekle ve gör' politikası izleyecek 
</HEADLINE>
<TEXT>

     Ortadoğu barışının önemli aktörlerinden Mısır, İsrail'de dün yapılan başbakanlık seçimlerini Likud lideri Ariel Şaron'un kazanmasından sonra ''bekle ve gör'' politikası izleyecek. 
     Mısır Cumhurbaşkanı Hüsnü Mübarek, Kuveyt'te gazetecilere yaptığı açıklamada, ''Barış politikası mı, yoksa sindirme politikası mı izlenecek Şaron'un ne yapacağını, bekleyip göreceğiz'' dedi. 
     Mübarek, Şaron'un, Beyrut'taki Sabra ve Şatila kamplarıyla ve sindirme politikasıyla ünlü olduğunu söyledi. 
     Şaron, 1982 yılında Sabra ve Şatila kamplarında yüzlerce Filistinli mültecinin katledilmesinden dolaylı olarak sorumlu tutuluyor. 
     Bu arada, Mısır Dışişleri Bakanı Amr Musa, seçim sonuçlarını değerlendirirken, ''Bekleyeceğiz, fakat çok uzun süre değil'' dedi. Musa, barış süreci konusunda, seçimi kaybeden Başbakan Ehud Barak döneminde var olan anlayışın korunması gerektiğini kaydetti. ''Şaron'un sicilinin, iyimser olmaya ilham vermediğini'' belirten Musa, yine de Kahire'nin Şaron'u söz ve eylemleriyle değerlendireceğini, Şaron'un geçen birkaç ay içinde aldığı derslerden dolayı farklı bir yol izleyeceğini umduklarını söyledi. İsrail ile Filistin arasındaki son barış müzakereleri Mısır'ın Taba şehrinde yapılmıştı. 




</TEXT>
</DOC>
