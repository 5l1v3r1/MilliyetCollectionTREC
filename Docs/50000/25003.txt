<DOC>
<DOCNO> 25003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sontur01.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Isparta'da tren minibüsü biçti 7 ölü, 7 yaralı 
</HEADLINE>
<TEXT>

     Isparta'nın Gönen ilçesi yakınlarındaki bir hemzemin geçitte trenin çarptığı minibüste 7 kişi öldü, 7 kişi de yaralandı. 
     Gönen ilçesi yakınlarındaki Kırıkçayır hemzemin geçidinde Isparta-İzmir seferini yapmakta olan Göller Ekspresi, halı saha maçından dönen yolcuları taşıyan Sümer Onur yönetimindeki 32 AZ 219 plakalı minibüse çarptı. 
     Kazada, minübüste bulunan Ahmet Serçe 22 , Nuh Kaya 31 , Ünal Kaya 26 Mustafa Demir 31 , Mustafa Algül 23 , Ali Demir 28 ve Hüseyin Ala 26 öldü. 
     Kazada yaralanan minibüs sürücüsü Sümer Onur 26 ile yolculardan Osman Boytekin 31 , Hasan Dereli 26 , Mehmet Bayındır 28 , Ramazan Gencer 29 , Halil Çelik 22 ve Mehmet Tunç 27 ise Isparta SSK ve Süleyman Demirel Üniversitesi Tıp Fakültesi hastanelerinde tedavi altına alındılar. 
     Yolcu treninin minibüsü yaklaşık 70 metre sürüklediği kazanın ardından 2,5 saat ulaşıma kapanan tren yolu, saat 04.20'de yeniden trafiğe açıldı. 
     Yetkililer, tren makinisti İbrahim Yalman'ın gözlem altına alındığını belirtirken, ölenlerden bazılarının cesetlerinin parçalanması nedeniyle kimlik tespitinde zorluk çektiklerini söylediler. 
     Tren kazasından yaralı olarak kurtulan minibüs sürücüsü Sümer Onur, ''Karanlıkta treni farketmedim. Farkettiğimde ise trenin altında sürükleniyorduk'' dedi. 
     Gönen-Kırıkçayır hemzemin geçidindeki tren kazasında yaralanan araç sürücüsü Sümer Onur, A.A muhabirine yaptığı açıklamada, kazanın dikkatsizlik sonucu meydana geldiğini söyledi. 
     Onur, kazada ölen ve yaralanan kişilerin kendi arkadaşları olduğunu belirterek, olayı şöyle anlattı 
     ''Arkadaşlarımla Gönen'e halı sahada futbol maçı yapmaya gittik. Gece saat 01.00'de maçımız bitti. Arkadaşlarla maçın kritiğini yaparak Isparta'ya dönüyorduk. Güle oynaya geldiğimiz hemzemin geçitteki treni farketmedim. Farkettiğimde ise iş işten geçmiş ve trenin altında sürükleniyorduk.'' 
     Isparta-İzmir seferini yapan Göller Ekspresi'nin makinisti İbrahim Yaman ise minibüsün aniden önüne çıktığını ve fren yapmasına karşın minibüsü metrelerce sürükledikten sonra durabildiğini kaydetti. 
     
     







</TEXT>
</DOC>
