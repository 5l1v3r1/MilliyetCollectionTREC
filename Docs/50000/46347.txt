<DOC>
<DOCNO> 46347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/soneko14.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün "''Kamudaki küçülme bakan sayısıyla başmalı" 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''Kamudaki küçülme bakan sayısıyla başmalı, makam sayısıyla bitirilmeli'' dedi. 
     Yaptığı yazılı açıklamada, siyasi irade ile kamuoyu arasında ciddi bir iletişim sorunu olduğunu, siyasi iradenin ''bakan'' sayısında yapacağı azaltma ile topluma mesaj vermesi gerektiğini ifade eden Aygün, ''güveni yeniden inşa etmenin yolu, ilk tuğlanın hükümet tarafından konulmasından geçer'' dedi. 
     Sadece siyasetçilerin değil, ekonomi yönetiminin de güven sorunu olduğunu öne süren Aygün, bürokratlar ve teknokratların da kendilerini bu sorumluluğun içinde tutmaları gerektiğini belirterek, açıklamasında şu görüşlere yer verdi 
     ''Bugün içinde bulunduğumuz sorun, sadece siyasetçiye güvensizlik değildir. Yeni bir tanı, yeni bir tanım yapmak gerekiyorsa, bunun adı devletin yönetim kademelerine duyulan topyekün güvensizliktir. 
     Devletin her kademesi ağız birliği etmişçesine, koordinasyon halinde güven bunalımı yaratıyor. Bir dediği bir dediğini tutmayan, bir hedefi tutturmayı başaramayan, piyasaları başıboş bırakan ekonomi yönetiminin, sütten çıkmış kaşık gibi değerlendirilmesi yanlıştır. 
     Devleti küçültme yönünde değişime direnen bürokratik kadrolar da, bu anlamda kendilerini sorgulamalıdır.'' Bu arada her ülkenin çeşitli nedenlerle krize girebileceğini, ancak iki yıldır bir ülkeyi kriz içerisinde bırakmanın, yüksek ateşten hastayı öldürmek anlamına geleceğini ifade eden Aygün, ''Cumhuriyet tarihinde hiçbir dönemde bu kadar uzun kriz yaşanmamıştır. Türkiye dışında hiç bir ülke, bu kadar uzun bir krize dayanamaz'' dedi. 
     Krizden çıkmak için, Hükümetin şok tedbirler uygulaması gerektiği görüşünü savunan Aygün, IMF'nin 2002 yılına ilişkin ''vergi alın'' yönündeki telkinlerinin ise ''abesle iştigal'' anlamına geldiğini kaydetti. 
     Türkiye'nin ''yeni bir vergi bombardımanını'' kaldırımayacağını da savunan Aygün, ''bu telkinlerin hayata geçirilmesi halinde, zaten vergi cehennemi haline gelmiş ülkeden gücü olan kaçacacak ve Türkiye, Afganistan'dan farksız bir ülke haline gelecek'' dedi. 
     






</TEXT>
</DOC>
