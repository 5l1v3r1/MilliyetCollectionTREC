<DOC>
<DOCNO> 29068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/yazar/bila.html </URL>
<DATE> 2001/06/27/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Anayasa değişikliği 
</HEADLINE>
<TEXT>

     Meclis Uzlaşma Komisyonu'nun hazırladığı Anayasa değişikliği taslağı, Fazilet Partisi'nin kapatılması davasında karar aşamasına gelindiği günlerde gündeme gelince, "zamanlama" tartışmasına yol açmıştı. Koalisyon liderlerinin Anayasa değişikliğini Anayasa Mahkemesi karar vermeden gerçekleştirmeye dönük girişimleri, sonuç vermedi. Fazilet Partisi ise kapatılma kararından sonra Anayasa değişikliği gerçekleşinceye kadar bağımsız milletvekilleri olarak Genel Kurul çalışmalarına katılmayacaklarını açıkladılar. Kapatılan Fazilet Partisi'nin Genel Başkanı Recai Kutan'ın ortaya çıkan durumdan Meclis'teki iktidar gruplarını sorumlu tutması ise koalisyon liderlerinin tepkisine yol açtı. Başbakan Ecevit, Anayasa değişikliğinin siyasi partilerin kapatılmasını zorlaştıracak şekilde çok önce Meclis gündemine getirildiğini ancak Fazilet Partisi'nin bu girişime engel olduğunu anımsattı. Bu nedenle de Anayasa Mahkemesi'nin mevcut hükümlere göre kapatma kararı vermesinde Fazilet Partisi'nin sorumluluğu olduğunu da ifade etti. 
     Şimdi ne olacak 
     Liderler, Anayasa değişikliği taslağını ele almış durumdalar. Başbakan Ecevit, öteden beri parti kapatılması yerine, suçu sabit görülen kişilerin cezalandırılmasının daha uygun olacağını, tüzel kişilik yerine gerçek kişilerin cezalandırılmasının daha adil olduğunu savunuyor. Parti kapatılmasında hiçbir suçu olmayan siyasetçilerin de cezalandırılmış olduğunu, bunun da adalet ilkesi ile bağdaşmadığını dile getiriyor. Bu görüşlerden hareketle Ecevit, parti kapatılmasını zorlaştıran ve kapatmadan önce kademeli başka cezalar öngören Anayasa değişikliğinin gerçekleştirilmesinden yana. 
     
Milletvekilleri 'Tatil sonrası' diyor      Koalisyon ortağı diğer liderler Bahçeli ve Yılmaz da Anayasa değişikliğinin gerçekleştirilmesi için görüş birliğine varmış durumdalar. Ancak, liderlerin bu değişikliğin temmuz ayı içinde yapılması yönündeki eğilimlerini milletvekillerinin paylaştığını söylemek zor. Çok yoğun ve yorucu bir çalışma dönemi geçirdiklerini vurgulayan milletvekilleri, Anayasa değişikliğinin tatilden sonra ele alınması görüşündeler. 
     Bu eğilim karşısında Başbakan Ecevit'in önerisi ise eğer değişiklik temmuzda yapılamayacaksa, Meclis'in ekim yerine eylülde açılması ve Anayasa değişikliğinin eylülde gerçekleştirilmesinden sonra yeni yasama yılına girilmesi yönünde. Meclis gruplarının tercihi, temmuzdan çok eylülden yana görünüyor. 
     Başbakan Ecevit, gruplardan aldığı eğilimi de dikkate alarak, dünkü liderler zirvesinde Meclis'in eylülde toplanması önerisini gündeme getirdi ve Bahçeli ve Yılmaz'ın da desteğini aldı. 
     Liderlerin verdiği karara göre Meclis, eylül ayı içinde toplanacak ve Anayasa değişikliğini gerçekleştirecek. Bu arada, tatil boyunca da Anayasa değişikliği üzerinde son çalışmalar yapılacak. Muhalefet partilerinin görüşleri de alındıktan sonra paket kesinleştirilecek. 
     
     







Derviş ve Özal 


Parti küçük.. 


Anayasa değişikliği 


Olacağı buydu 


Yolsuzluk yılanının başını ezmek için... 


Verilip de unutulan sözler 


Dövize faiz freni 


Onlarda yasak var, ama... 


Fazilet’in başını yakan sıkmabaş ve 
diğerleri... 


Oyun planı 


Kumar lobisi, yalanlar ve gerçekler 


Herkes kör, alem sersem 


1998'de ihale nasıl veriliyordu öğrenin 


Burası Almanya değil 


CHP FP'liler partilerini arıyor 


Geçene 2 milyon, geçmeyene 4 milyon 


</TEXT>
</DOC>
