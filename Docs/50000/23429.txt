<DOC>
<DOCNO> 23429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sontur23.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tüp bebek ve iki analı bebek günah değil" 
</HEADLINE>
<TEXT>

     Diyanet İşleri Başkanlığı, Din İşleri Yüksek Kurulu üyesi Mehmet Keskin, İslam dinine göre, tüp bebek ve iki analı bebeğin günah olmadığını bildirdi. 
     Bitlis’teki cami imamlarına yönelik düzenlenen konferansta konuşan Mehmet Keskin, borsanın faizle ilişkisinin olmadığını, bankalardan alınan kredilerin ise ’’mecburi haller doğurduğu’’ için günah olmadığını söyledi. 
     Keskin, bazı İslam ülkelerinde tüp bebek ve iki analı bebek konusunun günah olduğu yönünde yorumlar yapıldığını belirterek, şöyle devam etti 
     'Oysa İslam dini haram olmayan her türlü oluşuma açıktır. Biz tüp bebek ve iki analı bebeklerin günah olmadığını söylüyoruz. Son günlerde medyada iki analı bebek konusu ele alınmaktadır. Nikahsız bir kadından alınacak olan bir yumurta ile erkeğin spermleri ile enjekte edilen nikahlı kadından çocuk doğurulması günah sayılmamalıdır. Tüp bebekte, amaç bir evlat sahibi olmaktır. Erkeğin spermlerinin kadının rahmine yerleştirilerek doğum olayının meydana gelmesi kesinlikle günah değildir. Yetkisiz ağızlardan çıkan iddialara riayet etmeyiniz. Biz Kuranıkerim'in emirlerine göre hareket ediyoruz. Kendini bilmeyen birileri çıkıp, beyinlerinizi yıkayabilir. Bunlara asla inanmayınız. Devletin vermiş olduğu 'Nema'ları bile haram kabul edenler oldu. Oysa bu tek taraflı alınmış olan bir karar olduğu için haram değildir. Din konusunda Diyanet İşleri Başkanlığının açıklamaları dışındakilere inanmayınız'' 







</TEXT>
</DOC>
