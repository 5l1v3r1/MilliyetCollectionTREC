<DOC>
<DOCNO> 7393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sondun16.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO "Kosova'da kullanılan silahlarda plutonyum var, ama sağlığı tehdit etmiyor" 
</HEADLINE>
<TEXT>

     NATO'nun Kosova'ya iki yıl önce düzenlediği operasyonda kullanılan mühimmata ilişkin bir İsviçre laboratuvarında yapılan incelemede, ölümcül plutonyuma rastlandığı, ancak bunun sağlığa tehdit içermeyen en alt düzeyde olduğu bildirildi. 
     İsviçre Savunma Bakanlığı, bir BM heyetinin Kosova'dan topladığı, NATO savaş uçaklarından atılan kullanılmış mermileri inceleyen laboratuvarın hazırladığı raporu açıkladı. 
     Spiez'deki saygın İsviçre Atom ve Kimya Araştırma Laboratuvarı'nda yapılan incelemede, gramın milyarda biri gibi, çok küçük miktarda plutonyumun saptandığı belirtilen açıklamada, bulunan plutonyumun sağlık açısından risk oluşturmadığı ifade edildi. 
     Testlerin yapılması talimatını veren BM Çevre Programı'nın da konuyla ilgili ayrı bir açıklama yapması bekleniyor. NATO tarafından kullanılan zayıflatılmış uranyum, Balkanlar'da görev yapan barış gücü askerlerinde kanser vakalarının artması üzerine tartışmaya yol açmış ve söz konusu mühimmatla ilgili incelemelere başlanmıştı.İttifak, kendi çalışmalarının, kanser vakalarıyla zayıflatılmış uranyumlu mühimmat arasında bağlantı ortaya koymadığını açıklamıştı. Genelde nükleer reaktörler için hazırlanan yakıtın artığı, ağır ve yoğun bir metal olan zayıflatılmış uranyumun, tank ve diğer zırhlı araçları delebilmesi nedeniyle bazı mühimmatta kullanıldığı açıklamaları yapılmıştı. Bilim adamları, plutonyumun, uranyumdan yaklaşık 200 bin kez daha radyoaktif, yaklaşık bir milyon kez de daha radyotoksit olduğunu kaydediyor. İsviçre Federal Teknoloji Enstitüsü, akciğerlerdeki gramın binde birinden daha az miktardaki plutonyumun kanser gibi ciddi sağlık sorunlarına neden olabileceğini bildiriyor. 




</TEXT>
</DOC>
