<DOC>
<DOCNO> 19591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sontur12.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gecekondusunu yıktırmamak için kendini yakmaya kalktı 
</HEADLINE>
<TEXT>

     Gaziosmanpaşa'da İSKİ su havzasında bulunan Milli Emlak'a ait alanda yapılan 65 gecekondudan 29'unun yıkımında olaylar çıktı. 
     Boğazköy Beldesi Sincanlar Mevkii'nde Milli Emlak'a ait arazi üzerinde yapılan ve Kayabaşı Barajı su havzasında bulunan 65 gecekondudan 29'u hakkındaki yıkım kararını uygulamaya giden belediye ve jandarma ekipleri, gecekondu sahiplerinin direnişi ile karşılaştı. 
     İl Jandarma Komando Taburu ile Gaziosmanpaşa İlçe Bölük Komutanlığı'na bağlı jandarmaların desteğindeki İstanbul Büyükşehir Belediyesi'ne bağlı yıkım ekiplerine taş ve sopalar fırlatan gecekondu sahipleri, iş makinalarının önüne çıkarak yıkımı engellemek istediler. Bu kargaşa sırasında Cemile ve İpek Demir hafif şekilde yaralanırken, gecekondusunun çatısına benzin dökerek ateş yakan 20 yaşındaki Kadir Efe, daha sonra kendini de tutuşturdu. Kıyafetleri tutuşan Efe, jandarmalar tarafından yanlarında taşıdıkları yangın söndürücü kullanılarak kurtarıldı. Bu arada, elindeki benzin bidonuyla bir elektrik direğine çıkan Ertan Coşkundemir güçlükle indirilirken, bazı kişiler de çatılardan belediye ve jandarma ekiplerine kiremitler fırlattı. Gecekondu sahiplerinin direnişine rağmen 29 gecekondudan 25'ini yıkan belediye ekipleri, kalan 4 gecekondunun da yıkılması için çalışmalarını sürdürüyor. 







</TEXT>
</DOC>
