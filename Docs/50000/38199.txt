<DOC>
<DOCNO> 38199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/yasam/yas02.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul yağmura teslim 
</HEADLINE>
<TEXT>
2 saatte boğulduk 
Yaz yağmuru sel oldu, megakent İstanbul’u felç etti. 700 evi su bastı, trafik kilitlendi, trenler bile çalışmadı 
     İSMAİL POLAT, DİNÇER ŞEREF, SABRİ SEVER, PERVİN METİN, İstanbul 

     MEGAKENT İstanbul, iki saatlik yağmur sonunda megaköye döndü. Dün öğle saatlerinde aniden bastıran sağanak yağış nedeniyle birçok ev ve işyerini su bastı, yollar çöktü, ulaşım felç oldu. Trenler çalışmadı. Yağmur İstanbul’da ilk kez kurulan "S.O.S. 2001 Afet Öncesi Hazırlık Fuarı"nı da afet yerine çevirdi. 
     İTFAİYE Müdürlüğü, 700’e yakın ev ve işyerini su bastığını açıkladı. Su seviyesi yükselen Ayazma Deresi’nin yanındaki Cendere Yolu, araç trafiğine kapandı. Yol üzerindeki bazı fabrikalar sular altında kaldı. Tuzla’da ise yıldırımın düştüğü gecekonduda çıkan yangın itfaiye ekiplerince söndürüldü, şans eseri can kaybı olmadı. 
     PENDİK’TE hafriyat yüklü bir kamyon toprak yolun çökmesi nedeniyle devrildi. K ğıthane Harmantepe Mahallesi Abdi İpekçi Caddesi üzerindeki Güneşli ve Beştepe sokaklarının birleştiği noktada da yolun bir bölümü çöktü. Tuzla’daki Berkan Polyester Fabrikası’nda mahsur kalan 12 kişi, yüzerek kurtuldu. 
     SAĞANAK yağış, demiryolu ulaşımını da dört saat durdurdu. Tuzla Tren İstasyonu’nda suların etkisiyle sürüklenen traversler demiryolunu tıkadı. Tren seferleri dört saat süreyle yapılamadı. Ankara’dan gelen Başkent Ekspresi İzmit’te bekletildi. 
     
Valilik standı hasar gördü Afet Fuarı, afet yerine döndü      ŞİDDETLİ yağmur, doğal afetlerde kullanılabilecek yüksek teknoloji ürünlerinin tanıtıldığı Türkiye’nin ilk deprem fuarını da afet yerine çevirdi. Yüzlerce arama kurtarma malzemesinin bulunduğu fuarda, delinen borulardan akan suların altına kovalar kondu. Elektrikler kesildi, panikleyen ziyaretçiler dışarı çıkartıldı. 
     FUARDA en büyük zararı İstanbul Valiliği Afet Yönetim Merkezi standları gördü. Islak halılar kaldırılıp yerine yenileri kondu. Fuara katılan Boğaziçi Üniversitesi Kandilli Rasathanesi Deprem Araştırmaları Enstitüsü Başkanı Prof. Dr. Ahmet Mete Işıkara olaya müdahaleyi başarılı buldu. Işıkara, "Görevliler sorunu 40 dakikada hallettiler. Başlangıç için çok iyi" dedi. 
     



 YAŞAM 

























</TEXT>
</DOC>
