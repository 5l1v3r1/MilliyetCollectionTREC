<DOC>
<DOCNO> 21833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/ekonomi/eko01.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılara ücretli işsizlik 
</HEADLINE>
<TEXT>

Kamu bankalarında personel sayısını 62 binden 24 bine indirecek yasa hazırlanıyor. İşsiz kalan bankacılara bir yıl süreyle maaş ödenmesi öngörülüyor 
     TARIK YILMAZ 

     Hükümet, kamu bankalarında faiz indirimi ve bir haftaya kadar repo kabul etmeme kararından sonra büyük bir personel azaltma operasyonuna başlıyor. Hazine’de hazırlandığı belirtilen yasa taslağıyla, üç kamu bankasının 62 bin olan personel sayısı 24 bine düşürülecek. 
     Para programı kapsamında kamu bankalarındaki operasyon hız kesmeden yürütülüyor. Son olarak "bilançoyu küçültmek" amacıyla üç bankada çalışan 38 bin kişinin işine son verilmesi için bir yasa tasarısı hazırlandığı öğrenildi. Hazine’de hazırlıkları süren yasa tasarısına son şeklini vermek için çalışılıyor. Tasarı, daha sonra Bakanlar Kurulu’nda imzaya açılacak. 
     
     Bir yıl maaş ödenecek 
     Tasarı uyarınca, çıkarılacak personel, Devlet Personel Dairesi’ne bağlanacak, burada en fazla bir yıl maaşlı olarak tutulduktan sonra işlerine son verilecek. Emeklilik hakkını kazanmayanlar bir yıl sonunda kıdem ve ihbar tazminatı alamadan işsiz kalacak. 
     Uzmanlar, Emekli Sandığı’na prim ödeyen bu kişilerin Sandık’tan emekli olması durumunda ödedikleri primler için emekli ikramiyesi alacaklarını belirttiler. Uzmanlar, emekliliğine SSK ve Bağ - Kur’da kazananların ise sadece çalıştıkları gün sayısının emeklilikte kullanılabileceğini ifade ettiler. Ancak uzmanlar devlet personelinin yolsuzluğa karışmamışsa atmanın mümkün olmadığını, böyle bir durumun Anayasa’ya aykırı olacağını iddia ettiler. 
     Bu arada tasarıyla ilgili bilgi veren kaynaklar, Devlet Personel Dairesi’nin devredilmesi düşünülen 38 bin personelin tamamını bir yere yerleştirmesini mümkün görmediklerini belirtiyorlar. En şanssız personeli Emlakbanklılar olarak gören kaynaklar, şu yorumda bulunuyorlar 
     "Emlakbank’ın mayıs sonuna kadar Ziraat’le birleştirilmesi düşünülüyor. Kimin atılacağına ilişkin kesin bir bilgi yok. Ancak, madem birleştiriliyor o zaman ilk temizlik Emlakbank’ta yapılacaktır." 
     Bankalar Birliği 2000 yılsonu verilerine göre, Ziraat Bankası’nda 36 bin 576, Emlakbank’ta 10 bin, Halkbank’ta 15 bin 25 kişi çalışıyor. 
     
     Akışık Çıkarılma yok 
     Öte yandan üç bankanın başına getirilen Vural Akışık, "Kriz Sonrası Türkiye" konulu toplantıda yaptığı konuşmada, kamu bankalarında çalışanların, daraltacakları şube sistemi nedeniyle çıkarılmasının söz konusu olmadığını belirterek, "Bugünkü kamu bankalarında çalışanların yüzde 99.5’i yarın da çalışacak olan kişilerden oluşacak" dedi. 
     
FT Ziraat’te 500 şube kapatılacak      İHSAN DÖRTKARDEŞ DHA 

     Financial Times FT , Kamu Bankaları Ortak Yönetim Kurulu Başkanı Vural Akışık’ın, 80 şubesi için kapatma kararı alınan Ziraat Bankası’nda rakamın 500’e çıkabileceğini düşündüğünü yazdı. FT’ye demeç veren Akışık, mevduat sahiplerinin parasının bağış olarak dağıtımını önleyeceğini söyledi. Ziraat ve Halkbank’ın 70 bin çalışanı ve 2 bin 100 şubesinde önemli kesinti yapılacağı kaydedilen yazıda, Vural Akışık’ın ilk aşamada Ziraat Bankası’nın 80 şubesi için kapatma kararı verdiği, zaman içerisinde bu sayının 400 - 500’e çıkarılacağı ifade edildi. Gazete, Akışık’ın Ziraat ve Halk Bankası’nı üç yıl içinde özelleştirmek, Emlak Bankası’nı da Ziraat’le birleştirmek ve sonra da tasfiye etmekle görevlendirildiğini belirtti. 
     



 EKONOMİ 





















</TEXT>
</DOC>
