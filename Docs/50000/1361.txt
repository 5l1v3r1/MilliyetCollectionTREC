<DOC>
<DOCNO> 1361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/son/sondun06.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Dışişleri Bakanı, gençliğinde dövdüğü polisle görüştü 
</HEADLINE>
<TEXT>

     Almanya Dışişleri Bakanı Joschka Fischer, 70'li yıllarda katıldığı bir gösteri sırasında dövdüğü ve şimdi emekli olan polis memuru Rainer Marx ile telefon görüşmesi yaptı. 
     Dışişleri Bakanlığı sözcüsü Andreas Michaelis, görüşmenin "çok samimi ve iyi bir hava içinde geçtiğini" belirterek, Fischer'in gelecek günlerde Marx ile bir araya geleceğini kaydetti. Emekli polis Rainer Marx, daha önce yaptığı bir açıklamada, 7 Nisan 1973 tarihinde göstericiler tarafından dövüldüğünü hatırladığını, ancak Fischer'in olaya bizzat katılıp katılmadığını bilemediğini söylemişti. 
     Olayın çok hızlı geliştiğine dikkati çeken 48 yaşındaki emekli polis Marx, ''Eğer Fischer de bana vurduysa, özür dilemesi fena olmaz'' demişti. Stern dergisinin, Dışişleri Bakanının bir gösteri sırasında polise vurduğunu gösteren fotoğrafları yayınlamasından sonra Fischer, geçen hafta Marx ile görüşmek istediğini açıklamıştı. 




</TEXT>
</DOC>
