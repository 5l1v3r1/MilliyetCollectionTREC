<DOC>
<DOCNO> 44894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/soneko22.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan ''Emekli maaşları ödenecek'' 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, emekli maaşlarının ödenemeyeceğine ilişkin bugün basında çıkan haberlerle ilgili ''Emekli maaşlarının ödenmemesi diye bir durum kesinlikle söz konusu edilemez'' dedi. 
     Okuyan, Lütfi Kırdar Rumeli Fuar Merkezi'nde gerçekleştirilen 26. Uluslararası Bilgisayar Fuarı'nın ''Compex 2001''açılış törenine katıldı. 
     Açılış öncesinde gazetecilerin sorularını yanıtlayan Okuyan, basında yer alan emekli maaşlarının ödenemeyeğine ilişkin haberlerle ilgili bir soru üzerine, hükümet olarak göreve başladıklarında çok süratli bir şekilde 4447 sayılı Sosyal Güvenlik Reformu Yasası'nı çıkardıklarını hatırlattı. 
     Sosyal güvenlik kurumlarındaki sıkıntının yıllardır var olduğunu ifade eden Okuyan, ''Hazine finansman desteği sağlamak suretiyle emekli maaşları ve sağlık harcamalarının karşılanmasına katkı sağlıyor. Emekli maaşlarının ödenmemesi gibi bir durum kesinlikle söz konusu edilemez. Ekim, Kasım, Aralık aylarında da emekli maaşları ve sağlık harcamaları verilecektir'' diye konuştu. 
     Bakan Okuyan, ortada bir sıkıntı olduğunu doğrulayarak, sözlerini şöyle sürdürdü 
     ''Bu sıkıntı, daha önceden devam eden sıkıntının paralelindedir. 
     Son ekonomik olumsuzlukların da bu sıkıntıdaki rakamsal büyümeye katkı sağladığı doğrudur. Her halükarda Hazine'den bu desteği alacağız. 
     Sayın Derviş'in yazısı sadece bize gelen bir yazı değildir. Birçok kamu kuruluşuna ve bakanlıklara gönderilmiş. Buradaki amaç, yıl sonuna kadar program dahilinde ödemelerin daha sağlıklı yapılabilmesi için alınabilecek olan tedbir varsa bunlara daha özen gösterilmesi ve kendi imkanlarımızla yapabileceğimiz tasarruflarımızın sonunda birikimlerimiz varsa bunların da bu harcamalara katkı sağlamasını içeren bir mektup.'' Bakan Okuyan, Sosyal Güvenlik Reformu Yasası'ndan önce SSK'nın 1999 yılında Hazine'den 2 milyar 666 milyon dolar finansman desteği sağladığını, yasanın çıkmasından sonra 2000 yılında ise bu rakamın 656 milyon dolara indiğini ifade ederek, Bağ-Kur'da ise Hazine'den sağlanan desteğin 1999'da 1.9 milyar dolar, 2000 yılında ise 1.7 milyar dolar olduğunu bildirdi. 
     Bakan Okuyan, SSK'da, 2001 yılının Nisan ayına kadar Hazine'den yardım talepleri olmadığını belirterek, ''Ekonomik sorunlardan dolayı Nisan'dan bu yana maalesef Hazine desteğine ihtiyaç oluyor'' şeklinde konuştu. 
     Bakan Okuyan, ANAP'ta son zamanlarda yaşanan istifalar ve Eyüp Aşık'ın DYP'ye katılmasıyla ilgili soruya karşılık da, şöyle konuştu 
     ''Hayırlı olsun. Fevkalade güzel değerlendiriyorum. Sayın Aşık'a yeni partisi hayırlı olsun. 
     ANAP'tan bazı arkadaşlarımızın istifa etmiş olması kendi takdirleridir. Tabii ki, biz bu arkadaşlarımızın istifa etmemelerini dilerdik. Bundan da üzüntü duyduk. Ancak her milletvekilinin kendi siyasi geleceğiyle ilgili değerlendirme hakkı vardır. Bu değerlendirmeleri yapan arkadaşlarımızın herhalde kendileri için vicdanen çok rahat olabilecekleri bir argümanları vardır diye düşünüyorum. Bunu herhalde kamuoyu ile de paylaşırlar.'' Yaşar Okuyan, ''DSP ve ANAP'taki sorunlar koalisyonu zorlar mı'' şeklindeki bir soruya karşılık da, ''Hayır, koalisyonla ilgili bir problem yok'' dedi. 
     Okuyan, bütün siyasi partilerde, siyasetçilerde ve toplumda huzursuzluk olduğunu ifade ederek, ''Halkın büyük bir çoğunluğunun siyaset kurumuna, siyasilere karşı ciddi güvensizliği vardır. 
     Kırgınlık, küskünlük ve soğukluk vardır. Bu görmezlikten gelinemez. 
     Bütün siyasilere düşen görev, gelinen bu noktadan hareketle en kısa sürede tekrar halkla siyaset kurumunu belli bir noktada buluşturacak çalışmalar ortaya koymaktır. Bize düşün budur, hayıflanmak değil'' diye konuştu. 
     






</TEXT>
</DOC>
