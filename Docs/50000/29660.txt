<DOC>
<DOCNO> 29660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/son/sonspo02.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 12 günlük kamp için İsviçre'ye uçtu... 
</HEADLINE>
<TEXT>

     2001-2002 futbol sezonu hazırlıklarının ilk 3 gününü İstanbul'da geçiren Galatasaray, yurtdışı hazırlık kampı için bu sabah İsviçre'ye gitti. 
     Atatürk Havalimanı'ndan Türk Hava Yolları'nın tarifeli seferiyle Basel'e uçan sarı-kırmızılı kafilenin başkanlığını yönetici Burak Elmas yaparken, transferi henüz sonuçlandırılamayan Gençlerbirliği futbolcusu Ümit Karan ile tatilleri devam eden milli futbolcular Ümit Davala, Bülent Korkmaz, Hasan Şaş ve Ergün Pembe de kafilede yer aldı. 
     Ayrıca, adı başkanlık adayları arasında geçen ve dün yaptığı basın toplantısıyla bu göreve talip olmadığını açıklayan İzzettin Doğan da havalimanında bulunurken, özel işleri nedeniyle Münih üzerinden Avusturya'ya gideceği öğrenilen Doğan'ın, Burak Elmas'la uzun süre samimi bir şekilde sohbet etmesi dikkat çekti. 
     İsviçre'de yapılacak ilk etap kampı sırasında Galatasaray, ilk hazırlık maçını 4 Temmuz Çarşamba günü Basthal kentinde, Grasshopers ile yapacak. 6 Temmuz Cuma günü Souleure kentinde, Dinamo Zagrep ve FC Souleure takımlarının yer alacağı 3'lü mini turnuvaya katılacak olan sarı-kırmızılılar, buradan Lozan'a geçecek ve kamp sonuna kadar burada kalacak. Galatasaray, 8 Temmuz Pazar günü başlayacak ve Auxerre, Birleşik Arap Emirlikleri Milli Takımı'nın da katılacağı mini turnuvada mücadele edecek. 
     İlk etap hazırlık kampında son maçını 10 Temmuz Salı günü Olypique Lyonnais ile yapacak olan ''Cim Bom'', 11 Temmuz Çarşamba günü İstanbul'a dönecek. 
     Yeni sezon hazırlıklarına İsviçre kampıyla devam edecek olan Galatasaray'da, kaptan Bülent Korkmaz, hedeflerinin bilincinde olduklarını söyledi. 
     Atatürk Havalimanı'nda basın mensuplarının sorularını yanıtlayan Bülent Korkmaz, ''Biz Galatasaray olarak hedeflerimizin bilincindeyiz. Bu yolda ilerlemeye devam ediyoruz. Basel'de geçireceğimiz kamp dönemini iyi değerlendirmemiz gerekli. İnşallah istediklermizin hepsini elde ederiz'' diye konuştu. 
     Sarı-kırmızılı futbolcu Ümit Davala ise İsviçre kampında iyi hazırlanmak istediklerine ve takımda yeni bir çok futbolcu bulunduğuna değinerek, ''Takıma bu sezon dahil olan arkadaşlarımızla kaynaşmamız lazım. Biz de bunun için yardımcı olacağız. Hepsi kaliteli ve iyi transferler'' dedi. 
     Diğer yandan Hakan Ünsal, yeni sezon öncesi takımdan bir çok oyuncunun ayrıldığını ve yeni bir takımla yeni kampa gittiklerini ifade ederken, Galatasaray'ın yeni transferi Berkant da, çok iyi çalışacaklarını ve bu kampın ne kadar önemli olduğunun farkında olduklarını belirtti. 
     
     







</TEXT>
</DOC>
