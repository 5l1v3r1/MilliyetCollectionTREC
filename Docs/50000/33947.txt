<DOC>
<DOCNO> 33947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/yazar/yilmaz.html </URL>
<DATE> 2001/07/26/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Mavisine, beyazına, nalına, mıhına 
</HEADLINE>
<TEXT>

     Mavi Akım cephesinde uzun süren sessizlik, 23 Temmuz’da Enerji Bakanı Zeki Çakan’ın, BOTAŞ Genel Müdürü Gökhan Yardım ve Genel Müdür Yardımcısı Nadir Bıyıkoğlu’nu görevden alması ile bozuldu. 
     Ardından Beyaz Enerji soruşturması kapsamında Yargıtay Cumhuriyet Başsavcısı Sabih Kanadoğlu’nun, Enerji Bakanlığı Müsteşarı Yurdakul Yiğitgüden hakkında Bakanlık izni için, 2. kez yaptığı başvuru açıklandı. 
     Enerji sektöründe yolsuzluk soruşturmaları, aynı zaman diliminde yankılandı. 
     Yiğitgüden ile ilgili soruşturma konusu, Çayırhan Termik Santralı ihalesiydi. Çayırhan, Uluslararası Tahkim’e gitmeden Park Enerji’ye devredilen ilk özel santraldı. Mahkemelerde Park Enerji’nin rüşvet iddiası ileri sürülmüştü. Ancak Çayırhan Termik Santralı’nı yapan müteahhit Güriş’in aldığı yüksek fiyat, soruşturma içinde yer almamıştı. Belki bu kez o dosya da açılır. 
     BOTAŞ Genel Müdür Yardımcısı Bıyıkoğlu’nun görevden alınması sürpriz oldu. Bıyıkoğlu Mavi Akım’da "Gezi notuna bağlanarak ödenen 51 milyon dolarlık avansa" imza atmayan yöneticilerden. Bıyıkoğlu’nun başını İran doğalgazı müteahhitlik işleri ağrıtıyor. Yardım görevdeyken, Doğubeyazıt Erzurum - Ankara hattındaki ihaleyi alan müteahhit guruplara, 100 milyon dolar avansın soruşturulması gerektiğini söylüyordu. 
     BOTAŞ’da projektörler Yardım’ın üzerine kilitlenmişken, MHP kanadına yakınlığı ile bilinen Bıyıkoğlu’nun da görevden alınması, kurumun içinde yeni güç dengelerinin harekete geçtiği biçiminde yorumlandı. 
     BOTAŞ Genel Müdür adayları arasında en kuvvetli isim, Bakü - Tiflis - Ceyhan Projesi Koordinatörü Gökhan Bildacı. Bildacı’nın adı BTC petrol hattı projesinin, Detay Mühendislik ihalesinde tartışma konusu yapılmıştı. 
     Detay Mühendislik projesi, 26 milyon dolar teklif veren Amerikan şirketi Universal’e gidecekken, itirazlar karşısında 15 milyon dolar veren Alman ILF’de kaldı. Sözleşme gereği Universal de 3 milyon dolara projenin yönetimi ihalesini almış oldu. 
     İkinci isim, BOTAŞ Müşaviri ve eski Ülkü Ocakları mensubu, yeni ANAP’lı olduğu ileri sürülen Mustafa Şanlıtürk. Üçüncü aday Servet Edin, Zeki Çakan’ın geldiği Köy Hizmetleri ile ilişkilendiriliyor. 
     Mavi Akım’da gemiler yürüyor, BTC’de ihaleler tamamlanıyor. Bu projelerin yürütüldüğü BOTAŞ’da ise partili bürokratlar yangına körükle gidiyorlar. 
     Türkiye’ye yaptığı kısa ziyarette, ekonominin yanı sıra yolsuzluklarla ilgili kaygılarını da dile getiren Washington eski Ankara Büyükelçisi Mark Parris’in ardından enerji sektöründe açılan yeni sayfa, beyaz olmak zorunda. 
     Meclis’in çıkardığı IMF yasaları gibi... 
     Zorunda 
     
     







Sansür bayramı 


Derviş yemekleri 


Tayyip'e soru sormak günah mı .. 


Kira yasası zaten çökmüştü 


Dalgalı istikrarlı 


Yoksulların gözleri 


Bravo komşuya 


"Beşi bir yerde" 


Hortumcuya gün doğdu, yaşasın adalet... 


Mizah üzerine... 


Pişkinsüt fezlekesi 


Uğur Mumcu’dan Soy - sop kredileri’ 


Uygulanacak kanun farklı 


TL ile fazla oynanırsa "dolar"a kaçar 


Mavisine, beyazına, nalına, mıhına 


</TEXT>
</DOC>
