<DOC>
<DOCNO> 29883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/spor/spo10.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Samsun’dan çağrı      BEŞİKTAŞ’ın transfer etmek istediği, İlhan ve Tümer, Samsunspor’un Avusturya’da yapacağı kampa çağrıldı. Samsunspor Başkanı Yusuf Ziya Yılmaz, "Biz henüz Beşiktaş kulübü ile anlaşamadık. Ancak bu iki futbolcumuz Beşiktaş formasıyla sarmaş dolaş pozlar veriyor" diye yakındı. 
     
Judoda zirvedeyiz      15. Uluslararası Boğaziçi Judo Turnuvası İstanbul’da sona ererken, Türkiye, erkekler ve bayanlarda takım halinde birinci oldu. Ahmet Cömert Spor Salonu’nda iki gün süren turnuvada millilerimiz erkeklerde 6 altın, 3 gümüş, 6 bronz madalya, bayanlarda ise 6 altın, 6 gümüş, 10 bronz madalya ile takım halinde zirveye çıktı. 
     
Başdemir’den altın      İZMİR’DEKİ Avrupa Yıldızlar Serbest Güreş Şampiyonası’nın son gününde sporcularımız 1 altın, 2 gümüş 1 bronz madalya kazanırken, takım halinde Rusya’nın ardından ikinci sırayı aldık. 76 kiloda Yılmaz Başdemir, son gün tek altın madalya kazanan sporcumuz oldu. 63 kiloda Ayetullah Yeşil, 100 kiloda da Bahadır Karatop gümüşte kaldı. 54 kiloda Ersin Çağlar broz madalya elde etti. 
     
Belediye’den gümüş      İSTANBUL’DAKİ Avrupa Kulüpler Karate Şampiyonası’nda, erkekler kumitede İstanbul Büyükşehir Belediyesi, Avrupa ikincisi oldu. Geçen yılın şampiyonu Yugoslavya’nın KC Partizan takımıyla karşılaşan Belediye, rakibine yenilerek, yine ikincilikle yetindi. 
     
Selçuk Aydın hakem kurbanı      34. Uluslararası Balaton Gençler Boks Turnuvası’nda boksörlerlerimiz 1 gümüş, 1 bronz madalya kazandı. Macaristan’daki turnuvada 60 kiloda Selçuk Aydın, finalde Hırvat rakibine hakem hatalarıyla yenik sayılarak gümüş madalyada kalırken, 75 kiloda Celalettin Çökekçi ise bronz madalyanın sahibi oldu. 
     
Yazıcı farkı      26.Yeşil Bursa Rallisi’ni Team Atakan’ın pilotları Serkan Yazıcı-Erkan Bodur ikilisi kazandı. Oldukça kırıcı bir parkura sahip olan yarışta 59 otombil start alırken, ancak 31’i finişi görebildi. Ercan Kazaz- Cem Bakançocukları çifti ikinci oldu. 
     
Kocaeli start verdi      KOCAELİSPOR, 2001-2002 futbol sezonunu dün kendi tesislerinde açtı. Sezonun ilk antrenmanında 38 futbolcu yer aldı. Körfez ekibi, ikinci etap kamp çalışmaları için, Avusturya’nın Tirol kentindeki bir spor merkezine gidecek. 
     
MAYRA başlıyor      ATAKÖY Marina Yacht Club tarafından bu yıl 4. kez düzenlenen Marmara Yat Rallisi’nin MAYRA startı bugün İstanbul’dan verilecek. Ataköy Marina’dan start alacak yatlar, yaklaşık 192 deniz mili yol alacaklar. 
     



 SPOR 





















</TEXT>
</DOC>
