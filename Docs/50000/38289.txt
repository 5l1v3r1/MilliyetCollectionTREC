<DOC>
<DOCNO> 38289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sontur07.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul yağmurla boğuşuyor, güneyde güneşli günler... 
</HEADLINE>
<TEXT>

     İstanbul, geçtiğimiz Pazar günü başlayan gök gürültülü ve sağanak yağmurla uğraşıyor. Su birikintileri nedeniyle yollar kapanıyor, bazı semtleri su basıyor. 
     Güneyde ise yaz bütün güzelliği ile sürüyor. Dünyanın dörtbir yanından gelen turistler, güneş ve denizin tadını çıkartıyor. 
     Meteoroloji yetkilileri İstanbul'da yağmurlu havanın Perşembe gününe dek süreceğini belirtiyor. Antalya, İzmir ve Muğla'da ise hava sıcaklığı gündüz saatlerinde 35 dereceye kadar ulaşıyor. 
     Bunu fırsat bilen tatilciler de deniz ve havuzdan çıkmadan bir yılın yorgunluğunu atmaya çalışıyor. 
     Yağışlar devam edecek 
     Yağışlı hava önümüzdeki üç gün boyunca Marmara'nın doğusu ile Karadeniz bölgesinde etkisini sürdürecek. 
     Devlet Meteoroloji İşleri Genel Müdürlüğü yetkililerinden aldınan bilgiye göre, yarın, Marmara'nın doğusu ile Karadeniz'de etkili yağış bekleniyor. Yağışlar, sağanak ve gök gürültülü sağanak şeklinde olacak. 
     23 Ağustos Perşembe günü, Marmara'nın doğusu, Batı Karadeniz kıyıları, Orta ve Doğu Karadeniz ile İç Ege'de sağanak ve gök gürültülü sağanak yağış bekleniyor. 
     24 Ağustos Cuma günü ise Marmara'nın doğusu, İç Ege, İç Anadolu'nun kuzeybatısı ile Karadeniz sağanak ve gök gürültülü sağanak yağışlı geçecek. 
     Hava sıcaklıkları ise mevsim normalleri civarında seyretmeye devam edecek. 
     Meteoroloji uzmanları, önümüzdeki üç gün özellikle Marmara'nın doğusu ile Karadeniz bölgesinde beklenen yağışlara karşı vatandaşların ve ilgililerin tedbirli olmaları uyarısında bulundu. 
     
     
     







</TEXT>
</DOC>
