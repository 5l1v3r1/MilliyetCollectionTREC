<DOC>
<DOCNO> 47279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/spor/aspo.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Nantes duvarını aşamadı. Ancak beraberlikle bile liderliği kaptı 
</HEADLINE>
<TEXT>
TEK PUANA ASLAN KRAL 
Cim-Bom, deplasmanda devirdiği Fransız rakibi önünde oyunu riske etmedi. Nantes’ın da temkinli futbol oynamasıyla ilk yarı kilitlendi. İkinci yarı dengeler değişmedi. Mücadele biraz hareketlendi, ama düğüm çözülmedi. Lazio’nun galibiyeti ile ekibimiz liderliğe yükseldi 
     Eşit güçler çarpıştı 
     ŞAMPİYONLAR Ligi’nin en kritik buluşmasından beraberlik çıktı. Nantes’i evinde şok yenilgiye uğratan Galatasaray, İstanbul’daki mücadelede tedbiri elinden bırakmadı. Ancak Fransız ekibi de, bir puan için savunmasını açmayınca, ortaya eşit güçlerin kapışması çıktı. İlk yarıdaki tek pozisyonu Serkan ile Arif harcadı. 
     
     Sergen de kaçırdı 
     İKİ ekip ikinci 45 dakikada da oyun düzenini bozmadı. Taktik savaşı yaşanırken, Nantes bir ara üstünlüğü eline aldı. Yerinde değişiklerle Cim-Bom çabuk toparlandı, mücadele orta sahada sıkıştı. Sarı-Kırmızılı temsilcimiz, net pozisyonu Sergen ile yakaladı, golsüzlüğü bozamadı. Lazio’nun, galibiyeti Galatasaray’a yaradı. 
     
     Dakika dakika maç 
     29. dakika Emre’nin ceza alanına yaptığı ortaya kaleyi uzak mesafeden gören Hakan Ünsal kafayı vurdu. Top direğinin yanından az farkla dışarıya gitti. 
     38. dakika Nantes’ın sağ kanattan kazandığı serbest vuruşu Ziani kullandı. Kaleci Mondragon kucağına gelen topu rahat bir şekilde kurtardı. 
     43. dakika Galatasaray, ilk yarıdaki tek net gol pozisyonunu yakaladı. On sekizin içinde topla buluşan Serkan, bir anda kaleci Landreau ile karşı karşı kaldı. Çalımladı, arkadaşı Arif de topa yüklendi. Pozisyonu bozulan golcü oyuncu şaşırınca, Arif’in ayağına çarpan top auta gitti ve Cim - Bom mutlak bir golden oldu. 
     48. dakika Bülent Akın vurdu, savunmadan dönen topa Sergen röveşata yapmak istedi, ancak Fransızlar tehlikeyi uzaklaştırdı. 
     64. dakika Sergen 18’in önünde topu Arif’e verdi. Arif’in uzaktan sert şutunu Landreau, güçlükle kurtardı. 
     69. dakika Armand altı pasın üstünde Mondragon’la karşı karşıya kaldı. Vuruşunu Kolombiyalı file bekçisi ustalıkla önledi. 
     72. dakika Sarı-Kırmızılı ekibin kazandığı frikik atışını Arif kullandı. Yıldız oyuncunun sert şutunu Londreau iki hamlede kurtardı. 
     81. dakika Ceza alanı içinde topla buluşan Ümit, kaleye sert vurdu. Top az farkla auta çıktı. 
     89. dakika Hakan’ın soldan ortaladığı topa Sergen boş pozisyonda dokundu ancak topu ağlara gönderemedi. 
     90. dakika Suat’ın düşürülmesiyle ceza sahası önünde kazanılan serbest vuruşu Sergen kullandı. Top barajda kaldı. 
     
     Krug başarılıydı 
     HAKEM Hellmut Krug çok başarılı bir yönetim gösterdi. Otoritesini doksan dakika boyunca hissettirdi. Pozisyonlara yakındı. Neticeye tesir etmeyen yerlerdeki düdüklerinde ile hatası yoktu. Ayrıca da objektifti. Galatasaray lehine hiç prim tanımadı. 
     
NASIL OYNADILAR      GALATASARAY 

     MONDRAGON 
     İlk yarıda rahattı. Ancak ikinci devrede stresli anlar geçirdi. Yine de kontrollüydü. Çok iş düşmedi, hatasız bir karşılaşma çıkardı. 
     
     VEDAT 
     Maça iyi bir başlangıç yapamadı. Ama moralini bozmadı. Sonraki dakikalarda toparladı. İyi mücadele etti. Hiç riske girmedi. 
     
     EMRE AŞIK 
     Yine savunmanın en başarılısıydı. Oldukça kritik toplar kesti. Hava toplarında da mükemmeldi. Sakatlandı ama oynunu terketmedi. 
     
     PEREZ 
     İlk yarı iyi oynadı. Sağ tarafı kontrol etti. Hücuma katılmaya çalıştı. Ama ikinci yarıda fazla ileri çıkmamaya dikkat etti. 
     
     HAKAN ÜNSAL 
     Sahanın iyilerinden birisiydi. İkinci devrede mükemmeldi. Hem savunmaya hem de hücuma katkıda bulundu. 
     
     ERGÜN 
     Orta sahada iyi çalıştı. Hem atağa, hem de savunmaya yardım etti. İlk yarıdaki gol pası harikaydı. Takımın en verimli ismiydi. 
     
     SERGEN 
     Sahada fazla gözükmedi. Çok iyi marke edildi. Rakip fazla koşunca tekniğini istediği gibi kullanamadı. Bir türlü sivrilemedi. 
     
     BÜLENT AKIN 
     Çok çalıştı. İyi de top kullandı. Ama hatalı pasları da oldu. İkinci yarı yoruldu ve bunun neticesinde kulübeye gitti. 
     
     HASAN ŞAŞ 
     İyi bir gününde değildi. Markajdan kurtulamadı. Becerisini sahaya yansıtamadı. Arkadaşlarına pozisyon yaratmakta oldukça zorlandı. 
     
     ARİF 
     İyi bir gününde değildi. Etkili olamadı. Hücumda istediği pozisyonları bulamadı, ikinci yarıda oyundan alındı. 
     
     SERKAN 
     Hiç pozisyona giremedi, ancak iyi niyetle sürekli çalıştı. Sert savunma karşısında etkisiz kaldı. Affedilmeyecek bir gol kaçırdı. 
     
     ÜMİT KARAN 
     O da rakip savunma arasında gömülüp kaldı. Biri - iki pozisyon buldu. Onlarda da iyi vuramadı. Eski günlerini yine arattı. 
     
     SUAT 
     Orta sahaya takviye olarak girdi. Bu bölgeyi rahatlattı. İyi top kullandı. Görevini yaptı. Her zaman takımda yeri olduğunu ispatladı. 
     
     FLEURQUİN 
     Sağ kanatta oynadı. Yorulan Galatasaray için nefes oldu. Özellikle savunma yönü çok iyiydi. Günden güne takıma yararlı oluyor. 
     
     NANTES 
     DJEMBA Nantes orta alanının her şeyiydi. Bizi çok rahatsız etti. Çok hareketli ve klas bir oyuncu. 
     DAROCHA Oyuna ikinci yarıda girdi. Ama çok etkiliydi. O girdikten sonra bütün rahatımız bozuldu. Sağ kanadı iyi kullandı. 
     
NOTLAR      Taffarel’den yalanlama 
     GALATASARAY’IN eski file bekçisi Taffarel, dün kulübe bir faks çekerek La Gazetta dello Sport’ta İslam diniyle ilgili çıkan röportajını yalanladı. Brezilyalı kaleci, kendi el yazısıyla yazdığı bu faksın kulüp yetkilileri tarafından Türk basın mensuplarına dağıtılmasını istedi. Taffarel, "Üç yıl boyunca Türkiye’de büyük başarılar kazandım ve çok güzel günler yaşadım. Ben ve ailem, din bakımından da hiçbir problemle karşı karşıya kalmadık" dedi. 
     
     Lazio takipte 
     GALATASARAY’IN diğer rakipleri de dün gece Sarı - Kırmızılı takımı gözlem altına aldı. Özellikle İtalyan Lazio’nun istatikçisi Paulo Bianchetti, Ali Sami Yen’deki karşılaşmayı izledi ve sık sık not tuttu. 
     
     Gazeteci ordusu 
     DÜN gece oynanan Galatasaray - Nantes maçını adeta bir basın ordusu takip etti. 25 Fransız, 3 Rumen, 160 da Türk basın mensubu tribünlerde yer aldı. 
     
     Seyirci rekoru 
     GALATASARAY - Nantes maçı, Sarı - Kırmızılı taraftarlardan büyük ilgi gördü. Maçtan önce satılan çok sayıda biletle birlikte 21 bin kişilik Ali Sami Yen Stadı, tıka basa doldu. Taraftarlar maç öncesi ve sırasında stadı inlettiler. 
     
     Yine firesiz 
     CİM - BOM, Ali Sami Yen Stadı’ndaki son 17. Avrupa kupası maçında da yenilgi yüzü görmedi. Ancak Nantes beraberliği ile 7 maçlık galibiyet serisi sona eren Galatasaray, 13 maç sonra sahasında gol atamadı. 
     
     Yıldıran savunma 
     FRANSIZ ekibinin savunması Galatasaray’a geçit vermedi. Hasan Şaş, "Nefes bile almakta zorlandık. Savunmada en ufak delik bile bırakmadılar" derken, Sergen de, "Kazanabilirdik. Gerçekten çok iyi kapandılar. Ama bir puan da iyi" diye konuştu. Mondragon ise, "Şimdi PSV maçı hayati önem taşıyor" ifadesini kullandı. 
     
     Gruptan çıkacağız’ 
     FUTBOL Şube Sorumlusu Abdürrahim Albayrak, taraftara teşekkür etti ve "Gruptan mutlaka çıkacağız" dedi. Nantes karşısında galibiyeti kaçırdıklarını belirten Albayrak, "On kişi savunma yaptılar. Taraftarımızdan PSV maçında aynı desteği bekliyoruz" diye konuştu. Bu arada Lucescu, futbolculara bir gün izin verdi. 
     
Türk-Yunan dostluğu      ŞAMPİYONLAR Ligi saha komiseri Yunan Alexis, Kaptan Bülent Korkmaz’ın sevgisini kazandı. 3 yıldır Ali Sami Yen Stadı’ndaki Şampiyonlar Ligi maçlarında görev yapan UEFA yetkilisi, Bülent’in kasığından ameliyat olduğunu duyunca, Yunanistan’dan, çiçek yolladı. Alexis’in bu jesti karşısında Bülent de dünkü maçta oynamamasına karşın yanında getirdiği formayı maç sonunda Alexis’e hediye etti. 
     
Lazio kazandı 2-1      D Grubu’ndaki diğer karşılaşmada Lazio, kendi sahasında PSV Eindhoven’ı 2 - 1 mağlup ederek üç puanla tanıştı. İlk yarıyı 39. dakikada Fiore’nin golüyle önde kapayan Lazio, 55. dakikada Claudio Lopez’in penaltıdan attığı golle farkı ikiye çıkardı. Bir dakika sonra Kezman ile umutlanan PSV, başka gol bulamadı. 
     
Şampiyonlar Ligi’nde bu gece      E GRUBU 
     Juventus - Rosenborg 
     Porto - Celtic 
     
     G GRUBU 
     Manchester Utd. - Deportivo 
     Olympiakos - Lille 
     
     H GRUBU 
     Bayern Münih - S.Moskova 
     Feyenoord - Sparta Prag 
     



 SPOR 






















</TEXT>
</DOC>
