<DOC>
<DOCNO> 42412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/spor/yozer.html </URL>
<DATE> 2001/09/16/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Düdük sevinci 
</HEADLINE>
<TEXT>

     Son yıllarda bir maçın bitiş düdüğü duyulduğu zaman insanların bu kadar çok sevindiğine şahit olunmamıştır. Galatasaray, ilk 30 dakikalık periyodda attığı Sergen mühürlü iki golle üç puanı aldı ve sonra da durumu idare etti. 
     Galatasaray oyuna üç forvetle başlayarak bu maçtaki açık niyetini gösterdi. Sergen, Berkant ve Arif’ten oluşan üçlü forvetin arkasına dizilen dörtlü orta alan da desteği verince, zaten aciz durumda olan Malatyaspor, daha ilk dakikalarda oyunu bıraktı. Bu dakikalarda Sergen’in göbekte kısa çalım ve pasları Malatya savunmasını şaşkını sevirdi. Hele oyunun başında Suat ile girdiği mükemmel verkaç sırasında verdiği son pas, ev sahibi takımın dört oyuncusunu birden bitiriverdi. Rakiplerini göbekten rahatça delen Galatasaray forvetiyle arkadan gelen sürpriz gol adamı Suat da bindirince, daha ilk yarıda maçın kopacağı belli oldu. Bir de buna sol kanatta Mendez’in etkili atakları eklenince, Malatyaspor’un yapacak hiçbir şeyi kalmadı. 
     Zaten Malatya’nın yorgun Galatasaray’a rağmen bu maçı kaldıracak hiçbir gücü yoktu. Resul’ün dışında top oynayacak adamı da yoktu. Galatasaray’ın henüz birinci dakikada ortaya çıkan göbek taktiğini bir türlü engelleyemediler. Oysa, Malatyaspor biraz daha diri, etkili ve yırtıcı olsa, belki de Galatasaray’ı zorlayabilirdi. 
     Galatasaray’ın yeni yabancılarının işi çok zor. İçlerinden bir tek Fleurquin için biraz umut var. Diğerleri şimdilik umutsuz vaka. Zaten ikinci yarıda Lucescu, üç puanın geldiğinin farkına varınca bu oyuncuları denemek için sahaya sürdü. Böylece de maç kilitlendi. Hele bir de sahada Arif olunca, hiç çekilmez oldu. İnsan 90 dakika tek pasla yetinir mi Bu kadar top heba edilir mi Bu kadar oyundan kopar mı Belki de Arif, dün Malatyaspor da dahil sahanın en kötüsüydü. 
     Karşılaşmanın ikinci yarısı için futbol tarihimizin en sıkıntılı dakikaları dersek yanlış olmaz. Ben, kendi açımdan daraldım, içim sıkıldı. Keyfim kaçtı. Zaten bu sene Galatasaray’ın hangi maçından zevk aldık. Ama kazanıyorlar, onlar için de önemli olan bu değil mi. 
     



 SPOR 

























</TEXT>
</DOC>
