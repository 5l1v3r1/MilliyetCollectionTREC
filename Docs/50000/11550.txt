<DOC>
<DOCNO> 11550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sontur11.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
FP "Recep Önal hakkında soruşturma önergesi vereceğiz" 
</HEADLINE>
<TEXT>

     FP Genel Başkan Yardımcısı Lütfü Esengün, Devlet Bakanı Kemal Derviş tarafından dün açıklanan acil önlemler paketini eleştirerek, ''Bu program, IMF, Dünya Bankası ve ABD direktifleri ile hazırlanmıştır, onların çıkarlarını gözeten bir programdır. Bu nitelikleri ile ulusal değil emperyalist bir programdır'' dedi. 
     Ekonomik krizde sorumluluğu olanlardan ''hesap soracaklarını'' ifade eden Esengün, ilk olarak Devlet Bakanı Recep Önal hakkında soruşturma önergesi vereceklerini bildirdi. 
     Lütfü Esengün, TBMM'de düzenlediği basın toplantısında, Kemal Derviş'in dün açıkladığı programa ''ulusal'' demenin mümkün olmadığını söyledi. Açıklanan programın halkın refahını, milletin mutluluğunu hedef aldığını iddia eden Esengün, şöyle konuştu 
     'Bu program yeni bir borç ödeme, faiz ödeme programıdır. Bir buçuk seneden beri uygulanıp iflas eden IMF programının birtakım değişikliklerle yeniden uygulanmaya konulmasından ibarettir. 
     Bu programın arkasında millet yoktur, olmayacaktır kamuoyu desteği, siyasi destek, keza yer almayacaktır.Bu program, ithal ürünü bir programdır. İthalatçı Kemal Derviş'tir. İhracatçılar ise IMF, Dünya Bankası ve ABD hazinesidir. İşin garip tarafı da Kemal Derviş'in bu ihracatçıların adamı olmasıdır.'' 
     Bugünden başlamak üzere görevini ihmal eden sorumlu bakanlar hakkında soruşturma önergesi vereceklerini bildiren Esengün, ''İlk olarak bu felakette en önemli rolü olan görevini ihmal ve suiistimal etmiş olan ve şimdi de bir kenara itilmiş bulunan Hazine'den sorumlu Devlet bakanı Recep Önal hakkında soruşturma önergesi vereceğiz'' dedi. 



</TEXT>
</DOC>
