<DOC>
<DOCNO> 15665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/spor/spo10.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

Teleon’dan yeni teklif      DİGİTÜRK’ÜN dövizdeki ani artış nedeniyle ödemelerini eski dolar kurundan yapmak istemesi üzerine Teleon, Futbol Federasyonu’na yeni bir teklifte bulundu. Federasyona dün bir dilekçe gönderen Teleon’un cevap beklediği öğrenildi. Bugün Kayseri’de toplanacak olan Kulüpler Birliği’nin ise bu konuyu da görüşeceği ifade edildi. 
     
Gençler mağlup      TÜRKİYE 15 Yaş Altı Genç Milli Futbol Takımı, özel maçta İsviçre’ye 2 - 1 yenildi. Maltepe Stadı’nda oynanan karşılaşmanın gollerini 43. dakikada Goran, 55. dakikada Luis ve 65. dakikada penaltıdan Hakan attı. 
     
İtalyan iddiası      İTALYAN basını, Fatih Akyel ve Hasan Şaş’ın Milan’ın listesinde olduğunu iddia etti. Corriere dello Sport, Fatih Akyel’in menajeri Ahmet Bulut’un Milanlı yöneticilerle masaya oturduğunu ve kısa zamanda anlaşmaya varılabileceğini ileri sürdü. Gazete, Fatih Terim’in bilgisi dahilinde Hasan Şaş’ın da takibe alındığını ileri sürdü. Bu arada, Hakan Şükür’ün gelecek sezon Fenerbahçe veya Beşiktaş’a gidebileceği öne sürüldü. 
     
Ringde iki galibiyet      FRANSA’DA dün başlayan Bayanlar Avrupa Boks Şampiyonası’nda ringe çıkan sporcularımız iki galibiyet, bir mağlubiyet elde ettiler. 48’de Hülya Şahin, Rus, 54’de Seda Duyguaygün Rumen rakibini sayı ile mağlup ederken, 67’de Kıymet Karpuzoğlu Fransız rakibine yenildi. 
     
Hakemlikte yeni dönem      MHK Başkanı Bülent Yavuz, yeni sezonda beş hakemin profesyonel yapılacağını açıkladı. İsimleri 15 Haziran’da açıklayacaklarını belirten Yavuz, "Bu hakemler maaşlarını federasyondan alıp, bir arada antrenman ve eğitim çalışmalarını yapacak" dedi. 
     
Chang elendi      PORTEKİZ’in Oeiras kentindeki Estoril Açık Tenis Turnuvası’nda ABD’li altı numaralı seribaşı Michael Chang ilk turda elenerek sürpriz yaptı. Chang, İspanyol Albert Montanes’e 1 - 6 ve 3 - 6’lık setlerle yenilerek turnuvadan elendi. 
     
Yıldızlar yolcu      YILDIZ Bayan Milli Basketbol Takımımız, 14. Avrupa Şampiyonası yarı final grup maçları için bugün Çek Cumhuriyeti’ne gidecek. Strakonice kentinde 12 - 16 Nisan’daki elemelerde yıldızlar, Macaristan, Litvanya, Fransa, Belçika ve Çek Cumhuriyeti ile ilk üç sıra için mücadele verecekler. 
     
3. Lig’de 8 maç      ÜÇÜNCÜ Lig 1. Grup’ta mücadeleye bugün oynanacak sekiz karşılaşma ile devam edilecek. Muş - Elazığspor maçının ise evsahibi takımın cezası nedeniyle seyircisiz olarak yapılacağı açıklandı. 
     


 SPOR 

























</TEXT>
</DOC>
