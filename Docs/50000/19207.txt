<DOC>
<DOCNO> 19207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sonspo10.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Hafta sonunda maçı kazanan ligi önde bitirir" 
</HEADLINE>
<TEXT>

     Fenerbahçe ile Galatasaray arasındaki derbi maç için geriye sayım başlarken, sarı-lacivertli takımın teknik direktörü Mustafa Denizli, şanslı ve şanssız haftaların geride kaldığını belirterek, Galatasaray'ın da kendilerinin de hafta sonunda ''kendi göbeğini kendisinin keseceğini' söyledi. 
     Samandra Tesisleri'nde yapılan idman öncesinde gazetecilerin sorularını yapıtlayan Mustafa Denizli, geçen 4 haftada Fenerbahçe'nin hem şanssız hem de beceri açısından noksanlıkları olduğunu anlatarak, Galatasaray maçı ile bu iki olumsuzluğu da bertaraf edeceklerini anlattı. 
     Her iki takımın da uzun lig maratonunda şampiyonluk için büyük bir mücadele ortaya koyduklarını kaydeden Denizli, şöyle konuştu 
     ''Her iki takım da şanslı ve şanssız dönemleri birlikte yaşadılar. Ancak iş geldi artık Fenerbahçe'nin de Galatasaray'ın da kendi işini kendisinin görmesine. Yani kendi göbeklerini kendilerinin kesmesine. Biz Fenerbahçe olarak, pazar gününün kendimiz açısından neyi ifade ettiğini çok iyi biliyoruz. Fenerbahçe bu düşünce içinde bu maçı oynayacak. Gayet tabii Galatasaray da aynı şekilde hazırlanacak.'' 
     Mustafa Denizli, Fenerbahçe'nin deplasmanda yaşadığı sıkıntının aksine kendi sahasında çok başarılı olduğunu anımsaarak, şöyle devam etti 
     ''Fenerbahçe Şükrü Saracoğlu Stadı'nda deplasmandaki şanssızlığımızın aksine çok başarılı bir grafik çiziyoruz. Kendi satadımızda rakip kim olursa olsun fark etmiyor. Bunu pazar günü de mutlaka başaracağız. İki büyük takım hafta sonunda ezeli rekabete yakışır bir maç yapacaklar ve tribünleri dolduran onbinlerce taraftara futbol adına mutlu dakikalar yaşatacaklar.'' 
     Denizli, Galatasaray maçına diğer maçlardan düşünce ve hazırlık açısından daha farklı yaklaştıklarını kaydetti. Fenerbahçe'nin pazar günü sahada düşündüklerini yapan bir ekip olacağını bildiren Denizli, ''Çok fazla bir şey söylemeye gerek yok. Taraflı tarafsız herkes bugün bu takımların neler düşündüğünü, neler hissettiğini bizler kadar biliyor'' diye konuştu. 
     
     Puan farkı tek maçla bertaraf edilecek bir durum 
     Teknik Direktör Denizli, Trabzonspor maçında alınan yenilgi nedeniyle şampiyonluk yarışında Galatasaray'ın 3 puan gerisine düşmelerinin fazla önemli olmadığını söyledi. 
     Mustafa Denizli, bir soru üzerine, Trabzon'da alınacak beraberlikle yenilginin şampiyonluk için hiçbir farkının olmadığını ifade ederek, şunları söyledi 
     ''Fenerbahçe'nin Galatasaray maçına 3 ya da 2 puan geride çıkması fazla önemli değil. Bu fark tek maçla bertaraf edilecek bir durum. Yani Trabzonspor maçının sonucunun bu hafta sonunda yapacağımız karşılaşma üzerinde etkisi çok fazla olmayacaktı. Biz pazar günü 3 puanlık farkı bertaraf edeceğiz.'' 
     Liderlikten ikinciliğe düşmeleri nedeniyle oyuncuların üzerinde olumsuz bir ekti oluşmaması için çaba sarf ettiklerini bildiren Denizli, her futbolcu için böylesine büyük maçların atmosferinin farklı olduğunu, bu yüzden de oyuncuların üzerindeki olumsuz etkileri en aza indirdiklerini söyledi. 
     'Pazar günü maçı Fenerbahçe kazanırsa şampiyon diyebilir miyiz'' sorusunu Denizli, ''Pazar günü sahada bizim için gerekli olan neyse onu yaparız. Ama bunu söylemek için de müneccim olmak lazım. Benim düşüncem büyük bir ihtimalle bu maçı kazanan ligi önde bitirecektir. Bunun da Fenerbahçe olması için çabalıyoruz. Zannediyorum fazla da yanılmayız'' diye yanıtladı. 
     Denizli, bir gazetecinin, ''Geçmiş haftalarda kötü oynayıp kazandınız, şimdi de iyi oynayıp kaybediyorzusun'' sözleri üzerine ise gülerek, ''Maçlarımız şanslı geçiyor'' dedi. Mustafa Denizli, ''Trabzonspor maçının forvetinde değişiklik düşünüyor musunuz'' sorusuna da ''Düşünüyorum, ama kaçırmamaları için bir değişiklik yapmayı düşünüyorum'' yanıtını verdi. 
     
     Ogün zor, Johnson'un durumu yarın belli olacak 
     Fenerbahçe Teknik Direktörü Mustafa Denizli, Galatasaray maçına Ogün'ün yetişmesinin zor olduğunu, ancak Johnson'un durumunun yarın belli olacağını söyledi. Denizli, hazırlıkları her iki futbolcunun da Galatasaray maçına forma giyemeyeceği düşüncesiyle yaptıklarını belirterek, ''Aramızda olurlarsa çok daha keyifli olur. Olmazlarsa da büyük problem yaşamayız'' diyerek sözlerini tamamladı. 







</TEXT>
</DOC>
