<DOC>
<DOCNO> 28247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sondun25.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski ABD başkanlarından Nixon'un köpeği yanına gömülecek 
</HEADLINE>
<TEXT>

     Eski ABD başkanlarından Richard Nixon'un çok sevdiği ve 1952 yılında yaptığı bir konuşmada kendisinden söz ettiği köpeği, halen gömülü bulunduğu hayvan mezarlığından alınarak Nixon'un mezarının yanına gömülecek. 
     ''Checkers'' adlı köpek, halen New York Long Island hayvan mezarlığında bulunuyor. Nixon ailesinin isteği üzerine hayvanın buradan alınarak Nixon'un California'nın Yorba Linda kentinde bulunan kütüphanesinin bahçesindeki mezarının yanına gömüleceği bildirildi. 
     Spaniel cinsi siyah-beyaz uzun yumuşak kulaklı köpek, 1964 yılında 12 yaşındayken ölmüştü. Nixon'un yanı sıra eşi Pat'ın mezarı da Yorba Linda'da bulunuyor. Checkers'in Yorba Linda'ya nakledileceği, CNN televizyonunun sohbet programcısı Larry King'in konuğu olan Nixon'un kızı Julie Nixon Eisenhower tarafından açıklandı. 1952 yılında seçimlere Dwight Eisenhower'in Başkan Yardımcısı olarak katılan Nixon, televizyonda yaptığı konuşmada, kendisini destekleyenlerden yasadışı olarak 18 bin dolar aldığı yolundaki iddiaları yalanlamış ve ''Sadece tek bir hediye kabul ettim. O da köpeğim'' diyerek, Checkers'i izleyicilere göstermişti. Bu konuşmanın, Nixon'un siyasi karyerini kurtardığı söyleniyor. 







</TEXT>
</DOC>
