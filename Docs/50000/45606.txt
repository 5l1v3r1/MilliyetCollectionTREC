<DOC>
<DOCNO> 45606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/soneko07.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Marka İtalyancayı çağrıştırınca.... 
</HEADLINE>
<TEXT>

     Türk firmalarının dış pazarlarda yer edinmelerinde en büyük sorun olarak karşılarına çıkan ''marka'' yaratma, çoğu kez başarısızlıkla sonuçlanırken, bazen de ilginç tesadüflerle başarıya ulaşabiliyor. 
     Kombassan Holding A.Ş'nin, ABD'de sahip olduğu bir alışveriş merkezinde ''Komder'' adı nedeniyle satamadığı deri bayan elbiselerinin, markanın İtalyancayı da çağrıştıran ''Mardini'' olarak değiştirilmesiyle kapışıldığı bildirildi. 
     Kombassan Holding Yönetim Kurulu Başkanı Haşim Bayram, Türkiye'de ürettikleri deri bayan elbiselerini, ABD'deki mağazalarında ''Komder'' markasıyla 100 dolardan satışa çıkardıklarını ancak, ürünün piyasaya sunulmasının ardından uzun bir süre geçmesine karşın hiç satılmadığını anlattı. 
     Kaliteli ve şık olduğuna inandıkları ürünün hiç satılmamasının kendileri için son derece şaşırtıcı olduğunu ifade eden Bayram, bunun üzerine pazarda tanınabilmek için elbise fiyatını 50 dolara indirdiklerini söyledi. 
     Bayram, fiyat indirimine karşın ürünün satılmadığı haberinin Türkiye'ye ulaşmasının ardından ABD'ye gitme kararı aldığını belirterek, şöyle devam etti 
     ''Amerikaya gittikten sonra, ürünün satılmama nedenini bulmak için sokak sokak, mağaza mağaza dolaştım. Diğer rakiplerimize göre fiyatlarımızda ya da pazarlama yöntemimizde bir farklılık yoktu. 
     Aklıma gelen tek şey Komder markasının tutmamış olabileceğiydi ve bunun üzerinde düşünmeye başladım. Bana bu konuda mağaza müdürü ilham kaynağı oldu. Bir toplantıda ona nerelisin diye soruduğumda Mardin yanıtını aldım ve yeni markayı Mardini olarak belirledim.'' Bu toplantıdan sonra deri ürünlerdeki tüm ''Komder'' markaların ''Mardini'' ile değiştirildiğini belirten Bayram, aynı ürünün ''Mardini'' markasıyla adeta ''kapışıldığını'' söyledi. 
     Bayram, ABD'de elde edilen başarıyı, Avrupa pazarına da taşımayı başardıklarını ifade ederek, Avrupa ülkelerinde, deri elbisenin yanı sıra aynı markayla ayakkabı satışında da başarı kazandıklarını sözlerine ekledi. 
     






</TEXT>
</DOC>
