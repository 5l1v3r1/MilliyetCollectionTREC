<DOC>
<DOCNO> 17506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/son/sondun03.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika zirvesi protestolara sahne oldu 34 polis, 45 gösterici yaralı 
</HEADLINE>
<TEXT>

     Kanada'nın Quebec eyaletinde düzenlenen Amerika zirvesinde, polis ile zirveyi protesto eden küreselleşme karşıtları arasında meydana gelen şiddet olaylarında yaralanan polis sayısı 34'e, gösterici sayısı 45'e yükseldi. 
     Polis sözcüsü, çıkan olaylarda yaklaşık 150 kişinin gözaltına alındığını, ancak bu kişilerin büyük çoğunluğunun delil yetersizliğinden serbest bırakıldığını belirtti. 
     Bu arada, Kanada Başbakanı Jean Chretien, sağlanacak bir serbest ticaret anlaşmasından sadece demokratik ülkelerin yararlanabileceğine dikkat çekti. Chretien, yaptığı açıklamada, ''Bir ülkenin bu zirveye katılabilmesi, ancak demokratik bir hükemet tarafından yönetiliyor olmasına bağlıdır. Bu temel şarttır'' dedi. ABD Başkanı George Bush da, Amerika kıtasında ticaretin önündeki engellerin kaldırılmasının önemine değinerek, ''serbest ticaretin, refah, kalkınma ve özgürlüğün temeli olduğunu'' belirtti. 




</TEXT>
</DOC>
