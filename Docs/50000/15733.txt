<DOC>
<DOCNO> 15733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/soneko18.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu işçisine birinci altı ayda "sıfır zam" gündemde 
</HEADLINE>
<TEXT>

     Kamu toplu iş sözleşmelerinden sorumlu Devlet Bakanı Mehmet Keçeciler tarafından kamu toplu iş sözleşmelerine ilişkin Türk-İş ve Hak-İş'e sunulan anlaşma protokolünde, kamu kesiminde çalışan işçi ücretlerine birinci altı ay zam yapılmaması önerildi. 
     Protokolde, toplu iş sözleşmelerinin yürürlük tarihinin 6 ay ileriye atılması talep edilirken, işçi ücretlerine 2'nci 6 aydan geçerli olmak üzere aylık gerçekleşen enflasyon oranında zam yapılması da istendi. Anlaşma protokolünde, işçi ücretlerinin memurlarda olduğu gibi her ayın 15'in de ödenmesine de yer verildi. 
     Hükümet protokolünde işçi sendikaları tarafından yeni getirilen tekliflerin toplu iş sözleşmelerinde yer almayacağı vurgulanarak, toplu iş sözleşmelerinde yer alan maktu ödemelerin ücrete bağlı olmayan ödemeler ücret zammı oranında ve ücretin zamlandığı tarih itibariyle her ay artıralarak ödeneceği bildirildi. 
     Türk-İş ve Hak-İş'e sunulan protokolde, tarafların ülkenin demokratik parlamenter düzen içinde mevcut güç ve potansiyeli ile yaşanmakta olan ekonomik krizi ve bu krizin yaratmakta olduğu sosyal sorunları aşabileceğine inandığı kaydedildi. 
     Devlet Bakanı Mehmet Keçeciler ile Türk-İş yöneticileri 17 Nisan Salı günü yeniden birraya gelerek kamu toplu iş sözleşmesi görüşmelerini değerlendirecekler. 
     Türk-İş yetkilileri, Devlet Bakanı Mehmet Keçeciler tarafından kendilerine sunulan anlaşma protokolünde yer alan maddelerin kabul edilemez olduğunu belirterek, hükümetin önerisinin 13 Nisan Cuma günü olağanüstü toplanacak Başkanlar Kurulu'nda değerlendirileceğini kaydettiler. 
     Kamu toplu iş sözleşmelerinde ücret zammı kadar , kamuda getirilmek istenilen resen emeklilik uygulamasının da önemli olduğuna dikkati çeken yetkililer, bağıtlanacak toplu iş sözleşmelerinde resen emekliliğin önlenmesine ilişkin bir maddenin yer alması için uğraş vereceklerini bildirdiler. 



</TEXT>
</DOC>
