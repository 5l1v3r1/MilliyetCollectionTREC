<DOC>
<DOCNO> 34551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sondun15.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li uzmanlardan İsrail'e "Askerler az, kadınlar çok demeç versin" 
</HEADLINE>
<TEXT>

     İsrail, İntifada'nın başlangıcından bu yana büyük yara alan imajını düzeltmek için çalışmalara başladı. 
     İlk aşamada, iki Amerikalı halkla ilişkiler şirketi kiralanarak İsrail'in yurtdışındaki halkla ilişkiler faaliyetleri inceleme altına alındı. Şirket uzmanları, yaptıkları incelemeler sonucunda, ''Askerler mümkün olduğu kadar az demeç versin, ekranda üniformalı birisinin konuşması itici oluyor'' uyarısında bulundular. 
     Amerikalı uzmanların diğer önerisi ise ''İsrail'in tezlerini açıklamak için ekranda daha fazla kadın sözcü kullanın'' oldu. Uzmanlara göre, kadınlar, izleyiciler tarafından erkeklere oranla daha güvenilir ve sempatik bulunuyor. Bu çerçevede, Savunma Bakan Yardımcısı Dalia Rabin'in sözcülüğüne ağırlık verilmesi de tavsiye edildi. Öldürülen eski İsrail başbakanı İzak Rabin'in kızı olan Dalia Rabin'in, hem kadın olmasının hem de taşıdığı soyadının olumlu etki uyandıracağı belirtildi. 







</TEXT>
</DOC>
