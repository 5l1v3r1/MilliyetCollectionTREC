<DOC>
<DOCNO> 38786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/soneko15.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı topluluğu Türk lirasına dönüyor 
</HEADLINE>
<TEXT>

     Ankara Ticaret Odası ATO tarafından başlatılan ''Türk Lirasına İtibar Kazandırma Hareketine'' bir destekte işadamı Sakıp Sabancı'dan geldi. 
     Sabancı, ''Sabancı Topluluğu olarak, artık hiçbir şirketimizde her türlü kontrat dolar bazında olmayacak'' dedi. 
     Konu ile ilgili soruları yanıtlayan Sabancı Holding Yönetim Kurulu Başkanı Sakıp Sabancı, ATO Başkanı Sinan Aygün'ü ''Türk Lirasına İtibar Kazandırma Hareketini'' başlatmasından dolayı yürekten kutladığını belirterek, Aygün ile aynı duygular içinde olduğunu ve bu girişime aynen katıldığını bildirdi. 
     İşadamı Sabancı Türkiye'de kriz yaşandığında şapkalarını önlerine koyarak bazı önlemler almak için yola çıktıklarını belirterek, şöyle dedi 
     ''Sabancı Topluluğu olarak ilk önce şunu koyduk. Artık hiçbir şirketimizde her türlü kontrat yapılırken, dolar bazında olmayacak dedik. Ne kontrat yapıyorsak, ne konuda, ne için yapıyorsak dolarla olmayacak. Hammadde alırken, üretimde, satışda, kirada Türk Lirası ile çalışacağız dedik. Türk'ün bir lirasına evvela Türkler sahip olmalı. Türk bayrağını her Türk gibi ben de çok seviyorum. Ama ekonomik alanda ekonomiyle uğraşan adamların ikinci bir bayrağı var. O da cebinde taşıdığı Türk Lirası'dır. Cebimizde taşıdığımız ekonomik alanda ehemmiyeti olan bu para sünepe olursa, itibarsız olursa, biz heryerde çok şey kaybederiz. Onun için Türk Lirası'na sahip olacağız.'' 
     Türkiye'de şu anda herkesin cebinde Türk Lirası ve yabancı paraların birlikte bulunduğunu belirten Sabancı, ev kirasından otomobil kiralamaya kadar bütün alışverişlerde dolar kullanılmasını eleştirerek bundan artık kurtulmak gerektiğini bildirdi. 
     Yokuş dik 
     Doların aşırı yükselmesinden işadamı olarak nasıl etkilendiklerine ilişkin bir soruya verdiği yanıtta da Sabancı, ''Kim ki ihracat yapıyor, ihracattan geliri varsa pozitif etkilendi. Ama hükümete ve düzenlemelere güvenip yatırımlara coşku ile gidenler dolar borçlu yakalandılar. Dolar borçlu yakalananlar üzülüyorlar. Yokuş dik, çok da dik ve nasıl oradan geçeceğiz diye bir kaygı içindeyiz'' dedi. 
     Sabancı 3. GSM ihalesine teklif verdiklerini de hatırlatarak, ''İyi ki daha evvel İş Bankası bunu kazandı. 2 milyar dolara aldı. Biz de yarı fiyat vermiştik. Alamadık. Allah'tan ki bizim üstümüze kalmamış. Üstümüzde kalsaydı şu kadar milyar dolarla ne halde kalırdık'' diye konuştu. 
     Dolardaki yükseliş nedeniyle yatırımların durduğunu, yatırımlardan önce ise devam eden işlerin çevrilemez hale geldiğini, bu nedenle de yeni yatırım yapma olasılığının ufukta gözükmediğini vurgulayan Sabancı, bunun için Türkiye'ye yabancı sermaye çekilemediğini söyledi. İşadamı Sabancı, dolardaki olumsuz gelişmelerin Türkiye'ye yabancı sermaye çekilmesinde fren işlevi gördüğünü bildirdi. 
     
     







</TEXT>
</DOC>
