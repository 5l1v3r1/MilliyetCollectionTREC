<DOC>
<DOCNO> 13450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sondun18.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin Savunma Bakanı'nı emekliye sevk etti 
</HEADLINE>
<TEXT>

     Rusya'da güvenlikle ilgili önemli bakanları değiştiren Devlet Başkanı Vladimir Putin, ''güvenlik bakanlıklarının başına siviller atanıyor, amaç sivilleşme, toplumun demitarizasyonuna doğru adım atılması'' dedi. 
     Putin, bugün yaptığı bir dizi atamayı, yeni adımların izleyeceğini ilan etti. Uzun bir süredir görevinden uzaklaştırılacağı konuşulan Savunma Bakanı Mareşal İgor Sergeyev'i görevden alan Putin, yerine Güvenlik Konseyi Sekreteri Sergey İvanov'u atadı. İgor Sergeyev de Devlet Başkanlığı Danışmanı olarak atandı. 
     Savunma Bakan Yardımcılığı'na da bir kadın, Lubov Kudelina atandı.Kudelina, daha önce Maliye Bakan Yardımcısı idi. İçişleri Bakanı General Vladimir Ruşaylo da görevinden alındı. 
     Putin bu göreve, Birlik Partisi'nin lideri Boris Grizlov'u atadı. Ruşaylo, Savunma Bakanlığı'na atanan İvanov'un yerine, Güvenlik Konseyi Sekreteri oldu. 
     Sergey Fladkov, Vergi Polisi Genel Müdürlüğü'ne atanırken, nükleer tesislerden nükleer madde hırsızlığına bazı üst düzey yetkililerin göz yumduğu yolunda bir süredir iddialara ve savcılık soruşturmalarına muhatap olan Nükleer Enerji Bakanlığı'nın başı da değişti. Yevgeni Adamov, bu göreden alınırken, yerine Aleksandır Rumyantsev atandı. 
     Rusya Devlet Başkanı Vladimir Putin, bugün açıkladığı yeni atamaların, Kuzey Kafkasya'daki durumda son dönemde meydana gelen değişikliklerle de ilgili olduğunu söyledi. Putin açıklamasında, ''atamalar, özellikle de Çeçenistan'da durumun değişmesi ile bağlantılı'' dedi. Putin, Rusya Güvenlik Konseyi'nin bundan sonra Çeçenistan konusuna daha fazla eğileceğini belirtti. 




</TEXT>
</DOC>
