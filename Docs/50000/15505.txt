<DOC>
<DOCNO> 15505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/spor/yuru.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İlginç hafta 
</HEADLINE>
<TEXT>

     ÖMER ÜRÜNDÜL 

     Ligde ilginç maçlara sahne olan bir haftayı geride bıraktık. Puan cetvelinin ilk üç sırasındaki takımlar çıktıkları zorlu deplasmanlardan elleri boş döndüler. 
     Fenerbahçe, Denizli’de kötü bir futbol sergiledi. Kolektif bütünlük ve fiziki direnç yetersizdi. Mustafa Denizli’nin takım tertibi hatalıydı. En büyük yanlışı da kanat savunucusu özelliklerine sahip olmayan Celil’i sol kulvarda tek başına görevlendirmesiydi. Hem de etkili ve sürekli kanat bindirmeleriyle rakibin en önemli hücum silahı Ali Tandoğan karşısında. Ayrıca Avrupa’nın en iyi kalecilerinden biri olan Rüştü’nün yokluğu da açıkça hissedildi. Genel pres rahatsızlığı olan bir takım, rakiplerine fazla pozisyon verir. İşte bu yüzden Rüştü, Fenerbahçe için çok önemlidir. 
     Galatasaray, Yozgat’ta maça 2 - 0 yenik başladı. Oyunun ilk dakikasında iki gol üst üste yemek bugüne kadar pek eşine rastlanmamış bir olay. Sonra kaçan yüzde yüzlük fırsatlara bir de penaltı eklenince, maç 25. dakikada bitti. Ağır trafikten fiziki tahribata uğramış bir takımın, kalan bölümde bütün riskleri göze alıp, hücum zenginliği sağlaması ve savunma güvencesi oluşturması mümkün değildir. 
     Aslında Galatasaray’ın ligde canını yakan en önemli nedenlerden bir tanesi futbolcuların kalitelerine hiç de yakışmayan sinirli hareketleridir. Otorite boşluğundan engellemeyen bu yanlış saha içi düzenini alt üst ediyor. 
     Gaziantepspor, sezonun en iyi futbolunu sergilediği maçta Rizespor’a yenildi. Günümüzün en önemli gerçeklerinden birinin kolay gol yememek olduğu bu karşılaşmada bir kez daha belgelendi. 
     Beşiktaş, Erzurumspor önünde kolay galibiyet elde etti. Hırslı ve tempolu oynadılar. Pozisyon zenginliği buldular. Ancak zayıf rakip karşısındaki başarılı performans ölçü kabul edilmemeli. Bunun yanında Beşiktaş, rakiplerinin hepsinin üçer puan kaybetmesiyle, ilerki haftalara az da olsa ümit taşıdı. 
     Ligin dibine göz attığımızda, artık düşecek takımların iyice şekillendiğini görüyoruz. Bitime yedi hafta kala büyük puan farkıyla geride kalmaları bu takımların bu sonucu hak ettiklerinin göstergesidir. 
     


 SPOR 






























</TEXT>
</DOC>
