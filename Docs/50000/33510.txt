<DOC>
<DOCNO> 33510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sontur26.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Urfa Devlet Hastanesi'nde AİDS'li doktor var iddiası 
</HEADLINE>
<TEXT>

     Şanlıurfa Devlet Hastanesi'nde genel cerrahi uzmanı olarak görev yapan bir doktorun AIDS virüsü taşıdığı yönündeki iddialar, hastanede sıkıntılar yaşattı. Hastanede görevli bazı doktorların, ameliyatlara girmemek için başhekimliğe başvurdukları öğrenildi. 
     Şanlıurfa Devlet Hastanesi'nde görevli doktorun, çalıştığı kurumda yaptırdığı tetkiklerinde AIDS hastası olduğu ileri sürüldü. Olayın duyulmasından sonra başta doktorlar olmak üzere hastane çalışanları arasında panik yaşandı. 
     Hastanenin Genel Cerrahi bölümünde çalışan 4 doktorun başhekimliğe müracaatta bulunarak, söz konusu doktor arkadaşlarının kullandığı ameliyathanede ameliyat yapmak istemediklerini söyledikleri öğrenildi. 
     İddialar üzerine Şanlıurfa İl Sağlık Müdürlüğü, doktordan alınan kan örneklerini Ankara'ya gönderdi. Şüpheli kanı inceleyen Sağlık Bakanlığı Refik Saydam Hıfzıssıhha Merkezi Başkanlığı AIDS Araştırma Doğrulama Merkezi, söz konusu kanın, ''Negatif'' olduğunu Şanlıurfa İlSağlık Müdürlüğü'ne bildirdi. 
     Sağlık Bakanlığı AIDS Araştırma Doğrulama Merkezi'nden gelen raporda ayrıca, riskli davranışların takibi açısından 3 ay sonra doktordan yeniden kan örneklerinin alınarak kendilerine gönderilmesi istendi. 
     Öte yandan, Şanlıurfa Devlet Hastanesi'nde yapılan kan tetkiklerinde pozitif sonuç çıktığı belirtilen doktor ile Devlet Hastanesi Başhekimliği ve İl Sağlık Müdürlüğü yetkilileri konuyla ilgili açıklama yapmadılar. 
     
     







</TEXT>
</DOC>
