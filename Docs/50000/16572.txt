<DOC>
<DOCNO> 16572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sonspo05.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Temsilsimiz Botaş, Avrupa Şampiyonluğu için italya'da 
</HEADLINE>
<TEXT>

     Avrupa Bayanlar Basketbol Liliana Ronchetti Kupası finalinin rövanş karşılaşmasında 18 Nisan Çarşamba günü deplasmanda Famila Schio takımıyla karşılaşacak olan BOTAŞ Spor bugün İtalya'ya gitti. 
     BOTAŞ Spor Basketbol Şube Sorumlusu Şevket Erden, finalin ilk ayağında Adana'da güçlü rakipleri Famıla Schio takımına 75-73 yenildiklerini hatırlatarak, ''Rövanşta bu farkı kapatarak ülkemizi sevindireceğiz'' dedi. 
     Erden, Ronchetti Kupası'nda, çeyrek, yarı final ve finale kalan ilk Türk takımı olduklarını hatırlatarak, şunları söyledi 
     ''Türkiye'nin ilk kez yakaladığı tarihi fırsatı iyi değerlendireceğiz. Finalin ilk maçında Adana'da Famila Schio takımına 2 sayı farkla yenilmiştik. Rakibimiz gerçekten uzun ve deneyimli oyunculardan kurulu. Ayrıca kaliteli yedek oyunculara sahip. Rövanş maçında teknik sorumlumuz Ceyhun Yıldızoğlu gerekli önlemleri alacak. Eksiğimiz yok. Avusturya ve Almanya'da yaşayan Türkler de maçımıza gelerek, bizlere destek verecekler. Kupayı Türkiye'ye getireceğiz.'' 
     
     'Hakemlerden endişeliyiz' 
     Erden, finale gelmelerinin kolay olmadığını, bu nedenle haklarının yenilmesine de göz yummayacaklarını ifade ederek, şunları kaydetti 
     ''Başta Basketbol Federasyonu Başkanı Turgay Demirel olmak üzere, kulüp başkanımız ve diğer yöneticilerimiz final rövanşına çıkacak olan hakemlerle ilgili girişimlerde bulunduk. Buralara kolay gelmedik. Hakkımızın gasbedilmesine asla izin veremeyiz. Hakemlerden endişemiz var. Çok iyi oynayarak hakemleri de geçmeliyiz.'' 



</TEXT>
</DOC>
