<DOC>
<DOCNO> 49000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/dunya/adun.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyonda büyük fiyasko 
</HEADLINE>
<TEXT>

Taliban, CIA ve Pakistan'ın Afganistan'a gönderdiği Kuzey İttifakı'nın efsane komutanı Abdül Hak'ı yakalayıp idam etti 
     DIŞ HABERLER SERVİSİ 

     Afganistan'ın güneyindeki kabileleri Taliban'a karşı ayaklandırmak üzere CIA ve Pakistan istihbarat servisinin desteğiyle iki gün önce bu ülke topraklarına gönderilen, Kuzey İttifakı'nın efsanevi komutanlarından Abdül Hak, Taliban tarafından yakalanarak idam edildi. Böylece ABD'nin Peştu kabileleri Taliban'a karşı kışkırtma çabası büyük darbe yemiş oldu. 
     1979-89 yılları arasında Sovyet askerlerine karşı verilen savaş sırasında kahramanlıklarıyla efsane bir isim haline gelen Abdül Hak, Taliban'ın hakim olduğu bölgeye girmesinin üzerinden 48 saat bile geçmeden, önceki gece yerel saatle 02.30 sularında, yanındaki 50 adamıyla birlikte Logar eyaletinin Azro bölgesinde Taliban güçlerince kuşatıldı. 
     
     Helikopterler roket yağdırdı ama... 
     Kuşatmadan kurtulamayacağını anlayan Abdül Hak, uydu telefonu aracılığıyla Amerikalılardan yardım istedi. Derhal yardıma gelen Amerikan helikopterleri, Abdül Hak'ı kuşatan Taliban birliklerine bomba ve roket yağdırdı. Ancak helikopterler kuşatmayı kıramadığı gibi, Taliban'ın sert karşılık vermesi üzerine bölgeden uzaklaştı. Birkaç dakika sonra Abdül Hak'ın yakalandığı haberi geldi. Taliban, Abdül Hak'ın bir atla kuşatma bölgesinden kaçmak isterken ele geçirildiğini açıkladı. Abdül Hak'ın kardeşi ve Zahir Şah'ın oğlu, Hak'ın hayatının bağışlanmasını istedi. Fakat Taliban sözcüsü, Abdül Hak’ın yerel saatle 14.00 sularında idam edildiğini açıkladı. 
     
     NATO, Bosna’da El Kaideli avında 
     Terörizmle mücadele çerçevesinde Avrupa'da yürütülen nokta operasyonlarına NATO da katıldı. Bosna'da yerel güvenlik birimleriyle ortak bir operasyon düzenleyen İttifak güçleri, terörle bağlantılı kişileri gözaltına alıyor. Son olarak gözaltına alınan hepsi Cezayirli altı kişiden birinin El Kaide'yle bağlantısı olduğu açıklandı. 
     



 DÜNYA 













</TEXT>
</DOC>
