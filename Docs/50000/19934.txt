<DOC>
<DOCNO> 19934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/spor/yfbsen.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe patronajı 
</HEADLINE>
<TEXT>

     ERDOĞAN ŞENAY 

     Şampiyonluk yarışının büyük kavgası şanına yakışır bir futbol mücadelesinin gövdeleriyle doluydu Kadıköy’deki gecede... Galatasaray, beraberliğin kendine yaradığını bilir mantıkla sahaya yayılıyor, Jardel’i de dışarıda bırakarak, tek forvetli bir "orta saha garantisi" kurmaya çalışıyordu... Sadece Hagi’nin kontratak ve "ölü top" şansı kovaladığı oyunda, Fener de ustaca ofsayt kurgularıyla Cim - Bom’un bu planlarını bozuyor ve çabuk da oynayarak, rakibinin orta alan hakimiyetine hiç izin vermiyordu... Fenerbahçe, bütün planlarını kazanmak üstüne kurduğu için sürekli uzun toplar kullanıyor, Revivo - Andersson - Rapajiç üçlüsüyle de sürekli gol kovalıyordu... Ali Güneş de, orta sahadan çıkışlarıyla bu hücumcuları takviye ediyor ve her boşluğa girip, çıkan bu futbolcu açılış golüyle de takımına hayat veriyordu... 
     Ancak golden sonra iki takım da yeni sayıların peşini ısrarla kovalıyor ve özellikle orta alandaki pres kapışmaları kıran kırana geçiyordu... Orhan Erdemir, hızlı ve zevkli oyunda akıl almaz şekilde sürekli faul çalıyor, mesela Andersson gibi dev bir oyuncu iki kişi arasında pres gibi ezilirken, İsveçli golcünün aleyhine kararlar veriyordu... 
     Evet, Sarı - Lacivertli ekip, ikinci yarıda da alan markajı ustalıklarıyla Cim - Bom’u adeta kendi sahasına kilitliyor ve yine yakaladığı ani çıkışlardan birinde de Yusuf’un ayağından ikinci garanti golünü yakalıyordu... Bu golün sonrasında çok çırpındı Galatasaray... Hiç olmazsa, bir sayı bulmak, Fenerbahçe önünde ezilip, büzülüp kalmamak adına büyük gayretler sarfediyor ve rakip cezası sahasını hayli de zorluyordu. Zorlamak bir yana, Suat’ın golüyle de oyundaki tek Galatasaray sayısını bırakıyordu Fenerbahçe ağlarına... 
     Rüştü’nün yine büyük bir kalecilik posteri astığı oyunda Fenerbahçe’de herkes iyi oynuyor, özellikle Mustafa Doğan’ın kendi kulvarında Hasan Şaş başta olmak üzere, bütün Galatasaraylılar’ı mat etmesi gecenin en muhteşem futbolcusunu işaretliyordu sanki... Kısacası, Fenerbahçe tarihi maçta, bu yılın tartışmasız futbol patronluğunu geceye monte ediyor, ancak şampiyonluk unvanının takdiri ise gelecek haftalardaki oyunlara kalıyordu. 
     



 SPOR 


























</TEXT>
</DOC>
