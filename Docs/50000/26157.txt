<DOC>
<DOCNO> 26157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/guncel/gun01.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacı ölüme şiirle gidecek 
</HEADLINE>
<TEXT>

Oklahoma'da 168 kişinin ölümüne neden olan McVeigh, bugün zehirli iğneyle idam edilmeden önce Ernest Henley’in şiiriyle herkese meydan okuyacak 
     DIŞ HABERLER SERVİSİ 

     Oklahoma'da federal hükümete ait bir binayı bombalayarak ABD tarihinin en büyük terörist saldırısını gerçekleştiren ve 168 kişinin ölümüne neden olan Timothy McVeigh bugün zehirli iğneyle idam edilecek. 
     
     10 dakika can çekişecek 
     Indiana eyaletinin Terre Haute kenti cezaevinde yapılacak infazda, 33 yaşındaki McVeigh'in vücuduna sabah yerel saatle 07.00'de TSİ 15.00 , üç maddeden oluşan ve kalp ve akciğer fonksiyonlarını durdurarak ölüme yol açan zehirli karışım enjekte edilecek. 16 Mayıs'ta infaz edilmesi gereken ancak cezası bugüne ertelenen McVeigh, 10 dakikada ölecek. İnfaz işlemi, saldırıda yaşamını yitirenlerin yakınları ve bazı saldırı mağdurları tarafından, cezaevinde kurulan kapalı devre televizyon sistemi aracılığıyla izlenecek. 
     
     20 dolarlık son yemek 
     Avukatlarından Richard Burr, McVeigh'in, infazdan önce kısa bir konuşma yapacağını ve İngiltere'de Victoria döneminin muhalif şairlerinden Willam Ernest Henley'in 1875'te yazdığı "direnç" temalı bir şiiri okuyacağını açıkladı. Öte yandan Amerikan medyasında çıkan haberlerde McVeigh'in, son aylarda ağır bir sebze rejimi uyguladığı ve idamı sırasında "toplama kampından çıkmış" gibi görüneceği yazıldı. Yaşamının son saatlerini, içinde bir yatak, lavabo, tuvalet ve siyah - beyaz bir televizyonun bulunduğu 7.5 metrekarelik "idam hücresinde" geçirecek olan McVeigh'e, infazından birkaç saat önce 20 dolarlık son yemeği verilecek. 
     
     Şiirin teması 'direnç' 
     Kapı ne kadar dar olsa da, 
     Cezam ne kadar ağır olsa da, 
     Kaderimin efendisi benim, 
     Ruhumun komutanı benim 
     



 GÜNCEL 















</TEXT>
</DOC>
