<DOC>
<DOCNO> 15604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/sontur15.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Vatandaş tepki göstermekte haklı" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, vatandaşların yaşadığı sorunlar karşısında tepki göstermekte haklı olduğunu belirtirken, Hükümet'in dile getirilen tepkileri dikkatle takip ettiğini bildirdi. 
     Yılmaz, ''Vatandaşlarıma şunu belirtmek isterim Gecikme olduğu doğru olmakla birlikte Ankara uyumuyor. Ankara'nın gözü de kulağı da vatandaşındadır. Sabırların tükenmek üzere olduğunu biliyoruz, ama hesapsız, kitapsız, alelacele atılacak adımların ülkeyi daha da kötüye götüreceği açıktır'' dedi. Yaşanan günlerin kenetlenme günü olduğunu belirten Yılmaz, ekonomi ameliyat masasındayken ülkeyi hükümetsiz bırakmanın veya seçime gitmenin sorumluluğunu kimsenin üstlenemeyeceğini de savundu. 
     Yılmaz, ANAP Grup toplantısında yaptığı konuşmada, halkın, yaşanan ekonomik krizden dolayı büyük bir huzursuzluk içinde olduğunu belirtti. Borcunu ödeyemeyen, çekini tahsil edemeyen, sigorta primini yatıramayan, taksitini geciktiren, maaşını alamayan, işinden olan vatandaşın öfkeli olduğunu vurgulayan Yılmaz, öfkesini de tepki göstererek ortaya koyduğunu kaydetti. 
     




</TEXT>
</DOC>
