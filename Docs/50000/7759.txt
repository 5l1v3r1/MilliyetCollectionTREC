<DOC>
<DOCNO> 7759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/ekonomi/eko11.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Reel sektörün vergisel istekleri 
</HEADLINE>
<TEXT>

Vergi Dünyası MUSTAFA ÖZYÜREK 
     7 Şubat günü reel sektör temsilcileri ile bankacılık kesiminin temsilcilerinin Başbakan’ın başkanlığında gerçekleştirdikleri toplantıda, uygulanmakta olan ekonomik programı zorlayacak talepler ortaya atıldı. Kasım ayında ortaya çıkan finansman krizinin sanayi ve ticaret dünyasında, faizlerin yükselmesi, bankaların kredileri kısması ve vade tarihinden önce tahsil etmek istemesi işletmeleri çok olumsuz etkilemiştir. 
     Özel sektörün kaynak sorununu çözebilmek için 10 milyar dolarlık bir fon yaratılması gibi iddialı bir talepte bulunulması, hükümeti reel sektör ile IMF arasında bir kıskaca sokmuştur. Toplantı sonrası ortaya çıkan gelişmeler, reel sektörün isteklerini karşılama olasılığının bulunmadığını göstermiştir. 
     Toplantıda özel sektör kuruluşları vergi sistemine dönük eleştiriler getirmişler ve bazı vergilerin kaldırılması, bazı oranların indirilmesi için istekte bulunmuşlardır. 
     TOBB’un vergi sistemine dönük istekleri şunlar 
     1- Yatırım indirimine uygulanan ve 15’ten 18’e çıkarılan stopaj mutlaka kaldırılmalı, 
     2- Her türlü hisse senedi alım - satımından elde edilen gelirler vergi dışı kalmalı, 
     3- Gıda ve giyeceklerden başlayarak KDV oranları aşağı çekilmeli, 
     4- Ek vergiler kaldırılmalı, 
     5- Asgari Hayat Standardı Esası kaldırılmalı, 
     6- Geçici vergi beyannameleri 3 ay yerine 6 aylık dönemler için verilmeli, 
     7- Sigorta prim oranları düşürülmeli, 
     8- Birikmiş SSK ve Bağ - Kur primleri taksitlendirilmeli. 
     TESK’in istekleri 
     TESK de TOBB gibi hayat standardı esasının kaldırılmasını ve SSK, Bağ - Kur primlerinin taksitlendirilmesini istemektedir. 
     TİSK’in istekleri 
     TOBB’un 1, 2 ve 3’üncü maddedeki istekleri TİSK tarafından da dile getirilmiştir. 
     TİSK ayrıca KDV borçlarının ikişer ay ertelenmesini, ithalde alınan KKDF’nin kaldırılmasını veya 1’e indirilmesini istemektedir. 
     İlaçtaki KDV’nin 17’den 8’e indirilmesi, Kurumlar Vergisi’nin Gelir Vergisi gibi müterakki hale getirilmesi ve her iki vergide de oranın 10’dan başlayarak en fazla 30’a çıkması, asgari ücretteki vergi yükünün azaltılması da TİSK’in istekleri arasında yer alıyor. Şu anda Gelir Vergisi tarifesi 20’den başlayıp 45’e kadar çıkıyor. Kurumlar Vergisi oranı ise 30. 
     TEKSTİL İşverenlerinin istekleri 
     İplikteki KDV’nin 2, kumaş, halı ve mamul eşyada KDV’nin 5 olması tekstilcilerin istekleri arasında yer alıyor. 
     Toplantıya katılan diğer kuruluşlar da vergi yükünün hafifletilmesi için benzer isteklerde bulunmuşlardır. 
     Vergi tahsilatında 2000 yılında 79, Ocak 2001’de ise 53.9 artış sağlandığını açıklayan Maliye Bakanı Sayın Sümer Oral’ın reel sektörün bu isteklerini, duymazdan gelmeyi tercih ettiğini sanıyoruz. 
     2001 yılı bütçesindeki 31.7 katrilyon vergi hedefine ulaşabilmek için bırakın bazı vergilerin kaldırılmasını veya oranlarının indirilmesini belki de yeni vergiler konulması gerekmektedir. 
     Reel sektörün talepleri arasında, hayat standardı esasının kaldırılması, SKK ve Bağ - Kur primlerinin taksitlendirilmesi gibi haklı ve uygulanabilir talepler de yer almaktadır. 
     


 EKONOMİ 




















</TEXT>
</DOC>
