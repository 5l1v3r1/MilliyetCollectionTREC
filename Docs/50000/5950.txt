<DOC>
<DOCNO> 5950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sonspo04.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis Kadıköy'de kuş uçurtmuyor 
</HEADLINE>
<TEXT>

     Türkiye Kupası yarı finalinde Fenerbahçe ile Galatasaray arasında yapılacak maça saatler kala, emniyet güçleri Kadıköy çevresinde sıkı güvenlik önlemleri aldı. 
     Emniyet güçleri, maç öncesi aldığı önlemlerle Kadıköy'de adeta kuş uçurtmuyor. 
     Derbi maç öncesi emniyet kuvvetleri, sabahın erken saatlerinden itibaren, Kadıköy'de önlemler almaya başladı. Yaklaşık 5 bin polisin görev yaptığı bildirilirken, tüm emniyet müdür yardımcılarının da görev aldığı öğrenildi. 
     Sabah saatlerinde maçın oynanacağı Fenerbahçe Şükrü Saracoğlu Stadı, polisler tarafından 2 defa arandı. Emniyet yetkilileri, Fenerbahçe-Galatasaray maçı için alınan güvenlik önlemlerinin, bugüne kadar bir spor müsabakasında alınan en üst düzeydeki önlemler olduğunu bildirdiler. Resmi ve sivil polisler, Fenerbahçe Şükrü Saracoğlu Stadı üzerindeki güzergahlarda ve ara sokaklarda görev yaparken, belirlenmiş güvenlik noktalarında aramalar yapacaklar. Kadıköy İskelesi, Söğütlüçeşme Tren İstasyonu, Kızıltoprak çevresinde sıkı güvenlik önlemlerinin alındığı gözlendi. Maçı izlemeye gelen Fenerbahçe taraftarları yavaş yavaş stat çevresinde toplanmaya başladı. Fenerbahçe Şükrü Saracoğlu Stadı'nın kapılarının saat 14.00'ten itibaren taraftar girişine açılacağı öğrenildi. Galatasaray taraftarlarının da polisler tarafından oluşturulacak güvenlik kordonu içinde stada alınacağı bildirildi. Stat çevresinde araçlar sokulmazken, seyyar satıcılara da izin verilmedi. 




</TEXT>
</DOC>
