<DOC>
<DOCNO> 2615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/soneko04.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Toskay Cottarelli ile görüştü 
</HEADLINE>
<TEXT>

     Devlet Bakanı Tunca Toskay, Türkiye'de bugün bankacılık sektörünün içinde bulunduğu şartların, ciddi bir yeniden düzenlemeyi gerektirdiğini ve bu konuda IMF ile bir fikir ayrılığı bulunmadığını ifade etti. 
     Toskay, reel sektör için acil önlem alınması gerektiği yönündeki sözlerine açıklık getirirken de, ''acil önlem olarak kastettiğim şudur şu anda reel sektör, finansman temininde son derece sıkıntı içinde, kaynak temini gerekiyor'' dedi. 
     Bakan Toskay, IMF heyeti ile görüşmenin ardından yaptığı açıklamada, bankacılık sektöründeki bu durumun, reel sektörü ciddi bir baskı altına aldığını belirtti. Toskay, şunları söyledi 
     ''Hepimizin bildiği gibi kredi imkanlarının sınırlanması, finansmanın çok pahalı hale gelmesi, reel sektörün işlerini yürütebilmesi açısından gerekli kaynak temininde çok sıkıntı yaratıyor.Ciddi bazı sorunların ortaya çıkma ihtimali var ve bunu önlemek için bir çalışmanın yapılması gerekiyor. Bu konuya özellikle IMF heyetinin dikkatini çektim. IMF heyeti de, bu konuda benim söylediklerime katıldıklarını ifade ettiler. Reel sektör için acil önlem olarak kastettiğim şudur, şuanda reel sektör finansman temininde son derece sıkıntı içinde, kaynak temini gerekiyor.'' 
     Devlet Bakanı Toskay, IMF heyeti ile görüşmesinde, özelleştirme ve bankacılık sektörü konularının yanı sıra gelirler politikasının da gündeme geldiğini belirterek, sözlerini şöyle sürdürdü 
     'Gelirler politikası, programın en zor alanlarından birisi. Buna kamu ve özel sektör açılarından bakmak gerekir. Kamu gelirleri açısından baktığımızda iki ayağı var. Birincisi memur maaşları, diğeri ise kamuda çalışan işçilerin toplu sözleşmeleridir. İkisi de birbirinden güç ve çözülmesi kolay olmayan sorunlardır. IMF'ye, bu sorunların, içinde yaşadığımız toplumsal şartlar açısından çozülmesi ne derece güç konular olduğunu, ama Hükümet'in de bu konuda gereken riski üstüne alarak çözüm için gereken gayreti gösterdiğini ifade ettik. Özel sektör ayağında ise biz kamu olarak, Hükümet olarak ancak telkinde bulunabiliriz, fikirlerimizi söyleyebiliriz ve onları, kendi iradeleriyle programa uygun davranmaya teşvik edebiliriz.'' 
     Bakan Toskay, bir başka soru üzerine, daha çok yabancı sermaye çekebilmek için bir yasa taslağı hazırlandığını hatırlatırken, bu taslak ile endüstri bölgelerinin kurulması ve bu bölgelerindeki yatırımın bürokratik engellerden arındırılmasının öngörüldüğünü kaydetti. 
     Toskay endüstri bölgelerinin kurulması öngören taslakla ilgili olarak şunları söyledi 
     ''Bu taslak aceleye getirilmeden hazırlanmalıdır. Bu çerçevede, tüm bakanlıklardan ivedi olarak görüşleri istendi ve bakanlıklar görüşlerini Başbakanlığa ilettiler. Bunun sonucunda taslak daha da olgunlaştırılacak. 
     Bu taslak artık bir yasa sürecine girecek ve çok kısa bir sürede çıkartılabilecektir. Ayrıca bu kurulacak bölgelerin ileride bir karışıklık yaratmaması, kural çatışması oluşturmaması için, uygulamadaki mevzuatla uyumlu hale getirilmelidir.'' 
     Bakan Toskay, bu endüstri bölgelerinde, yalnız bürokrasinin azaltılması değil, arazi tahsisi gibi bazı avantajların da sağlanacağını ve özel bölge niteliğini taşıyacağını, ama bu bölgelerin, organize bölgeler ve serbest bölgelerdeki kurallarla uyumlu hale getirilmesi gerektiğini belirtti. Devlet Bakanı Toskay, reel sektöre dönük sektörler bazında yapılan tespit çalışmaları konusunda ise ''o konuda hazırlanmış bazı karar taslakları var ve bu taslakların yürürlüğe girmesi lazım. Burada işin zorluğu, tüm sektörlere eşit yaklaşım göstermektir, yani bu yüklerin de hesap edilmesi lazım'' şeklinde konuştu. 




</TEXT>
</DOC>
