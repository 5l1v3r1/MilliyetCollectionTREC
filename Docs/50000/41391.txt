<DOC>
<DOCNO> 41391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sondun01.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
New york'ta Türk-Musevi buluşması 
</HEADLINE>
<TEXT>

     New York ve çevresinde yasayan Türk ve Musevi toplumlarının ileri gelenleri, Türk Amerikan Dernekleri Federasyonu TADF ile Amerikan Musevi Komitesi AJC Westchester kolu tarafından ortaklaşa düzenlenen yemekli bir toplantıda biraraya geldiler. 
     Bir Türk lokantasında düzenlenen toplantıya toplum liderleri, diplomatlar, gazeteciler ve her iki toplumun önde gelen diğer üyeleri katıldı. Türk Amerikan Dernekleri Federasyonu TADF Başkanı Egemen Bağış, AJC Westchester kolu başkanı Harry Paul, New York Konsolosu Sedat Önal, İsrail'in BM daimi temsilciliği müsteşarı Rony Adam da toplantıya katılanlar arasında yer aldı. 
     Yemekte bir konuşma yapan Harry Paul, ''Türkler ile Museviler arasında kökü eskiye dayanan ilişkilerin özellikle son 3 yıl içinde yeni bir güç kazandığını'' kaydetti. Paul, bunda Türkiye ile İsrail'in, bulundukları bölgedeki jeopolitik çıkarlarının rol oynadığını belirtti. 
     Konuşmasında, günümüzden 500 yıl önce, İspanyol engizisyonundan kaçan 200 bin Musevinin Osmanlı İmparatorluğu'nda kendilerine sığınak bulduğunu hatırlatan Harry Paul, ''Türkiye'nin, kuruluşundan sonra İsrail'i tanıyan ilk Müslüman ülke olduğunu'' ifade etti. 
     Daha sonra söz alan Egemen Bağış ise, Musevilerin Osmanlı İmparatorluğu döneminde topluma yaptıkları katkıdan söz ederek, ''Musevilerin o dönemde Osmanlı'ya uğur getirdiklerini'' söyledi. Türk ve Musevilerin Türkiye'de ve dünyanın çeşitli kesimlerinde birbirlerine çok yakın olduklarını belirten Bağış, Amerika'daki Musevi toplumunun 1999 depremi sırasında Türklere verdiği desteğe bir kez daha teşekkür etti. 
     İki toplum üyelerinin birbirlerini daha iyi tanımalarını ve aralarında ilişki kurmalarını amaçlayan toplantıya yaklaşık 40 kişi katıldı. Türk ve ımusevi toplum liderleri, bu tür buluşmalarının gelecekte de yapılmasının planlandığını ifade ettiler. 
     
     







</TEXT>
</DOC>
