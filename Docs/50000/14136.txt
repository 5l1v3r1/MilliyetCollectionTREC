<DOC>
<DOCNO> 14136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sontur19.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de Esenyurt Belde Örgütü yönetimi partiden istifa etti 
</HEADLINE>
<TEXT>

     CHP Esenyurt Belde Örgütü yönetimi ve bir grup üye, partiden istifa etti. 
     CHP Esenyurt Belde Başkanı Kemal Kesen, belde örgütünde düzenlediği basın toplantısında, "parti içi demokrasinin olmadığı, geçmişten beri yapılan hizipçiliğin devam ettiği ve parti içinde sivrilen solcu, ilerici insanların partiden uzaklaştırılması" nedeniyle partilerinden istifa ettiklerini söyledi. 
     "CHP’den istifa ettiğimiz için hem sevinçliyiz, hem de üzüntülüyüz" diyen Kesen, Atatürk’ün partisinden ayrıldıkları için üzüntülü olduklarını, Genel Başkan Deniz Baykal ile İstanbul İl Başkanı Ali Topuz’dan ayrı politika yapacakları için de sevinçli olduklarını kaydetti. 
     Kesen, parti içi demokraside insanların istediği gibi konuşabilmesi gerektiğini, oysa CHP’de konuşmak isteyenlerin hepsi hakkında ihraç istemi gündeme geldiğini savundu. 
     CHP’de yaşanan olumsuz gelişmelerden dolayı, belde yönetimi olarak 1900 üyeyle birlikte istifa ettiklerini anlatan Kesen, yeni bir oluşum bulunduğunu ve bunun başına Prof. Dr. Erdal İnönü’nün geçmesini istediklerini sözlerine ekledi. Toplantıya katılan eski CHP’liler de, "Yaşasın Zeytin Dalı Hareketi", "Demokrasi için yeni oluşum", "Baykal sağa, halk sola" yazılı pankartlar taşıdılar. 
     




</TEXT>
</DOC>
