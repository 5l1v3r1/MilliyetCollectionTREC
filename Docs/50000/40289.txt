<DOC>
<DOCNO> 40289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/soneko25.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim Yarımca Tesisleri Tüpraş'a devrediliyor 
</HEADLINE>
<TEXT>

     Devlet Bakanı Yılmaz Karakoyunlu, Petkim Yarımca Tesisleri'nin Tüpraş'a devredileceğini açıkladı. 
     Devre ilişkin protokol ise Tüpraş ve Petkim Genel Müdürleri tarafından bugün Ankara'da imzalandı.Özelleştirme İdaresi'ndeki imza töreninde konuşan Bakan Karakoyunlu, İzmit Yarımca'daki petrokimya tesislerinin bedeli karşılığında Tüpraş'a devredilmesiyle ilgili görüşmelerin sonuçlandığını ve 28 Ağustos'ta kuruluşların mutabakata vardıklarını söyledi. Bu durumu ''fevkalade önemli bir gelişme'' olarak niteleyen Bakan Karakoyunlu, varılan mutabakat çerçevesinde Petkim'e ait tesislerin lojman ve sosyal tesisler hariç 5 fabrika halinde Tüpraş'a devredileceğini kaydetti. 
     Karakoyunlu, ''hammadde, yedek parça, kimyasallar ile toplam 60 milyon dolarlık bir ödeme yapılacaktır. Ödeme üç taksitte gerçekleşecek. Peşin 20 milyon dolar ödenecek, mütaakip yıllarda 20'şer milyon dolar ödenerek ödeme tamamlanacak. Bu protokolu ÖYK'ya götüreceğim'' dedi. Tesislerdeki bin işçinin Tüpraş'a devredileceğini, 500 işçinin ise Petkim'in Aliağa tesislerinde istihdam edileceğini belirten Bakan Karakoyunlu, şöyle devam etti ''Tüpraş'ta çalışacak personelin kıdem tazminatları Petkim tarafından karşılanacak. Diğer özlük haklarının tamamı Tüpraş tarafından yerine getirilecek. Dolayısıyla bu satış işlemi istihdam sorunu yaratılmadan çözülmüştür.'' Bu devir gerçekleştiği takdirde, Petkim'in özelleşmesinin önünün açılacağını kaydeden Karakoyunlu, bu devir ile hem rafineri ve petrokimya entegrasyonu konusunda önemli bir adım atılmış olacağını hem de Tüpraş'ın bölgede genişleme sahası elde ettiğini anlattı. 







</TEXT>
</DOC>
