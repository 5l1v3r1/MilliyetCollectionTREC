<DOC>
<DOCNO> 38169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/siyaset/siy03.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık eylem kapısı 
</HEADLINE>
<TEXT>

İşsiz vatandaş kendisini zincirledi 
     YILDIZ YAZICIOĞLU Ankara 

     Yazar kasa ve tanker eylemlerinin ardından Başbakanlık bu kez genellikle Greenpeace üyelerinin gerçekleştirdiğine benzer bir "zincirli eyleme" sahne oldu. 
     Coşkun Yıldız isimli işsiz vatandaş, Başbakanlık'ın girişindeki demirlere kendisini zincirle kilitledi. İlk ifadesinde "Evliyim, iki çocuğum var. Eve ekmek götüremiyorum. Ben de Başbakanlığa gidip sesimi orada duyurayım dedim" diyen Yıldız, akşam saatlerinde çıkarıldığı Suçüstü Savcılığı'nca serbest bırakıldı. 
     TCK’nın 547'nci maddesi uyarınca savcılıkça yalnızca 49 milyon 591 bin lira hafif para cezasına çarptırılan Yıldız, serbest kaldıktan sonra "Her şeyi göze almıştım. Umarım Başbakan Ecevit sesimi duymuştur" dedi. 
     
     Ailesi çok kızdı 
     Adli Tabiplik'te yapılan sağlık kontrolünde akli dengesinin yerinde olduğuna kanaat getirilen Yıldız, serbest bırakıldıktan sonra dört ay önce çalıştığı Cavit Çağlar'a ait Nergis Holding'den çıkarıldığını ve iş bulamadığını anlattı. 
     Önceki gün Ankara'ya gittiği öğrenilen Yıldız'ın yaptığı eylem, Bursa'daki yakınlarını çok üzdü. Coşkun Yıldız'ın eşi Arife Yıldız, "Artık onu tanımıyorum" derken, babası Zekeriya Yıldız, oğlunun eve dönmemesini istedi. 
     



 SİYASET 














</TEXT>
</DOC>
