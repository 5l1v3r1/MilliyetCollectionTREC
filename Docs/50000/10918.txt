<DOC>
<DOCNO> 10918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/ekonomi/eko09.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Döviz ve repoda kalın 
</HEADLINE>
<TEXT>

PORTFÖY YAŞAR ERDİNÇ 
     Bugünden itibaren ekonominin çok önemli dört ayağında önemli gelişmeler olacak. Bunlar kamu, reel üretici kesim, dış ticaret kesimi ve parasal kesim finans piyasaları . Parasal kesimdeki gelişmeler diğerlerini çok yakından ilgilendiriyor ve etkiliyor. Para piyasalarında döviz artınca ihracat hareketlenirken ithalat zayıflıyor ve ödemeler dengesi düzelmeye başlıyor, fakat reel kesimde üretim maliyetleri artmaya başlıyor. Faizlerin artması kamu kesiminin borçlanma kabiliyetini zayıflatırken, yine reel kesiminin maliyetini artırıcı etki yapıyor. 
     Hazırlanacak yeni programı sadece biz merakla beklemiyoruz. Bütün uluslararası finans çevreleri yeni programı bekliyorlar. Yukarıda basitçe verdiğimiz dengeleri yeni program nasıl yerine oturtacak hep birlikte göreceğiz. IMF ve Dünya Bankası’nın diğer gelişmekte olan ülkelerdeki krizlerde öncelikle bankacılık kesiminin reformunu istediklerini biliyoruz. Sonra da kamudaki dengesizliklerin ve açıkların giderilmesine yönelik adımların atılması gerekiyor. 
     
Altın hareketlenebilir      İşte bu adımların tümü cebimizdeki varlığımızı etkileyecek nitelikte olacaktır. Bu yüzden sıradan vatandaşı çok yakından ilgilendiriyor. En önemli sorulardan biri "Paramı repoya mı, faize mi, dövize mi, borsaya mı, yoksa bono veya tahvile mi yatırayım " sorusudur. Bu aşamada yeni program açıklanmadan bu soruya cevap vermek oldukça zor. Fakat, en azından şunu belirtmeliyim ki, her şey netleşene kadar faizlerin yüksek seyrederken, dövizde fazla bir düşüş beklenmemesi gerektiğini, borsanın da bunlara paralel olarak yukarı yönde fazla alıcılı olmayacağını söylemek mümkün. 
     Bayram öncesi pazar günü Milliyet Ekonomi ekinde yayınlanan portföy tablolarımızda, uluslararası piyaslarda altının hareketlendiğini vurgulamış ve portföylerde bir miktar altın bulundurulabileceğini belirtmiştim. Uluslararası piyasalarda o zaman 1 onsu 263 dolar olan altın bu hafta 272 dolara kadar çıktı. Bunun iç piyasaya yansıması bire bir olarak beklenmese de TL bazında bu hafta altında hareketlenme olabilir. 
     
Riskten kaçının      Bu hafta için genel olarak döviz ve repoda kalmanın en azından yatırımcıyı zarardan koruyabileceğini düşünüyorum. Dolayısıyla, genel olarak döviz, altın ve repoda kalmakta fayda var. Bono ve tahvil faizleri yüksek olsa da enflasyon hedefleri şaştığı için reel getiriyi hesaplamak oldukça zorlaştı. Bu yüzden mart ayındaki 2.8 katrilyonluk itfa sonuçlanana kadar, bono ve tahvilde pozisyon alınsa bile portföy içindeki oranı düşük tutulmalı. 
     
Programa siyasi destek şart      Yazının başlığında da belirttiğim gibi çok zor bir dönemden geçiyoruz ve bu zor dönemin aşılmasının çok rahat ve huzur içinde olabileceğini söylemek zor. Kamu bankalarının çok yüksek miktarlarda açıkları var. Net bir resmi rakam olmasa da 20 milyar dolar civarında olduğu belirtiliyor. Bu bankaların hızla özelleştirilmesi ve bu açıkların da dış kaynak ile kapatılması gerekiyor. Bu dış kaynağın gelebilmesi için sadece Kemal Derviş yetmez. Hükümet ortaklarının da hazırlanacak programa siyasi desteğini çok net ve somut bir şekilde göstermesi gerekir. Sadece "Programa gerekli siyasi destek verilecektir" açıklamaları yeterli olmaz. En azından hem KİT hem de kamu bankalarının özelleştirilmesine yönelik istek ve kararlılığı hükümet göstermelidir. Olabilecek en büyük felaketlerden biri ise program açıklanmışken ve olumlu mesajlar verilirken, bir bakanın kalkıp "Onu bunu sattırmam" gibi sözler sarfetmesidir. 
     NOT Gelecek hafta pazar gününden itibaren Milliyet Ekonomi ekinde borsa yorumlarımı ve senet önerilerimi görebilirsiniz. 
     


 EKONOMİ 













</TEXT>
</DOC>
