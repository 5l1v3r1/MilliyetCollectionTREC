<DOC>
<DOCNO> 16497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/spor/yfbsen.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Makus talih 
</HEADLINE>
<TEXT>

     ERDOĞAN ŞENAY 

     Fenerbahçe, Ankaragücü önünde oldukça canlı ve mücadele dolu bir oyun temposuyla yarışmaktaydı aslında... Gerçi Ankaragücü, İstanbul’da yediği beş golün etkisiyle olsa gerek, savunmayı çok adamla kuruyor, orta alandaki oldukça sert presiyle rakibini yıldırıp, sindirmek istiyor Kennedy ve Cafer gibi hızlı adamlarıyla da Fenerbahçe’ye gol tuzakları kurmaya çalışıyordu. 
     Fenerbahçe’nin, Rapajic ve Revivo ile kurduğu hücum isimleri ise sağda Lazetic, solda Abdullah’ın yan toplarıyla besleniyorlar, ancak Ankaragücü savunması bütün ortaları kafa veya yerinde ayak müdahaleleriyle önlüyor ve rakibin sayısız pozisyonlarını, gol umutlarını boşa çıkarıyordu... Orta alanda haftalardır yaratıcı özelliklerini yitirmiş görünen Fenerbahçe’de Lazetic’in, Ogün’ün, Mirkovicler’in ve özellikle Yusuf’un gol düşünceleri taşıyan pas kurguları bir türlü istenilen şekilde yeşeremiyor ve Sarı - Lacivertliler iyi niyetle oynamalarına rağmen hayati derecede muhtaç olduğu gole kavuşamıyorlardı... Tam aksine ani gelişen Ankaragücü yan atağında da Cafer’in enfes kafa golüyle mağlup duruma düşüyorlardı ilk yarıda... 
     İkinci yarıya da aynı tertibi bozmadan çıkan Fenerbahçe’de, gözler Andersson’u arıyor, ama nedense Denizli bu gerçeği ancak ikinci yarının başlamasından on dakika sonra düşünebiliyordu... Fenerbahçe, "olmak veya olmamak" kavgası yapmaya mecburdu tabii... Johnson, Revivo, Rapajic, Lazetic, Andersson, Abdullah ısrarla rakibin üstüne yükleniyor, ancak galip oynadığı için yüksek moralle yarışan Ankaragücü savunmasının arasından golle çıkamıyorlardı... 
     Ankaragücü ilerde Kennedy ile Cafer’le kurguladığı, "kurt kapanı"nı hazırda bekletiyor ve üstüne yığılan Fenerbahçe kalabalığının içinden çıkaracağı ani kontrataklarla da Sarı - Lacivertli ekibi gafil avlamaya çalışıyordu... Beklediği de oldu Ankaragücü’nün... Buluştuğu topla defansın tenhalığına sinsice sokulan gecenin kahraman adamı Cafer, müthiş bir vuruşla ikinci sayıyı da Fener filelerine çakıyor ve Sarı - Lacivertli ekibin bütün umutlarını da 19 Mayıs çimenine gömüyordu adeta... 
     Evet, Fenerbahçe gol buluyor, akıl almaz da goller kaçırıyor, adeta ambargolu şekilde Ankaragücü savunmasını sarıp, sarmalıyor ama son haftalardaki yenilgiye dayalı "makus talih"ini bir türlü kıramıyordu Ankara’da. 
     


 SPOR 





























</TEXT>
</DOC>
