<DOC>
<DOCNO> 38109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sonspo20.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman spor dergisi Kicker'den Yıldıray'a övgü 
</HEADLINE>
<TEXT>

     Alman spor dergisi Kicker, Vfl Bochum takımından Bayer Leverkusen takımına geçen ve Türk Milli Takımı'nda da forma giyen Yıldıray Baştürk'e bir tam sayfa yer verdi. 
     Yıldıray'ın büyük yetenekleri olduğu ve Bayer Leverkusen'de çok başarılı olmak istediği vurgulanan haberde, Yıldıray'ın, uzun ve zorlu süren görüşmelerden sonra yaklaşık 8 milyon marka Bochum takımından Leverkusen'e geçtiği hatırlatıldı. Leverkusen Antrenörü Klaus Toppmöller, Yıldıray'ın yaratıcı yeteneklerini överek, ''Topu aldığı anda kafasında 5 etkili oyun şekli birden beliriyor ve bunlardan birini çok hızlı şekilde uyguluyor'' dedi. Bochum Antrenörü Bernard Dietz de, Yıldıray'ın, eskiden yaptığı gibi çok fazla çalım atmaktan da tümüyle vazgeçtiğini kaydederek, ''Topla hızlı bir şekilde yaptığını, çoğu futbolcu yavaş olarak bile yapamıyor'' diye konuştu. 
     Yıldıray'ın bir dönem, Türkiye'den kimsenin kendisi ile ilgilenmediğinden de şikayetçi olduğuna işaret edilen haberde, 1 metre 68 santim boyundaki futbolcunun sonuçta milli takıma bile girmeyi becerdiği belirtildi. Haberde ayrıca, herkesin kendisine ''Illie'' dediği Yıldıray'ın, çok iyi top hakimiyeti olduğu ve topu gizlemesini çok iyi bildiği ifade edildi. 







</TEXT>
</DOC>
