<DOC>
<DOCNO> 11842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/son/sontur07.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı bedelli askerlik yasası gelirse karşı çıkacak 
</HEADLINE>
<TEXT>

     Milli Savunma Bakanı Sabahattin Çakmakoğlu, bedelli askerliğe hükümetin, bakanlığının ve Türk Silahı Kuvvetleri'nin TSK karşı olduğunu belirterek, buna rağmen bedelli askerlik yasalaştırılmak istenirse karşı çıkacaklarını bildirdi. 
     Çakmakoğlu, Birleşik Arap Emirlikleri BAE Savunma Bakanı'nın davetlisi olarak, Abu Dabi'de düzenlenen IDEKS Savunma Fuarı'na katılmak üzere bu ülkeye gitti. 
     Türk Hava Kuvvetleri'ne ait uçakla Etimesgut Havaalanı'ndan Abu Dabi'ye hareket eden Çamakoğlu, Milli Savunma Bakanlığı Müsteşarı Korgeneral Işık Koşaner ve öteki yetkililer tarafından uğurlandı. 
     Çamakoğlu, hareketinden önce yaptığı açıklamada, IDEKS Savunma Fuarı'na, Türkiye'den savunma sanayi alanında faaliyet gösteren 17 firmanın da katıldığını kaydetti. Fuar vesilesiyle BAE Savunma Bakanı ile askeri ve savunma sanayi işbirliği konularında ilişkilerin geliştirilmesine yönelik müzakerelerde bulunacağını, diğer yetkililerle de görüşmeler yapacağını belirten Çakmakoğlu, Türkiye'nin 2001 yılında düzenleyeceği savunma fuarına da BAE Savunma Bakanı'nı davet edeceğini söyledi. 
     Fuarın ardından 20 Mart sabahı Abu Dabi'den Kuveyt'e geçeceğini bildiren Çakmakoğlu, bu ülkenin Savunma Bakanı'nın davetlisi olarak resmi ziyaret gerçekleştireceğini ifade etti. Çakmakoğlu, Türkiye'nin, Kuveyt ile ilişkilerinin her alanda geliştirilmesine önem verdiğini belirterek, iki ülke arasında tarihten gelen siyasi, askeri, ekonomik, ticari ve kültürel bir sorun bulunmamasının, özellikle askeri alanda somut işbirliği imkanlarının yaratılmasını sağlamak için uygun zemin hazırladığını anlattı. 
     
     



</TEXT>
</DOC>
