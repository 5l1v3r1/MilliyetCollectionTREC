<DOC>
<DOCNO> 45654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/guncel/gun01.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörizme karşı ilk global savaş’ 
</HEADLINE>
<TEXT>

NATO destek verdi, BM özel kararlar çıkardı, 40 ülke hava sahasını ABD’ye açtı, pek çok ülke desteğini açıkladı. ABD öncülüğünde teröre karşı tarihin en büyük savaşı başladı... 
     YASEMİN ÇONGAR 

     ABD öncülüğünde dün başlayan Afganistan harek tı, diplomatik, siyasi ve mali cepheleri haftalar önce açılmış ve tarihte bir benzeri yaşanmamış olan "teröre karşı ilk global savaşı" temsil ediyor. 
     Bu harek t, ABD'nin terör karşısında gerçekleştirdiği ilk misilleme girişimi değil, ancak kapsamı ve hedefleriyle, daha önce 1986'da Libya'da, 1998'de Sudan ve Afganistan'da gerçekleştirilmiş saldırılardan net biçimde ayrılıyor. 
     "Teröre karşı" bu kez girişilen savaşın "global" niteliğini kanıtlayan özelliklerden biri, ABD'nin bu kez "yalnız" hareket etmemesi. NATO'nun, İttifak Antlaşması'nın beşinci maddesini ilk kez işletme kararıyla ABD'nin yanında yer alması, teröre karşı tarihin ilk BM kararlarının çıkarılmış olması, kurulan koalisyonun Körfez Savaşı'ndaki 33 ülkeli ittifaktan daha geniş bir coğrafyaya yayılması mücadelenin "global" boyutunu pekiştiriyor. 
     
     Yıllar sonra Rusya... 
     Dünkü saldırılarda Britanya Hava Kuvvetleri bizzat görev alırken, bugün de Fransız uçaklarının devreye girmesi bekleniyor. Ayrıca Almanya, İkinci Dünya Savaşı'ndan bu yana ilk kez, bir askeri harekata tam katılım göstermeye hazır olduğunu duyurdu. Bu dört ülkenin yanı sıra Avustralya ve Kanada'nın da ilerideki aşamalarda harekata aktif katılımı gündeme gelebilecek. 
     Öte yandan, toplam 40 ülke terörle mücadeleye yönelik askeri operasyonlarda hava sahasını kullanması için ABD'ye önceden onay verdi. Ortadoğu ve Orta Asya ülkeleri dahil olmak üzere, bir dizi İslam ülkesinde de, başta El Kaide olmak üzere, terör örgütlerinin mali hesaplarının ve işlemlerinin takibi ve dondurulması yönünde karar alındı. Afganistan'ın komşusu Pakistan hava sahasını, limanlarını, Özbekistan ve Tacikistan da üslerini sınırlı kullanım için de olsa ABD kuvvetlerine açtılar. 1000 kadar Amerikan komandosu Özbekistan'da üslendi. 
     Terörle mücadelenin "global" yönünü belki de en fazla vurgulayan gelişmelerden biri ise, Rusya'nın Soğuk Savaş sonrasında ilk kez, ABD ile askeri istihbarat işbirliğine girmesi, siyasi olarak Washington'ı açıkça desteklemesi ve Kuzey İttifakı'na silah vererek, harek ta etkin takviye sağlamasıydı. 
     
ÜLKELER VE TEPKİLERİ Kimi onayladı kimi kınadı...      YUNANİSTAN Savunma Bakanı Akis Çohacopulos, Afganistan'da Taliban güçlerine karşı başlatılan askeri harekatın, bir süre önce ABD'de masum insanların ölümüne neden olan terör saldırısına karşı yapılan yasal bir hareket olduğunu belirtti. 
     İSRAİL Operasyona tam destek verdi. Dışişleri Bakanı Şimon Peres, İsrail'in harekatla ilgili ilk tepkisinde harekatı, "ABD Başkanı George Bush'un cesur bir kararı" olarak yorumladı. 
     ALMANYA Alman Başbakanı Gerhard Schroeder, ABD'nin başlattığı operasyonun ilk dakikalarında bir açıklama yaparak harekatı onayladığını açıkladı. 
     BELÇİKA Hava Kuvvetleri Komutanı General Michel Mandl, terörizme karşı ABD ile birlikte savaşmaya hazır olduklarını açıkladı. 
     FRANSA Cumhurbaşkanı Jacques Chirac, Fransız birliklerinin de, Afganistan'a düzenlenen askeri operasyona katılacaklarını bildirdi. Chirac, televizyonda yayınlanan konuşmasında, "saldırıların uzun süreceğini ve birliklerinin de yer alacağını" söyledi. 
     ÇİN Dışişleri Bakanlığı tarafından yapılan açıklamada, Çin'in her türlü terörizme karşı olduğu belirtildi. BM Genel Kurulu ve Güvenlik Konseyi'nde kabul edilen ilgili kararları ve terörizme darbe indiren eylemleri desteklediğini dile getiren Çin, "Askeri operasyonun teröristlerin somut hedeflerine yönelik olması gerekiyor. Masum sivillere zarar vermekten kaçınılmalıdır. Barışın bir an evvel yeniden sağlanacağını ummaktayız" dedi. 
     İRAN Dışişleri Bakanlığı, Afganistan'a yönelik askeri harekatı "kabul edilemez" olarak nitelendirdi. 
     
Blair DurmayacağızAskeri harek tta ABD’nin yanında yer alan İngiltere Başbakanı Tony Blair açık konuştu "Taliban bunu hak ettti. Amacımıza ulaşana kadar saldırıları bitirmeyeceğiz" 
     LONDRA Milliyet 

     Afganistan'a karşı ABD öncülüğünde başlatılan askeri harekata katılan İngiltere'nin Başbakanı Tony Blair, operasyonun Müslümanlara karşı bir şavaş olmadığını belirterek "El Kaide’yi desteklemedikçe hiçbir Müslümana kızılamaz" açıklamasını yaptı. 
     Downing Sokağı'ndaki Başbakanlık konutunda basın toplantısı düzenleyen Blair, İngiliz kuvvetlerinin ABD ile hareket ettiğini, birlikte daha büyük bir güç oluşturduklarını anlattı. 
     Savaş emrini veren kişiler olarak büyük heyecan duyduklarını belirten Blair, harekatın bir takım riskleri olduğunu, ancak söz konusu risklerin 11 Eylül'deki saldırıları gerçekleştirenlere karşı mücadele kararının önüne geçemeyeceğini bildirdi. 
     Saldırıların sorumlusunun El Kaide ve bu örgütün lideri Usame Bin Ladin olduğunun kanıtlandığını da belirten Blair, Afganistan'daki Taliban yönetiminin de El Kaide'yi koruduğu ve barındırdığından kuşku bulunmadığı söyledi. 
     Yaşanan trajik olaylardan beri Taliban'a defalarca mesaj gönderildiğini, ancak yanıt alınamadığını anlatan Başbakan Blair, "El Kaide liderini teslim etmiyorlar" dedi. 
     
     Kaçınılmazdı’ 
     Başbakan Blair, ABD'nin mücadeleye girerken İngiltere'den yardım istediğini, kendisinin de sonuna kadar destek sözü verdiğini hatırlatırken, İngiltere'nin bölgede, füzelerle teçhiz edilmiş denizaltıları ve savaş gemileri bulunduğunu bildirdi. Blair şu görüşleri dile getirdi "Aslında savaşı kimse istemiyor. Ama bazen savaş kaçınılmaz olur. Seçeneğimiz kalmamıştı. Bu nedenle harekete geçtik. Kararlıyız. Amacımıza ulaşmadan da durmayacağız." 
     
Fransa da kuvvet gönderiyor      MİNE G. KIRIKKANAT Paris 

     Fransa Cumhurbaşkanı Jacques Chirac, ülkesinin, savaşa askeri güçle katılacağını açıkladı. Chirac, ABD Başkanı’nın talep ettiği askeri desteğin daha önceden söz verildiği gibi derhal sağlanacağını belirtti. 
     Afganistan’a gönderilecek Fransız kuvvetlerinin boyutu ise henüz açıklanmadı. Ancak gerekli sayıda Fransız savaş uçağı ve gemisinin önümüzdeki saatlerde ABD ve İngiltere güçlerine katılacak mesafede olduğu belirtildi. Jacques Chirac, başlayan savaşın barbarlığa karşı yapıldığını ve çok uzun süreceğini belirtti. Fransa Cumhurbaşkanı, Afganistan’daki çilekeş’ halkın özenle korunacağını da sözlerine ekledi. 
     
Rusya Operasyona katılırız      CENK BAŞLAMIŞ Moskova 

     Rusya Tacikistan’daki birlikleri takviye etti, ek silah ve cephane gönderdi. Rus askerleri, operasyondan kaçan sivillerin sınıra yığılmasına karşı da önlem aldı. Rus Savunma Bakanlığı’ndan bir grup üst düzey yetkili dün gece Özbekistan’a gitti. Rusya Hava Kuvvetleri ve uçaksavar birlikleri ve ordu gizli servisi temsilcilerinin yer aldığı grup, hem ABD, hem de Özbekistan birlikleri ile sürekli temas halinde olacak. Rusya lideri Putin, "gerek görmeleri halinde operasyona Moskova'nın da katılabileceğini" açıklamıştı. Bakanlık, teröristlerin nerede olursa olsunlar mutlaka cezalandırılacağını bildirirken, Afgan muhalefetine her türlü yardımın süreceğini açıkladı. 
     
İtalya Biz de varız      İtalya Başbakanı Silvio Berlusconi saldırılar üzerine kaldığı Milano’dan başkent Roma’ya geçerek bir açıklama yaptı. Berlusconi, İtalya olarak ABD’ye koşulsuz destek verdiklerini belirterek, operasyona katılmaya hazır olduklarını da açıkladı. Berlusconi, İtalya’daki hassas hedefler’ olarak gösterilen yerlerde sıkı önlemler alındığını kaydetti. "Her koşulda terör eylemlerine karşıyız ve bu nedenle ABD’nin yanında yer alacğız" diye konuştu. Silvio Berlusconi, hükümetin önde gelen yetkilileriyle yarın bir değerlendirme toplantısı yapacağını açıkladı. 
     
Afganistan’dan sonra Irak’      ABD Başkanı George W. Bush'un, terörle mücadele çerçevesinde, Irak lideri Saddam Hüseyin'e karşı operasyon düzenleme fikrinden vazgeçmediği, ancak Afganistan'daki terör kamplarını yok ettikten sonra Irak'a yönelmeyi planladığı öne sürüldü. 
     Amerikan Newsweek dergisi, ABD yönetiminin, Afganistan'daki terör kamplarının yok edilmesini "birinci aşama" gördüğünü, "ancak Irak'a da sıra geleceğini" yazdı. Dergi, ABD Başkan Yardımcısı Dick Cheney'in, Saddam karşıtı kampın başını çeken ABD Savunma Bakan Yardımcısı Paul Wolfowitz'den, Irak konusundaki çalışmaların "sessizce" yürütülmesini istediğini de savundu. 
     Senato Dış İlişkiler Komitesi Başkanı Joseph Biden da, Amerikan yönetimi yetkililerinin kendisine, "Irak'ın da sırada olduğunu söylediklerini" kaydetti. 
     



 GÜNCEL 





















</TEXT>
</DOC>
