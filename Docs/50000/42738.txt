<DOC>
<DOCNO> 42738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/spor/spo01.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM HESAP VERDİ 
</HEADLINE>
<TEXT>

Beşiktaş yönetimi kötü futbol ve kayıp puanlar nedeniyle Alman hocayı dün sorguya çekti. Daum, "Hata bende. En kısa sürede toparlanacağız" dedi 
     BİLAL MEŞE 

     SİYAH - Beyazlı yönetim dün kulübe çağırdığı Teknik Direktör Daum’dan ayrıntılı bir rapor aldı. Toplantıda kötü futbolun ve kayıp puanların hesabını soran yöneticiler, "Taraftarların sabrı kalmadı. Yönetim olarak sizin ve futbolcuların arkasındayız. Ancak bu sonuçlar bize yakışmıyor. Tepkiler de artıyor. Bir an önce toparlanmak durumundayız" diye konuştular. 
     BAŞKAN Serdar Bilgili’nin, "Üzerimizde yoğun bir baskı var. Martta seçim yapılacak. Takımın bu gidişatını seçim malzemesi yapıyorlar. Beşiktaş’ın düzlüğe çıkması şart" dediği öğrenildi. Daum ise garanti vererek, "Hata bende. En kısa sürede toparlanacağız ve yarıştaki yerimizi alacağız. Bazı şeyler ters gitti. Ama siz merak etmeyin. Bu takımı ayağa kaldıracağız" dedi. 
     DAUM’UN parasal sorunları da hatırlattığı, yönetimin Ankaragücü maçından önce ödeme yapmak için harekete geçtiği bildirildi. Toplantı sonrası Fulya’da Menajer Sinan Engin de futbolcularla görüştü ve sıkıntılarını dinledi. Öte yandan Denizli’den Ali Tandoğan ve Galatasaray’dan Emrah’ın transferinin yanı sıra forvete bir takviye daha yapılması gündeme geldi. 
     
Bilgili’ye tepki      İSTANBULSPOR maçında numaralı tribünde yer alan ve çeşitli pankartlarla Cem Uzan’ı protesto eden Grup Siyah Beyaz üyeleri, Başkan Serdar Bilgili’ye tepki gösterdiler. Bilgili’nin, Uzan’ın sahibi olduğu Star televizyonunda canlı yayında konuk olması Grup Siyah Beyaz üyelerini kızdırdı. Üyeler, karşı çıkmalarına rağmen Bilgili’nin programda yer almasına tepki gösterdiler. Öte yandan Beşiktaş, dün Belgrad Ormanı’nda kros yaparken, sakat Tümer’in, Ankaragücü maçında forma giymesinin zor olduğu belirtildi. 
     
Yine Ersun Yanal k busu      TEKNİK Direktör Daum, 95 yılında 4-0 kaybedilen Denizlispor maçından sonra Beşiktaş’tan kovulmuştu. O dönem Denizlispor’u Ersun Yanal çalıştırıyordu. Bu sezon ligde kötü günler geçiren Siyah - Beyazlı takımda eleştirilerin odak noktasını oluşturan Alman hoca, pazar günü büyük önem taşıyan Ankaragücü sınavında yine karşısında Ersun Yanal’ı bulacak. 
     



 SPOR 


























</TEXT>
</DOC>
