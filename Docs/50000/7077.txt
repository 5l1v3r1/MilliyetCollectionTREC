<DOC>
<DOCNO> 7077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sontur15.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilirkişi Türkan Şoray'ın evine değer biçti "1 trilyon 100 milyar lira" 
</HEADLINE>
<TEXT>

     Türk sinemasının "Sultan"ı Türkan Şoray'ın büyük aşkı Rüçhan Adlı'nın mirasçılarının, Etiler'deki milyarlık evde hak iddia ederek açtıkları davada bilirkişi raporu açıklandı. Raporda, ünlü sanatçının Adlı ile ortaklaşa yaptırıp, uzun yıllar birlikte yaşadıkları evin değerinin 1 trilyon 100 milyar lira olarak tespit edildiği belirtildi. 
     İstanbul 1. Sulh Hukuk Mahkemesi'nde Türkan Şoray'ın Bebek'te oturduğu evinin mirasçılardan, Rüçhan Adlı'nın oğlunun ikinci eşinin, evin satılarak mirastan paylarına düşen 4'te 1 miktarın kendilerine verilmesi istemiyle açtığı davaya devam edildi. 
     Duruşmaya, davalı Şoray ile Rüçhan Adlı'nın ölen oğlu Yıldıran Şevket Adlı'nın ilk eşinden olan oğulları Faruk Rüçhan ve Mustafa Gökhan Adlı ile davacı Nalan Adlı ve oğlu Mustafa Volkan Adlı katılmadı. Şoray'ın avukatı Teoman Değer ile Adlı'nın avukatı Funda Duygun ise hazır bulundu. 
     Satışı istenilen evin maddi değerinin tespitiyle ilgili olarak hazırlanan bilirkişi raporunda, 921.5 metrekarelik evin, tapuda Şoray ile Adlı'nın ölen oğlu Yıldıran Şevket üzerine kayıtlı olduğu, ortaklığın, ancak arsa ve binanın satılması suretiyle giderilebileceği vurgulandı. 
     Arsa ve üzerinde halen kullanılır durumdaki binaya 1 trilyon 100 milyar lira değer biçilen bilirkişi raporunda, taşınmazın satışı sırasında kıymetinin yeniden belirlenmesi de önerildi. 
     Duruşma taraf avukatlarının raporu incelemek için süre talep etmeleri üzerine ertelendi. 




</TEXT>
</DOC>
