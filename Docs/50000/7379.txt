<DOC>
<DOCNO> 7379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sondun02.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternetteki 'öldürülecekler listesi' okuldan attırdı 
</HEADLINE>
<TEXT>

     ABD'de ortaokula giden bir kız öğrenci, internetteki sayfasına, okuldaki pek çok öğrencinin isminin bulunduğu ''öldürülecekler listesi'' yerleştirince, okuldan atıldı. 
     New Jersey eyaletinde Mauger Ortaokulu'nda sekizinci sınıfa giden bir kız öğrenci, ''öldürülecekler listesinde'', kendi okulundaki pek çok öğrenciye, resimleriyle birlikte internet sitesinde yer verdi. 
     Polis şefi Gregory Sharkey, bu listeyi yayınlayan öğrenci hakkında henüz bir suçlamada bulunulmadığını belirtirken, okul yetkilileri, bu ''potansiyel saldırgan'' genci okuldan attıklarını bildirdiler. 
     Nisan ayı yaklaştığı zaman, Amerikan okullarında, olası öğrenci katliamlarına karşı çok yoğun tedbirler alınıyor. 1999 yılı Nisan ayında, Columbine Lisesi'nde iki saldırgan öğrencinin, kendileri dahil, 15 kişinin ölümüyle sonuçlanan silahlı baskınının, sisteme isyan eden başka öğrenciler için model oluşturduğu düşünülüyor. Bu nedenle, okulda silah resmi çizen ilkokul öğrencilerinin de dahil olduğu pekçok ''potansiyel saldırgan'' öğrenci, Nisan ayı yaklaşırken, tutuklanıyor ya da en iyi ihtimalle okuldan atılıyor ve zorunlu psikolojik tedavi altına alınıyor. ''Öldürülecekler listesi'' hazırlayan kız öğrencinin dolabında yapılan aramada, silahlara rastlanmadığını belirten okul yönetimi yetkilileri, kız öğrencinin muhtemelen bu niyetini uygulamaya geçirmeyi planlamadığını kaydettiler. 




</TEXT>
</DOC>
