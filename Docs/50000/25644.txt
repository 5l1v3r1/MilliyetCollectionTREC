<DOC>
<DOCNO> 25644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sontur32.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uşak'taki uzaylı için Nasa harekete geçti.. 
</HEADLINE>
<TEXT>

     Uşak'ın Eşme İlçesi Narlı Köyü yakınında uzaylı görüldüğü iddiası, NASA'yı harekete geçirdi. 
     Uşak Valiliği'nin internet aracılığıyla yaptığı çağrıya, ABD Havacılık ve Uzay Dairesi'nden NASA cevap geldiği bildirildi. NASA'dan bir ekibin önümüzdeki günlerde Narlı Köyü'ne geleceği ve incelemelerde bulunacağı öğrenildi. 
     Olaya ilgi duyan bazı askeri yetkililerin hafta sonunda Narlı Köyü'ne geleceği, ilgililerle ve köylülerle görüşeceği de belirtildi. Sirius UFO Uzay Bilimleri Araştırma Merkezi adıyla İstanbul'da faaliyet gösteren UFO grubundan 4 kişilik ekip ise bölgedeki incelemelerini tamamladı. Merkez Başkanı Haktan Akdoğan, gazetecilere yaptığı açıklamada, Narlı Köyü'nde görülen cismin iki ay önce Güney Afrika'da görülen cisme benzediğini savundu. 
     Köylülerle konuştuklarını ve uzaylıları tarif etmelerini istediklerini belirten Akdoğan, şunları söyledi 
     ''Bizi ümitlendiren uzaylı görenlerin birbirlerini hiç tanımayan, ayrı ülkelerin sade insanları oluşlarıdır. Söyledikleri birbirine benziyor. Elde ettiğimiz numuneleri NASA'ya vermeyeceğiz. Eşme İlçesi'nde yeraltında özellikle enerji yaratan madenler çok fazla. Narlı yöresinde de zengin uranyum yatakları var. Yeraltından geçen sıcak su Ulubey Deresi içinde Aksaz Hamamı'nda yer üstüne çıkıyor. Suda radyasyon var. Yoğunluk da yüksek. Toprağın rengi diğer yörelere göre daha kırmızı.'' 
     Haktan Akdoğan, tarif edilen uzaylıların enerji üreten madenlere karşı ilgilerinin çok fazla olduğunu, bu nedenle uzaylıların bölgeyi seçmiş olabileceğini öne sürdü. Akdoğan, ayak izlerinin bulunduğu topraktan numuneler aldıklarını, laboratuvar analizlerini 1 ay içerisinde alacaklarını sözlerine ekledi. 
     Bu arada, köylüler iddiaların bilimsel açıdan değerlendirilmesini istediler. Uzaylı gördüğünü iddia eden Selma Can'ın vücudunun sol kısmında hissettiği uyuşma ve karıncalanma nedeniyle tedavi altına alındığı öğrenildi. Eşme Sağlık Grup Başkanı Dr. Yusuf Kaya, Can'a ilaç verdiklerini, bir süre gözetim altında tutulacağını söyledi. 
     

</TEXT>
</DOC>
