<DOC>
<DOCNO> 3953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/ekonomi/aeko.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’nin en büyük bankası doğuyor... 
</HEADLINE>
<TEXT>

Satışa çıkartılan sekiz Fon bankasından talep gelmeyen dördü ve teknik sorun çıkan biri tek çatı altında toplanacak 
     ZÜLFİKAR DOĞAN Ankara 

     Yönetimleri Tasarruf Mevduatı Sigorta Fonu’na TSMF devredilen sekiz banka Türk Ticaret Bankası, Bank Ekspres, İnterbank, Egebank, Yurtbank, Esbank, Sümerbank, Yaşarbank ile ilgili ihale sürecinin ilk aşaması bugün tamamlanacak. Bankacılık Düzenleme ve Denetleme Kurulu’nun BDDK piyasaların kapanışının ardından, hangi bankalara kimlerin talip olduğunun açıklaması bekleniyor. 
     Taliplisi çıkmayan ve sayılarının dört olduğu öne sürülen bankalarla, talipli çıktığı halde, değerlendirmelerde, teknik bazı pürüzler çıkan bir bankanın "tek çatı" altında birleştirilmesinin gündeme geldiği belirtiliyor. 
     
     Tek banka gibi çalışacaklar 
     Üç bankanın satış sürecinin sürdürülmesinin yanı sıra, beş bankanın da "tek çatı" altında toplanarak, piyasadaki mevcut bankaların da ötesinde, Türkiye’nin "en büyük" bankasının yaratılacağı dile getiriliyor. 
     Birleştirme sonrasında bu bankaların "ayrı ayrı" ancak "tek banka" gibi çalışmalarına devam edecekleri, mudilerin de halihazırdaki bankalarıyla ilişkilerinin, kesintisiz sürdürüleceği dile getiriliyor. 
     Tek çatı, dışında kalan bankalar içinse ilan edilen satış takvimi sürdürülecek. Gizlilik anlaşmaları çerçevesinde, alıcıların teknik ve mali incelemelerine olanak sağlanacak, gelecek ay sonlarına doğru ise teklifleri alınacak. 
     
     Açıklama bugün 
     Temizel başkanlığındaki BDDK ve Tevfik Altınok başkanlığındaki Fon bankaları Ortak Yönetim Kurulu’nun, Bankalar Birliği Başkanı Osman Tunaboylu ile de görüş alış verişinde bulunarak, bugün ya da yarın sabah açıklanacak uygulamalara son şeklini verdiği öğrenildi. 
     Gerçekte, ihaledeki sekiz fon bankası ile kararın geçtiğimiz hafta sonu alındığı ve IMF’nin de bilgisi dahilinde olduğu belirtiliyor. Ancak bazı teknik sorunların çözümünün ve özellikle de tahsili gecikmiş alacaklarla kötü aktiflerinin ayıklanması ve Kurul bünyesinde tutularak, Varlık Yönetim ve Tasfiye Birimine devri ile ilgili çalışmaların sürmesi nedeniyle açıklamanın bu haftaya sarktığı kaydediliyor. 
     
     Fon’un gözdesi Türkbank 
     BDDK’nın satıştaki bankalar listesinin "gözdesi" Türkbank. Bu bankanın halen 130 şubesinde müdür bulunmadığı, dolayısıyla şube yönetimlerinin "boş" olduğu, bankanın uzun süredir Fon yönetiminde olması nedeniyle personelin emekliliği tercih ettiği belirtiliyor. Ayrıca, Türkbank’ın mali bünye ve bankacılık işlemleri açısından da en iyi konumda bulunduğu kaydediliyor. Bu bankanın alıcı açısından, rahat bir operasyon ve yeniden yapılanma altyapısı var. 
     
     Üç banka pazarlıkla satılabilir 
     Fon’a devredilen son üç banka Demirbank, Etibank ve Bank Kapital için farklı yöntemlerin söz konusu olabileceği öğrenildi. 
     Bu çerçevede, süreci hızlandırıcı modellerin devreye girebileceği, ihale dışı başka seçeneklerin de değerlendirildiği belirtiliyor. Doğrudan pazarlık yönteminin bunların başında geldiği kaydediliyor. Sekiz bankaya ön tekliflerin alınışı sırasında, bazı grup, şirket ve bankalardan ihalede olmayan bu üç bankaya yönelik talepleri olduğu, ancak bu önerilerinin "bilahare" değerlendirilmek üzere "mahfuz" tutulduğu öğrenildi. 
     İMKB’de fon yönetimindeki Demirbank’ın önceki gün portföy boşaltmaya yönelmesinin de yeni aşamada bu bankaların nakit varlıklarının ve mali bünyelerinin güçlendirilmesi amacına yönelik olarak değerlendiriliyor. 
     


 EKONOMİ 




















</TEXT>
</DOC>
