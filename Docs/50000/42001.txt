<DOC>
<DOCNO> 42001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sonspo09.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Saygı duruşundaki ıslıklara İtalyan basınından garip tepki... 
</HEADLINE>
<TEXT>

     Galatasaray-Lazio maçının başında UEFA'nın aldığı kararla ABD'de meydana gelen terörist saldırıda hayatını kaybedenler için yapılan saygı duruşunda seyircilerden gelen ıslık İtalyan meydasında tartışmalara yol açtı. 
     Televizyon kanallarında saygı duruşu sırasında Ali Sami Yen'de duyulan ıslıklamalar yayınlanırken, ıslıkların kime karşı olduğu İtalya'da anlaşılamadı. 
     La Gazzetta dello Sport gazetesinde, ''İstanbul, 1 dakikalık utanç'' başlığıyla tam sayfa verilen haberde, Amerikalı vatandaşlar için yapılan saygı duruşundaki ıslıklara anlam verilemeyeceği belirtildi. 
     Gazetede, İnterli Okan Buruk'un, ''Saldırının İslamla ilgisi yok'' ve Milan takımının teknik direktörü Fatih Terim'in, ''Teröristlere karşı bir kınamaydı'' sözleri başlıklara çıkarıldı. 
     Haberde Terim'in sözleriyle ilgili ''Terim, eski taraftarlarını temize çıkartıyor'' yorumu yapıldı. 
     Milan'ın yeni transferi Ümit ise terörist saldırıyı kınayarak, ''Cezalandırılacak bir hareket. Amerikan halkı için çok üzgünüm. Televizyonda gördüğüm görüntüler Hollywood filmi gibiydi'' dedi. 
     Öte yandan bazı basın organlarında, ABD'deki olaylardan hemen sonra UEFA'nın Şampiyonlar Ligi'ndeki ilk maçları ertelememesine tepki olduğu görüldü. 
     Corriere dello Sport, ''Böyle yanlış bir Şampiyonlar Ligi oynanmak zorunda değildi'' ifadesini manşetine çıkardı. Roma'nın Real Madrid'e 2-1, Lazio'nun da Galatasaray'a 1-0 yenildiği maçların ''dramatik bir ortamda'' oynandığı savunuldu. 
     Lazio Genel Direktörü Massimo Cragnotti de verdiği demeçte, ''Saygı duruşundaki ıslıklar çok zor psikolojik şartlar yarattı'' iddiasında bulundu... 






</TEXT>
</DOC>
