<DOC>
<DOCNO> 38903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/yasam/yas02a.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacığım Seni bulmaya geldim’ 
</HEADLINE>
<TEXT>

Tek kelime Türkçe bilmeyen Aila Çiğdem, kapı kapı dolaşıp iki yaşında ayrıldığı ve bir daha göremediği babasını arıyor... 
     TESLİME TOSUN, ÖNER ŞAN Antalya DHA 

     Finlandiyalı bir anne ve Türk bir babanın kızı Aila Çiğdem Çınar. 25 yaşında ve halen İngiltere'de yaşıyor. 
     Babası Kemal Çınar, Türkiye'nin Finlandiya Konsolosluğu'nda çalışırken tanışmış annesi Raija Penanen ile. Birbirlerine aşık olup evlenmişler. Bir süre sonra da Aila Çiğdem gelmiş dünyaya. 
     Ancak anne ve babası, Aila iki yaşına geldiğinde boşanmış ve baba Kemal Çınar, Türkiye'ye kesin dönüş yapmış. Devamını Aila Çiğdem'den dinleyelim... 
     
Meğer adım Türkçe’ymiş’      "Yıllarca babamın varlığından haberim olmadı. Çok uzun süre adımın Türk ismi olduğunu bile bilmiyordum. Bir süre sonra annem bir Alman'la evlendi. Almanya'ya yerleştik. Babamın bir Türk olduğunu orada öğrendim. Öğrendikten sonra Türk konsolosluklarına başvurup babamı bulmak için çabaladım ama hiçbir sonuç alamadım." 
     Sonunda baba hasretine dayanamayıp, kız arkadaşı Christina Fact ile 10 gün önce Türkiye'ye onu aramaya geldi Aila Çiğdem Çınar. 
     
28 yıllık fotoğraf      Önce babasının memleketi Eskişehir'e giden Aila, burada bazı akrabalarından babasının Antalya'da bir bar işlettiğini öğrenince soluğu Antalya'da aldı. Şimdi tek kelime Türkçe bilmeyen ve elinde babasının 1974'te çekilmiş fotoğrafını dışında bir şey olmayan Aila, kapı kapı dolaşıp babasının izini arıyor. Ve, baba hasretini dindirmeden İngiltere'ye dönmeyecek kadar da kararlı olduğunu söylüyor. 
     



 YAŞAM 
























</TEXT>
</DOC>
