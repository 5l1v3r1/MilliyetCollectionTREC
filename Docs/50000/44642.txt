<DOC>
<DOCNO> 44642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/yasam/yas08.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Romanya, Drakula’sını kaptırdı 
</HEADLINE>
<TEXT>

Romanya, kurmayı planladığı Drakula Parkı’ için, isim hakkına sahip Universal şirketine milyonlarca dolar ödemek zorunda.. 
     DIŞ HABERLER SERVİSİ 

     Romanya’nın, öz be öz kendi kahramanı Kont Drakula’ için bir park oluşturma hevesi kursağında kaldı. Zira, efsanevi vampir Drakula’yla ilgi her türlü telif hakkının, Hollywood’un ünlü film yapım şirketi Universal Studios’ta olduğu ve Romen hükümetinin Drakula parkı’ için yüklüce telif ödemesi gerektiği ortaya çıktı. 
     Yazar Bram Stoker’ın 1897’de ortaya attığı Kont Drakula karakteri, 15. yüzyılda Romanya’nın Transilvanya bölgesinde yaşayan Kazıklı Voyvoda’dan esinlenerek yaratılmıştı. Vampir Kont Drakula’yı dünya çapında üne kavuşturup o bilinen, siyah pelerinli, soluk yüzlü ve uzun köpek dişli imajını yaratan ise Universal Stüdyoları olmuştu. Universal Stüdyoları, 1930 ile 1960 yılları arasında tam yedi Drakula filmi yaptı. 
     Hollywood’un yarattığı bu karakter sayesinde, Kazıklı Voyvoda’nın Transilvanya’daki Bran Şatosu her yıl yaklaşık 250 bin turist tarafından ziyaret ediliyor. Bu potansiyeli görüp harekete geçen Romen hükümeti, kurmayı planladığı park sayesinde yıllık 20 milyon dolar gelir bekliyordu. 
     



 YAŞAM 

















</TEXT>
</DOC>
