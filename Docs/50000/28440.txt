<DOC>
<DOCNO> 28440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/sonspo02.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamerun'da bir Türk Teknik Direktör... 
</HEADLINE>
<TEXT>

     İtalya'daki dünya devi Milan'da Fatih Terim'le temsil edilen Türkiye, futbolcu fabrikası bir ülke olan Kamerun'da da Ümit Turmuş'la temsil edilecek. 
     Son olarak geçen sezon başında Sakaryaspor'u çalıştıran teknik direktör Ümit Turmuş, dün menajeri aracılığı ile Kamerun'un Süper Lig ekiplerinden Racing Club'a imza attı. 
     Kamerun'un Atlas Okyanusu kıyısındaki Duala kentindeki Racing Club'un, ülkenin en iyi üç takımından birisi olduğu bildirildi. Gençlerbirliği'nden Real Madrid'e transfer olan Geremi'nin de yetiştiği Racing Club, dünya futboluna her yıl yeni isimler kazandıran bir takım. 
     Ümit Turmuş, Kamerun Süper Ligi'nin devre arasında olduğunu belirterek, ''Racing Club, ligin ilk yarısını 3. sırada bitirmiş. Bu ekibi, ikinci devre şampiyonluğa taşımak isterim'' diye konuştu. Kamerun'un her Dünya Kupası'nda üst sıralara kadar yükseldiğini ifade eden tecrübeli teknik adam, ''Takımın başına geniş yetkilerle çağırıldım. Kamerun Süper Ligi'nde şampiyonluğu hedef seçen bu takımın alt yapısı da bana emanet edildi. Dünya futboluna her yıl yeni isimler kazandıran, dünya futbolunda çok iyi tanınan Kamerun'da, böylesine büyük bir ekipte görev yapmak benim için büyük bir sevinç'' dedi. 
     Racing Club'la bir yıllık sözleşme imzalayan 41 yaşındaki Turmuş, 18 yıllık bir teknik direktörlük geçmişi olduğunu, Göztepe, İzmirspor, Altay, Malatyaspor, Bucaspor ve Antalyaspor gibi bir çok takımda görev yaptığını da söyledi. 
     







</TEXT>
</DOC>
