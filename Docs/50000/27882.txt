<DOC>
<DOCNO> 27882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/soneko06.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB'un yeni Başkanı "Birliği demokratik bir yapıya kavuşturacağız" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, son zamanlarda Odalar Birliği'nde yaşanan tartışmalara, ''TOBB'u demokratik bir yapıya kavuşturarak, kanununu çıkarak ve herkesi kucaklayarak nokta koyacaklarını'' bildirdi. 
     TOBB Başkanı Rifat Hisarcıklıoğlu, son günlerde Odalar birliği çatısı altında yaşananları değerlendirdi. 
     Dünkü TOBB Deniz Ticaret Odaları DTO Konseyi toplantısı sonrası, kendisini başkan olarak tanımayacaklarına ilişkin açıklamanın kızgınlıkla yapıldığını ve bu kızgınlığın geçeceğini belirten Hisarcıklıoğlu, TOBB olarak bütün konseyleri kucaklayacaklarını söyledi. 
     Hisarcıklıoğlu, ''ancak yok sayarak, tanımayarak, görmezlikten gelerek, TOBB'un meşru yapılarını, organlarını, seçilmişlerini tartışma konusu yapmaya matuf değerlendirmeler, son derece üzücü ve düşündürücüdür'' dedi. 
     
     'Kırıp dökmeyeceğiz, küsüp gitmeyeceiz' 
     Türkiye ekonomisinin her bakımdan sıkıntılı bir dönemden geçtiği, şu günlerde Odalar Birliği'nden her zamankinden daha fazla birlik ve beraberliğe ihtiyaç duyulduğunu belirten Hisarcıklıoğlu, ''bu çerçevede Türk özel sektörünün amiral gemisi olan Birliğimizin kenetlenmiş, bütünleşmiş bir görüntü çizmesi hedeflerimizin başında gelmektedir'' dedi. 
     Yönetim kurulu olarak şeffaf, katılımcı, demokratik bir yapıyı TOBB'da hakim kılacak bir yeniden yapılanma arayışında olduklarını belirten Hisarcıklıoğlu, ''bunu yaparken kırıp, dökmeyeceğiz, küsüp gitmeyeceğiz. Bu dönemde gerekli kararlılığı gösteremezsek, tabana dayalı değişimden yana tavır koyan arkadaşlarımıza haksızlık etmiş oluruz'' dedi. 
     Perşembe günü gerçekleştirilecek 3 konsey toplantısında kendilerine destek beklediklerini ifade eden Hisarcıklıoğlu, bu toplantılardan 5590 sayılı kanunun bir an evvel Meclis'ten geçirilmesi yönünde karar çıkması ihtimalinin yüksek olduğunu söyledi. Hisarcıklıoğlu, kendilerinin başlıca hedeflerinin de bu olduğunu kaydetti. 
     
     Demokratik yapı 
     TOBB'da son dönemde bir başkanlık seçimi yaşandığını ve seçimler sırasında bazı olayların yaşanmasının da normal olduğunu ifade eden Hisarcıklıoğlu, ''Odalar Birliği'ndeki tartışmalara TOBB'u demokratik bir yapıya kavuşturarak, kanunu çıkararak ve herkesi kucaklayarak nokta koyacağız'' dedi. 
     Hisarcıklıoğlu, değişim ve dönüşümleri zorunlu kılan bir yapı ve ortam oluşmadıkça bu ihtiyacında ortaya çıkmayacağını belirterek, değişim isteyen yapıların değişimi önce kendi bünyelerinde gerçekleştirmek zorunda olduklarını kaydetti. Hisarcıklıoğlu, bunun için 5590 sayılı yasayı en kısa sürede hazırlayarak, yasasız bir Odalar Birliği'nden çağdaş bir yasaya sahip, dinamik bir Odalar Birliği'ne gitmeleri gerektiğini vurguladı. 
     
     Lojistik bir odalar birliği 
     Yeni dönemde Odalar Birliği'nde farklı bir yapılanma içerisine gireceklerini de belirten Hisarcıklıoğlu, odaların ve üyelerinin etkin bir şekilde çalışmasını sağlayacak, onları destekleyecek, yönlendirecek ve ihtiyaçlarını karşılayacak ''lojistik bir Odalar Birliği'' tasarlamaları ve biçimlemeleri gerektiğini kaydetti. 
     Hisarcıklıoğlu, Odalar Birliği olarak kurulması için başvuruda bulundukları vakıf aracılığıyla, TOBB Üniversitesi kurma çalışmalarına da derhal başlayacaklarını ve bu üniversiteyi ihtiyaç bulunan illerde genişleteceklerini kaydetti. 
     
     Siyaset üstü olma geleneği 
     Hisarcıklıoğlu, TOBB'un siyaset üstü olma geleneğini tavizsiz olarak sürdüreceklerini belirtirken, şunları kaydetti 
     ''Siyasi partilerle ilişkilerimiz, üye hak ve menfaatlerinin korunması bağlamında olacaktır. Ancak, sorunlarını çözmek için hükümetle uyum içerisinde olacağız. Hükümetin yanlışlarını söylemekten de çekinmeyeceğiz. 
     Kapı arkasında hükümeti destekleyip, kapı dışında farklı konuşmayı, tabanımıza yapılan bir haksızlık olarak değerlendiririm. Her kesim ile ilişkilemizde güven ve açıklığa dayalı bir köprü kurmak zorundayız.'' 
     Yeni dönemde odaların sıkıntı ve sorunlarının çözümü doğrultusunda etkin bir vaziyet alacaklarını ve hiç bir sorunu sürüncemede bırakmayacaklarını belirten Hisarcıklıoğlu, kesinlikle harcamaları kısarak, kaynakları daha verimli kullanarak odaların mali altyapılarını güçlendireceklerini kaydetti. 






</TEXT>
</DOC>
