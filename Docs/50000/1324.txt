<DOC>
<DOCNO> 1324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/yasam/ayas.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İslami kesimde son tartışma Mescitte evlenilir mi 
</HEADLINE>
<TEXT>
Düğünlere yeni mekan Mescit 
Akit Gazetesi, hadis-i şerife dayanarak düğünlerin mescitte yapılması gerektiğini belirtince büyük bir tartışma başladı. Kimi karşı çıktı, kimi "iyi olur" dedi 
     ASLI ÖKTENER İstanbul 

     Türkiye son yıllarda düğün konusunda da çağ atladı... Önce içerik değişti, zenginleşti ardından da mekanlar çeşitlendi... Eskiden klasik’ salonlarda yapılan düğünler, önce özel mekanlara taşındı, sonra da içerik değiştirip saraylara, yatlara hatta yurtdışındaki otellere taşındı... 
     Ancak Akit Gazetesi’nin düğün salonunda evlenmek istemeyen bir okuruna, "Hadis - i şerifte, Düğünlerinizi mescitlerde yapınız’ denilmektedir" diye cevap vermesi İslami çevrede ilginç bir tartışma başlattı. 
     Akıllarda "Mescitte düğün olur mu Hatta illa da mescitte mi düğün yapmak gerekir " gibi sorular oluştu. 
     
     Zaten cami matem yeri değildir’ 
     Gazeteci-yazar Abdurrahman Dilipak’ın bu konuda şu yorumu yaptı 
     "Düğünlerin camilerde yapılmasında bir sakınca yoktur. Kilisede nasıl oluyorsa, Müslümanlar da camide bir çok şey yapılabilir. Aslında camilerde kütüphane, medrese, şifahane, arşiv, yatılıp kalınacak, toplantı yapılacak, bölümlerin olması gerekir. Budana budana sadece namaz kılınacak yer haline geldi. Düğünleri de içkili kokteylli hale getirdik" 
     Haram olan şey katılmadığı sürece camide düğünün de ibadet anlamını kazandığını savunan Dilipak, "Caminin açılacak bir bölümünde düğün sazlı, sözlü, çalgılı, kadınlı erkekli olabilir. Cami matem yeri değildir" diye konuştu. 
     
     Böyle bir gelenek yok’ 
     Diyanet İşleri eski Başkanı Tayyar Altıkulaç ise böyle bir hadis olacağına ihtimal vermediğini belirtti ve şöyle konuştu 
     "Türkiye’de düğünlerin camilerde yapılması diye bir gelenek yok. Düğün geleneksel bir şeydir. Tarafların şartları imkanları hangisine imkan veriyorsa bu geleneği yerine getirebilirler. İslamiyetin yasaklarının olmadığı her şekilde düğün yapılabilir. Eğlence de buna dahildir. Kadın erkek her yerde olduğu gibi düğünlerde bir arada bulunabilir" 
     
     Düğün olmaz, nikah olur’ 
     Kur’an - ı Kerim’de "düğünleri aleni yapın" denildiğine dikkat çeken yazar Resul Tosun ise "İslamın ilk çağlarında düğünlerin ilan edildiği yerler sadece mescitlerdi. Anadolu’da da dini nikah hala mescitlerde yapılır. Düğünün değil, nikahın camilerde yapılması daha makbuldür" diye konuştu. 
     


 YAŞAM 






















</TEXT>
</DOC>
