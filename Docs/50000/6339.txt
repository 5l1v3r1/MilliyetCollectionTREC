<DOC>
<DOCNO> 6339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sontur23.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Esad Coşan ve damadı toprağa verildi 
</HEADLINE>
<TEXT>

     Avustralya'da geçirdikleri trafik kazasında ölen Mahmut Esad Coşan ve damadı Ali Yücel Uyarel, Eyüp Sultan Mezarlığı'nda toprağa verildi. 
     Fatih Camii'nde kılınan namazın ardından, Coşan ve Uyarel'in cenazeleri Eyüp'e doğru yola çıktı. Fevzi Paşa Caddesi'ni takiben ağır ağır ilerleyen araçlara çok sayıda vatandaş da yürüyerek eşlik etti. 
     Cenazelerin defnedileceği yere götürülmesi sırasında çevrede toplanan vatandaşlar, Coşan'ın tabutuna el sürmek için büyük çaba harcadılar. İzdiham ve arbede içinde mezarlığa götürülen cenazeler ancak saat 16.00 sıralarında toprağa verilebildi. Cenazelerin toprağa verilmesinin ardından Kuranıkerim okundu ve dua edildi. 
     Cenaze törenine FP Genel Başkanı Recai Kutan, DP Genel Başkanı Korkut Özal, BBP Genel Başkanı Muhsin Yazıcıoğlu, İstanbul Büyükşehir Belediye Başkanı Ali Müfit Gürtuna, milletvekilleri Abdullah Gül ve İsmail Kahraman, eski YDP Genel Başkanı Hasan Celal Güzel ile eski İstanbul Büyükşehir Belediye Başkanı Recep Tayyip Erdoğan katıldı. Mahmut Esat Coşan ve damadı Ali Yücel Uyarel, eski başbakanlardan Adnan Menderes için ayrılan mezar yerine gömüldü. Menderes'in kabrinin Yassıada'dan İstanbul'a nakli için yapılan çalışmalar sırasında önce Eyüp Sultan'da bir yer ayrıldığı ancak Topkapı'daki Anıt Mezar gündeme gelince bundan vazgeçildiği, Coşan ve damadının da bu yere gömüldükleri öğrenildi. 




</TEXT>
</DOC>
