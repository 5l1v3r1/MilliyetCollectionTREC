<DOC>
<DOCNO> 35662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/spor/yata.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaya ağabey 
</HEADLINE>
<TEXT>

     TURGAY ATASÜ 

     Eminim Prof. Dr Kaya Çilingiroğlu için Milliyet’in spor sayfasında yazı yazmak onun ruhunu mutlu eden bir olay olacaktır. Çünkü ocak Namık Sevik ocağıdır. Yani onun can dostunun ocağı. 
     Kaya ağabey sporcu olarak doğmuş ve bu dünyadan göçünceye kadar da sporcu gibi yaşamıştır. Ama Türk sporuna spor adamı olarak açılması Namık Sevik ocağından, yani Milliyet gazetesinin spor ekolünden olmuştur. Her ikisinin de ruhu şad olsun. 
     Mükemmel bir eş, mükemmel bir insan olan Dr. Gülümser Çiligiroğlu’nun da doğruladığı gibi Kaya ağabey yenilgiyi hiç sevmezdi. Onun bu özelliği, doğuştan karizması kadar Karadenizli olması niteliğine bağlı hırsından da gelmekte idi. Onu sporda biz ilk defa İstanbulspor’da futbol oynarken izlemiştik. Oynadığı sürece takımdan hiç kesilmediğine göre, başarısı antrenör dahil bütün takımı rahat ettirecek düzeydeydi. Sonra Tıp Fakültesi’nde ağabeyimiz oldu. Doğru bildiğini hiç çekinmeden söylüyordu. Mazlumları koruyor, haksızlık karşısında gözünü budaktan sakınmadan mücadele ediyordu. Kıskanılacak düzeyde bir cerrahtı. Tıpçı gözü ile nakış işler gibi ve kendinden çok çok emin rahat çalışırdı. Doçent ve profesör olarak ülkenin sayılı cerrahlarından biri olmuştu. Kaliteli cerrahisini gece - gündüz, fakir - zengin, memur - işçi, polis - gazeteci demez insanlara bağışlardı. Uzun yıllar üniversitede idareciliklerde bulundu. Ülkede cerrahide gerçek bir ekol olmuştur.İstanbul Tıp Fakültesi’nde yetiştirdiği öğrencileri bugün Türkiye’nin sayılı genel cerrahi hocaları ve hekimleridir. Buna rağmen cerrahisi ile övündüğünü hiç duymadım. Ama sporculuğu ile övünürdü. İstanbul Tıp - Cerrahpaşa Tıp maçlarında kaptanı olduğu İstanbul Tıp futbol takımının yenilmesi hemen hemen mümkün değildi. Daha geçen yıl veteranlarda Balkan Tenis Şampiyonu olmuştu. İstanbul Üniversitesi Spor Kulübü’nün 15 yıl başkanlığını yapmış, kulübü kulüp haline getirmiş, bayan basket takımını Dünya çapında bir düzeye çıkararak, Avrupa kapalarında oynatmayı başarmıştır. 
     Biliyorum, birçok hekim öğrencisi, şifa verdiği hastalar, övündüğü Karadenizli hemşehrileri büyük karizmayı hiçbir zaman unutmayacaklar ve yıllarca topluma yaptığı katkılar için gelecekte kadirşinaslık gösterip, bunu şekillendireceklerdir. Ruhun şad olsun Kaya ağabey.. 
     



 SPOR 


























</TEXT>
</DOC>
