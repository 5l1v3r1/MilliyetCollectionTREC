<DOC>
<DOCNO> 13820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sonspo02.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Erteleme için geç değil" 
</HEADLINE>
<TEXT>

     Fenerbahçe Teknik Direktörü Mustafa Denizli, Galatasaray’ın Avrupa Şampiyonlar Ligi çeyrek finalinde yapacağı Real Madrid maçı öncesi gündemi işgal eden Beşiktaş derbisinin ertelenmesi isteğiyle ilgili, "Galatasaray’a fayda getirecekse, bugün de geç değil" dedi. 
     Sarı-Lacivertli takımın Samandıra Tesisleri’nde yaptığı idman öncesi gazetecilerin sorularını yanıtlayan Denizli, Galatasaray maçının ertelenip ertelenmemesinin kendileri için bir sorun olmadığını söyledi. Denizli, "Ben bu konuda hiçbir şekilde fikir ortaya koymadım. Ertelenmesinden de yanayım. Biz her türlü çalışmalarımızı rakiplerimizin sonuçlarına göre değil, kendi planlarımıza göre yapıyoruz. Erteleme Galatasaray’a fayda getirecekse, bugün de geç değildir. Galatasaray’ın Avrupa kupalarındaki başarısından mutluluk duyuyorum" diye konuştu. 
     Mustafa Denizli, dün Galatasaray Teknik Direktörü Mircea Lucescu’nun bir Rumen atasözü olarak aktardığı "Atlar, köpekler istedi diye ölmez" sözü ile ilgili olarak da "Söylemek istediklerini tam ifade etmemiş olabilir. Önemli de değil. Biz sadece kendi işimize bakarız. İstenirse tüm maçlar ertelensin. Biz çıkar kazanırız ve yolumuza devam ederiz. Onların yakalama şansı varsa o performanslarını ortaya koyarlar" dedi. 
     Milli maçta sakatlanan Ogün’ün 3 hafta sahalardan uzak kalması ve cezalı oyuncuların çokluğu ile ilgili bir soruyu yanıtlayan Denizli, şöyle konuştu "Her zaman söylüyorum, takım olduysak, sakatlıklar ve cezalılar önemli değil. Olmasaydı iyi olurdu. Fakat Fenerbahçe her sorunu aşar. Bunlar futbolun içindeki olaylar. Biz yolumuza devam ediyoruz. Ogün, bu haliyle yarın gelip ’ben oynamak istiyorum’ derse, bu benim için sürpriz değildir. Biz bir ekibiz. Fenerbahçe’nin her futbolcusu, kaptanı gibi düşünür. Bu tür cezalılar ve futbolcular, yolumuzda taş değildir." 
     Denizli, Andersson’un tam olarak hazır olup olmadığı sorusu üzerine de bu futbolcunun tam olarak hazır olmasa da istenen düzeye yakın olduğunu söyledi. 
     Fenerbahçe Teknik Direktörü Mustafa Denizli, zorlu 4 haftalık periyota girdiklerine de dikkat çekerek, "Fakat önemli değil. Bunları aşarız. Hem ligde, hem de kupada bizi büyük görevler bekliyor. Kupa maçı finalini Kayseri’de oynamaktan da büyük mutluluk duyuyoruz. Bu şehire önceden gidip, Kayseri halkı ve seyircisiyle bütünleşeceğiz" dedi. Denizli, Abdullah’ın 2 maçlık cezasının Futbol Federasyonu Tahkim Kurulu’nda onanması ile ilgili de konuşmalarının herhangi bir şeyi değiştirmeyeceğini söyledi. 
     




</TEXT>
</DOC>
