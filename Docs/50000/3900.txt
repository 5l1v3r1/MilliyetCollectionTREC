<DOC>
<DOCNO> 3900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/soneko08.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan Ermeni tasarısının iptali için girişim 
</HEADLINE>
<TEXT>

     Fransız Parlamentosu'nun sözde Ermeni soykırımı kararını kınayan TÜSİAD, kararın iptali için girişimler başlattı. 
     TÜSİAD Yönetim Kurulu Başkanı Tuncay Özilhan, Avrupa Sanayi ve İşverenler Konfederasyonları Birliği UNICE üyesi olan ve Fransız özel sektörünü temsilen Fransız kamuoyunda önemli bir yere sahip olan MEDEF Başkanı Ernest-Antoine Seilliere'ye mektup yazarak, Türk halkının karardan duyduğu rahatsızılğı dile getirdi. 
     Mektubunda, Türkiye-Fransa arasındaki ticaret hacminin 30 milyar Fransız Frangı, Türkiye'deki Fransız yatırımlarının ise yaklaşık 35 milyar Fransız Frangı dolayında bulunduğuna dikkat çeken Özilhan, Fransız Parlamentosu'nun kararının iki ülkenin ekonomik ilişkilerini ciddi boyutta etkileyeceğinin altını çizdi. Özilhan mektubunda, ''Bu karara tepki olarak, Savunma Bakanlığı, Alcatel France'dan 240 milyon dolarlık gözlem uydusu alımını iptal ettiğini açıkladı'' dedi. 
     Yasanın iptal yolunun açılması için gerekli olan 60 oyun 40'ının Fransız Senatosu'nda mevcut bulunduğunu belirten Özilhan, geri kalan 20 oyun sağlanması için MEDEF'in, TÜSİAD'ın bu konudaki görüşlerini içeren duyurusunu Parlamento ve Senato üyelerine göndermesinin zedelenen Türk-Fransız ilişkilerine yönelik olumlu bir adım olarak algılanacağını vurguladı. 
     TÜSİAD'ın sözde Ermeni soykırımı kararına tepki olarak kaleme aldığı ve Avrupa'daki ilgili kurum ve kuruluşlara gönderdiği duyuruda,şu görüşlere yer verildi 
     'TÜSİAD, 1. Dünya Savaşı sırasında Türkiye'de yaşanmış olan olayları Ermeni soykırımı olarak tanımlayarak son derece subjektif bir karar alan Fransız Parlamentosu'nu kınamaktadır. 
     Bu karar, bir Parlamento'ya değil tarihçilere bırakılması gereken bir konuda Türk halkına yönetilen bir suçlamadır. Türk hükümeti de tarihi arşivleri araştırmacıların kullanımına açarak, tarihi gerçeklerin saptanmasına yönelik olarak kararlılığını göstermelidir. Bu karar, Türkiye ile Fransa arasında sadece ekonomik alanda değil,Türkiye'nin AB üye adayı olarak ilan edilmesinden sonra gündeme gelen siyasi, askeri ve jeopolitik alanlardaki ilişkileri de ciddi olarak tehlikeye sokmuştur.'' 
     Bu arada, TÜSİAD Yönetim Kurulu Başkan Yardımcısı Aldo Kaslowski başkanlığındaki bir heyetin Fransa'yı ziyaret ederek, konuyla ilgili TÜSİAD görüşlerini ilgili kurum ve kişilere iletmeye hazırlandığı bildirildi. 




</TEXT>
</DOC>
