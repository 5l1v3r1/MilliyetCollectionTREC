<DOC>
<DOCNO> 3894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/soneko02.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fonlar repoya döndü 
</HEADLINE>
<TEXT>

     A ve B tipi yatırım fonları, Kasım ayında portföylerinin yüzde 65.6'sını ters repoya ayırdı. 
     Sermaye Piyasası Kurulu verilerine göre, fonlar Kasım ayında toplam portföy içinde ters reponun payını 1999 yılının aynı ayına göre yüzde 7 oranında artırdı. 1999 Kasım ayında fon portföyleri içinde ters reponun payı yüzde 61.3 düzeyinde bulunuyordu. Fon portföyleri içinde ikinci ağırlıklı yatırım enstrümanı ise yüzde 18.7'lik pay ile devlet tahvili oldu. 1999 Kasım ayına göre devlet tahvillerinin payı yüzde 6.5 geriledi. 1999 Kasım ayında devlet tahvillerinin toplam portföy içindeki ağırlığı yüzde 20 düzeyindeydi. 
     2000 Yılı Kasım ayında fon portföyleri içindeki hisse senedi yüzde 14'lük pay ile yıl içindeki en düşük düzeyine geriledi. 1999 yılı Kasım'ına göre ise hisse senetlerinin toplam portföy içindeki payı yüzde 112.1 oranında artış kaydetti. 1999 yılı Kasım ayında portföy içindeki hisse senetlerinin payı yüzde 6.6 düzeyindeydi. Fon portföyleri içindeki Hazine bonosu payları ise yaklaşık yüzde 1.3 ile son yıllardaki ağırlığına oranla çok düşük düzeyde kaldı. 1999 yılı Kasım ayında portföyün yüzde 11.4'ünü oluşturan Hazine bonolarının fon portföyleri içindeki ağırlıkları yüzde 88.6 oranında azaldı. 
     Öte yandan, A ve B tipi yatırım fonlarının portföy değerleri 2000 yılının Kasım ayında 1 katrilyon 807 trilyon lira ile yıl içindeki en düşük değerine geriledi. Buna karşılık fonların portföy değeri 1999 yılının aynı ayına göre yüzde 95.8 oranında arttı. 1999 yılı Kasım ayında fonların toplam portföy değerli 923 trilyon lira düzeyindeydi. 




</TEXT>
</DOC>
