<DOC>
<DOCNO> 24354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sontur18.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Başsavcı Hazine eski Müsteşarı için soruşturma izni istedi 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, İstanbul DGM Cumhuriyet Başsavcılığı, Tasarruf Mevduatı Sigorta Fonu'na devredilen Etibank ile ilgili iddialar konusunda eski Hazine Müsteşarı Yener Dinçmen hakkında soruşturma izni verilmesi istemiyle Başbakanlık'a yazı gönderdi. 
     Kanadoğlu, İstanbul DGM Cumhuriyet Başsavcılığı'nın Etibank soruşturması kapsamında, Dinçmen hakkında Yargıtay Cumhuriyet Başsavcılığı'na suç duyurusuna ilişkin incelemesini tamamladı. 
     Kanadoğlu, Dinçmen hakkında ön inceleme yapılarak soruşturma izni verilmesini talep eden yazısını Başbakanlık'a bugün gönderdi. Başsavcı Kanadoğlu, yazısında, ''Bankacılık sektöründe zafiyeti açıkça tespit edilen gruba adı geçen bankanın devir işlemlerine olur vermek suretiyle görevine kötüye kullanmak suçunu işlediği iddialarına ilişkin olarak ön inceleme yapılarak soruşturma izni verilmesi'' talebinde bulundu. 
     Başsavcı'nın bu yazısı Hazine Müsteşarlığı'nın bağlı olduğu ilgili Devlet Bakanlığı'nca değerlendirildikten sonra, Dinçmen hakkında ön inceleme başlatılacak. Ön inceleme sonucunda soruşturma izni verilirse Dinçmen'in, verilmezse Kanadoğlu'nun Danıştay 2. Dairesi'ne itiraz hakkı bulunuyor. 
     Bu süreçten sonra Dinçmen hakkında soruşturma izni verilirse son soruşturmayı Kanadoğlu yapacak. Kanadoğlu Dinçmen hakkında dava açabileceği gibi takipsizlik kararı da verilebilecek. 
     Dinçmen hakkında dava açılırsa, yargılama Yargıtay'ın ilgili dairesinde yapılacak. 
     Etibank'la ilgili soruşturmayı yürüten İstanbul DGM Cumhuriyet Başsavcılığı, ''mali durumları iyi olmadığı halde bankanın Cavit Çağlar ile Dinç Bilgin'e satılması konusunda rapor hazırladığı'' gerekçesiyle Dinçmen hakkında hazırladığı suç duyurusu yazısını, Yargıtay Cumhuriyet Başsavcılığı'na göndermişti. 
     
     
     
     







</TEXT>
</DOC>
