<DOC>
<DOCNO> 29990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/ekonomi/eko02.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit IMF fazla titiz davrandı 
</HEADLINE>
<TEXT>

Başbakan Bülent Ecevit, IMF’nin beklentilerini fazlasıyla karşılandığını belirtirken, Başbakan Yardımcısı Mesut Yılmaz da Telekom ilgisinin normal olmadığını söyledi 
     ANKARA Milliyet 

     Başbakan Bülent Ecevit, IMF İcra Direktörleri Toplantısı’nın gündeminden Türkiye’nin çıkarılmasını, "Şaşırmadım. Ben böyle bir ihtimalin olabileceğini pazar günü söylemiş, ima etmiştim" sözleriyle değerlendirdi. 
     Hükümetin Telekom yönetiminde bir tasarruf yapıp yapmayacağı yönündeki soruya Ecevit, "Hükümetin bugün dün bunları görüşecek vakti olmadı" yanıtını vermekle yetindi. Ecevit, bu gelişmenin Türk ekonomisine olumlu ya da olumsuz etki yapmayacağını ifade ederek, "Ben Sayın Köhler ile konuşurken, bana yardımı kesmek gibi bir durumun söz konusu olmadığını söyledi. Fakat bilindiği gibi bazı konularda IMF biraz fazla titizlik gösteberilir" dedi. 
     Durumun fazla kaygı verici olmadığını vurgulayan Ecevit şöyle dedi "Aslında Türkiye IMF’nin beklentilerini fazlasıyla karşılamış durumda. Ama tabii bu kuruluşta çok titizlik gösterilir. Bazı ufak tefek istekleri daha var. Onlar da gereğince yerine getirilir." IMF Başkanı Köhler ile daha önce görüştüğünü kaydeden Ecevit, yeniden görüşmeyi düşünmediğini söyledi. 
     
     Zirve toplanıyor 
     Başbakan Yardımcısı Mesut Yılmaz da "IMF’nin Telekom Yönetim Kurulu’yla bu kadar ilgilenmesini normal bulmuyorum" derken, Emlakbank’la ilgili her şeyin de normal vaktinde gerçekleştiğini ve gecikme olmadığını söyledi. Yılmaz, IMF ile yaşanan sorunun bugün liderler zirvesinde ele alınabileceğini belirtti. 
     IMF’nin erteleme kararı üzerine Hazine de alarma geçti. Washington ile temas kurularak, Türkiye Masası Şefi Juha Kahkonnen’den devreye girmesi istendi. IMF Avrupa direktörü Michael Deppler, Devlet Bakanı Kemal Derviş ile görüştü. 
     
     TÜSİAD IMF dikkatli olmalı 
     Türk Sanayicileri ve İşadamları Derneği’nden TÜSİAD yapılan açıklamada, "Hükümetin kararlı tutumu IMF tarafından daha dikkatli ve titiz değerlendirilmelidir" denildi. 
     Açıklamada, hükümetin sergilediği yapıcı tutum değerlendirildiğinde IMF İcra Kurulu’nun konuya yaklaşımının daha dikkatli ve titiz olması gerektiği vurgulanarak, şöyle denildi 
     "Kaldı ki T.C. Hükümeti’nin ekonomik programa yönelik kararlı tutumunun devamı durumunda, IMF açıklamasında işaret edilen hususlar kolaylıkla aşılabilecektir." 
     



 EKONOMİ 

























</TEXT>
</DOC>
