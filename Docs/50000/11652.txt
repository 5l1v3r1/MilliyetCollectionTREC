<DOC>
<DOCNO> 11652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/sondun01.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırılan uçağın Medine havalimanı'ndaki bekleyişi sürüyor 
</HEADLINE>
<TEXT>

     İstanbul-Moskova seferini yapan Rus uçağını kaçıran ve Suudi Arabistan'ın Medine kentine indiren hava korsanlarının, ''uzun bir yolculuk için'' benzin talebi Suudi makamlarca inceleniyor. 
     Medine Havaalanı'ndaki bir güvenlik görevlisi, hava korsanlarının uçağa 5 bin kilometrelik bir uçuş için yeterli olacak miktarda benzin tabelinde bulunduğunu belirterek, söz konusu talebin Suudi yetkililerce incelendiğini belirtti. 
     Adını açıklamayan güvenlik görevlisi, hava korsanlarının talebinin, Suudi arabulucularla korsanların yeniden görüşmelere başlamasının hemen ardından geldiğini kaydetti. Aynı yetkili, uçağa bir Suudi arabulucunun bindiği yönündeki haberlere ilişkin olarak, ''Daha önce belirtildiği gibi, hiçbir Suudi yetkili uçağa binmedi'' dedi. 
     Hava korsanları, bu sabah saatlerinde hoparlörle Suudi makamlara, akşam saatlerinde kestikleri görüşmelere yeniden başlama talebinde bulunmuşlardı. Kaçırılan Rus uçağına bir Suudi arabulucunun bindiği ve hava korsanlarının arabulucuya, ''Çeçenistan'daki Rus saldırısının durdurulmasını'' istediklerini ilettikleri açıklanmıştı. 




</TEXT>
</DOC>
