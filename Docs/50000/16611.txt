<DOC>
<DOCNO> 16611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sontur25.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başsavcı Kanadoğlu Celal Doğan hakkında dava açtı 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, Gaziantep Büyükşehir Belediye Başkanı Celal Doğan hakkında dava açtı. Celal Doğan'ın, 1 yıldan 3 yıla kadar hapis cezası istemiyle yargılanması istenen iddianamede, Doğan'ın, belediyeye ait bir arsayı, düşük bedelle Altınbaş Holding'e satarak, ''görevini kötüye kullandığı'' ileri sürüldü. 
     Başsavcı Kanadoğlu, 4483 sayılı Memurlar ve Diğer Kamu Görevlilerinin Yargılanmasına ilişkin yasa uyarınca, Doğan hakkında hazırladığı iddianameyi, Yargıtay 4. Ceza Dairesi'ne gönderdi. 
     Başsavcı Kanadoğlu'nun, iki sayfadan oluşan iddianamesinde, Ankara DGM Cumhuriyet Başsavcılığı'nca, Altınbaş Holding A.Ş'nin sahibi Yasin Altınbaş hakkında yürütülen soruşturma esnasında, Doğan hakkında İçişleri Bakanlığı'na suç duyurusunda bulunulduğu belirtildi. 
     Bakanlık müfettişlerince yapılan ön incelemede, Gaziantep Büyükşehir Belediyesi'ne ait 16 bin 313 metrekarelik arsanın satışı için ihaleye çıkıldığı belirtilen iddianamede, arsanın metrekaresinin muhammen bedelinin 15 milyon lira olarak tespit edildiği kaydedildi. İddianamede, ikinci ihale sonucunda, Yetkin A.Ş'nin, metrekareye 17 milyon 500 bin lira fiyat verdiği, ancak bu ihalenin iptal edildiği ifade edildi. 
     Daha sonra, 11 Haziran 1999'da, pazarlık usulü ile söz konusu arsanın, metrekaresine 29 milyon 530 bin lira veren Altınbaş Holding A.Ş'ye arsanın satıldığı bildirilen iddianamede, şöyle denildi 
     ''Arsa, toplam 482 milyar 59 milyon 492 bin 500 liraya Altınbaş Holding'e satılmıştır. Bakanlık müfettişlerince yapılan inceleme sonucunda, gayrimenkulün toplam fiyatının 652 milyar 534 milyon lira olduğu tespit edilmiştir. Bu fiyatın, muhammen bedelin metrekareye göre 3 katına, pazarlık usulüyle satışında metrekare fiyatının 2 katına yakın olduğu belirlenmiştir.'' 
     İddianamede, muhammen bedelin düşük tutularak, ihalenin alt düzeyde kaldığı, böylece zarara uğratıldığı kaydedildi. İkinci ihalede en yüksek bedeli veren Yetkin A.Ş'nin kazandığı ihalenin iptal edilerek, pazarlık usulüyle ihale yapıp, arsanın Altınbaş Holding A.Ş. tarafından satın alınmasının zemininin hazırlandığı, böylece Doğan'ın görevini kötüye kullandığı ifade edildi. 
     Doğan, Yargıtay 4. Ceza Dairesi'nde, Türk Ceza Kanunu'nun, ''görevini kötüye kullanma'' fiilini düzenleyen 240. maddesine göre, 1 yıldan 3 yıla kadar hapis cezası istemiyle yargılanacak. Yargıtay Cumhuriyet Başsavcısı Kanadoğlu, daha önce de valiler Güner Özmen, Recep Yazıcıoğlu, Orhan Taşanlar, Lütfi Yiğenoğlu ile Ankara Büyükşehir Belediye Başkanı Melih Gökçek, Adapazarı Büyükşehir Belediye Başkanı Aziz Duran ve Bursa Büyükşehir Belediyesi eski Başkanı Erdem Saker hakkında, çeşitli iddialar nedeniyle dava açmıştı. Bu sanıklar da önümüzdeki günlerde, Yargıtay 4. Ceza Dairesi'nde yargılanacaklar. 




</TEXT>
</DOC>
