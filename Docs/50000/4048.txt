<DOC>
<DOCNO> 4048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/yazar/theper.html </URL>
<DATE> 2001/01/26/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Acaba şaka mı 
</HEADLINE>
<TEXT>

Yedi katlı bir binada daire sahibiyim. Giriş katında oturuyorum, alt katım garaj. Ancak kat malikleri kurulu toplantısında, "garaja kiracı bulduk, kira gelirini de apartman için kullanacağız, kiracı bir marangoz..." denildi. Teklife olumsuz oy verdim ve karara muhalefet ettim. Böyle bir karar geçerli mi, yasal olarak ne yapabilirim 
İ.E. - Ankara 

     Mektubunuzu gözlerim dışarı uğramış vaziyette okudum, önce gözlerime inanamadım. Şimdiye kadar hiç olmadı ama "bir okuyucum bana şaka yapıyor" diye düşündüm, sonra mektuptaki samimi ifadeyi görünce bunun bir şaka olmadığını anladım. 
     Milletin, evinde rahat, huzur içinde oturması en tabii hakkıdır. Aman televizyonun sesini dahi komşunuzdan duyulacak kadar açmayın derken, bir binada üç adet dairenin altına marangoz atölyesi kuruluyor. Üst katlarda oturanlar da alt katlarda oturanlara sıkılmadan bu teklifi getirebiliyor. Yahu düşünebiliyor musunuz, bir marangoz makinesinin çıkaracağı gürültüyü, yayacağı tozu üst katta oturanların her gün bu makine gürültüsü içinde dinlenmek, çocukların ders çalışmak zorunda kalacağını, hiç düşünübiliyor musunuz 
     Bu anlattıklarım işin insancıl yönü, henüz hukuki yönüne gelmedim, gelemiyorum, inanılmaz bir vurdumduymazlık. Hadi geleyim hukuki cephesine. Bilindiği gibi garajlar apartmanın ortak yerleridir. Ortak yerler ancak amacına uygun olarak tüm bağımsız bölüm malikleri tarafından kullanılır. Amacı dışında kullanılamaz, vasfı değiştirilemez, diğer bağımsız bölüm maliklerinin istifadesi önlenemez. Sizin garajınız da ancak garaj olarak kullanılır. 
     Birgün kullanma amacı değişecekse bu ancak tüm bağımsız bölüm maliklerinin mutabakatı ile olabilir. Bir kişi dahi karşı çıksa kullanma amacı değiştirilemez, "marangoz" atölyesi olarak kiraya verilemez. Siz karşı çıkmışsınız, bu yeter, dolayısı ile burası kiraya verilemez. Verilirse tahliyesi için dava açma hakkınız vardır. Davayı da kazanmamanız için hiçbir neden yoktur. 
     
     





Hizbul - vahşet 


Akdeniz'de gemi 


İhmal ve istihbarat 


Allah Alican’ı korudu 


Davos 2001'in gündemi Zenginle yoksul... 


"Dağ"a kıydılar 


Bir, iki, üç pusu... 


Kıbrıs'ta çıkmazdan kurtulmak 


Tatilde ödev 


Postmodern 


Terör ve idam 


Tepkilere dikkat... 


Kim bu uyanık 


Komik olmayalım 


Suikast timi 


Saat neden şimdi çaldı 


Davos'ta sıkıyönetim 


Acaba şaka mı 


Rami esnafı "parayla mal alamıyor" 


Biliyor musunuz Alcatel Başkanı, Türk 


</TEXT>
</DOC>
