<DOC>
<DOCNO> 10905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/son/sontur18.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Derviş'le görüştükten sonra kısa sürede atamalar yapılacak" 
</HEADLINE>
<TEXT>

     Başbakan Bülent Ecevit, Devlet Bakanı Kemal Derviş'le görüştükten sonra çok kısa sürede Hazine Müsteşarlığı ile Bankacılık Düzenleme ve Denetleme Kurulu başkanlığına atamaların yapılacağını bildirdi. 
     Başbakan Bülent Ecevit, koalisyonu oluşturan siyasi partilerin genel başkanlarının, Başbakanlık Merkez Binası'nda gerçekleştirdikleri toplantının ardından basın mensuplarına bir açıklama yaptı. 
     Ecevit, üç koalisyon partisinin başkanı olarak biraraya geldiklerini belirterek, toplantıda bürokrasideki atamalar ve iç kaynak konularının ele alındığını söyledi. 
     'Ele aldığımız konulardan biri Bankacılık Düzenleme ve Denetleme Kurulu başkanlığına ve Hazine Müsteşarlığı'na kimlerin getirileceği idi'' diyen Başbakan Ecevit, bazı isimler üzerinde durduklarını fakat bunların kesin sonuca bağlanması için Devlet Bakanı Kemal Derviş'in gelmesini beklediklerini bildirdi. Ecevit, ''Kendisiyle görüştükten sonra çok kısa sürede bu atamalar yapılacaktır'' dedi. Başbakan Ecevit, belli bir süredir iç kaynak konusunda ayrıntılı teknik araştırmalar yaptıklarını vurgulayarak, ''Bunlar sonuç aşamasına yaklaşmış durumdadır. Önümüzdeki bir kaç gün içinde bu sonuçları da açıklayacağız'' diye konuştu. Basın mensuplarının iç kaynaklar konusundaki alternatifleri ve bedelli askerlik konusunu sormaları üzerine ise Ecevit, ''Ayrıntılar üzerinde duramayız'' yanıtını verdi. Başbakan Ecevit bir başka soru üzerine ise yarın piyasalarda olumlu bir hareket beklediğini kaydetti. 




</TEXT>
</DOC>
