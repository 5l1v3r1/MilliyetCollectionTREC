<DOC>
<DOCNO> 22909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/yasam/yas01.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hepsi böyle olsa fena mı 
</HEADLINE>
<TEXT>
Parası olan hostese fakiri Allah’a emanet 
İyi örnekler de yok değil ama, yaşanan onca acı örneğe rağmen okul servislerinin çoğunun hali hala içler acısı... 
     SİBEL KAHRAMAN ŞEN 

     Her gün çocuklarımızı okula götürmeleri için emanet ettiğimiz servislerde kurallara uygun öğrenci taşımacılığı yapılmaması, hemen her yıl üzücü olaylar yaşamamıza neden oluyor. Son acı örnek, İstanbul Maltepe’de evine 5 metre kala okul servisinin altında kalarak can veren 8 yaşındaki Berfin Deniz Direk’ti. 
     Bu inanılmaz kazadan sonra yine okul servislerinin güvenliği’ tartışmaya açılmıştı. Ne varki onca yönergeye rağmen soruna kalıcı bir çözüm üretmek mümkün olmadı. Uzmanlara göre çözüm, ailelerin ve okulun denetimi ile servis şirketlerinin sorumluluğunda yatıyor. 
     İşte, İstanbul’dan bu işin nasıl olabileceğine dair bir iyi, bir de kötü örnek. 
     
     İyi bir örnek... 
     Yer Büyükçekmece. Okul Kültür 2000 Koleji. 
     Servis şoförleri son derece düzgün giyimli. Araçlar tertemiz. Her araçta öğrencilerin inip binmelerine yardımcı olan, yol süresince de öğrencilere şarkılar söyleterek, fıkralar anlatarak sıkılmalarını önlemeye çalışan hostesler bulunuyor. 
     Ön koltuklara öğrenci oturtulmuyor. Tüm koltuklarda emniyet kemeri var ve hostesler oturur oturmaz çocukların kemerlerini bağlıyor. Kapılar otomatik, camlar açılmıyor. Çocuklar listeden takip edilerek servise bindiriliyor. Böylece sık karşılaşılan öğrenciyi okulda unutma olayının önüne geçiliyor. Çocuğunun servise binmeyeceği veya başka bir servise bineceği veli tarafından yazıyla servis sorumlularına bildiriliyor. Ancak bu şekilde değişiklik kabul ediliyor. 
     
     Ve kötü örnek... 
     Yer Kağıthane. Okul Halil Rıfat Paşa İlköğretim Okulu. 
     Çocuklar servise kendileri biniyorlar. Araçların içinde hostes yok. Servis şoförü ön koltuklara oturan miniklere itiraz etmiyor. Yolculuk başlar başlamaz camlar açılıyor ve içerideki minik öğrenciler deyim yerindeyse yarı bellerine kadar sarkarak evlerine doğru yola çıkıyorlar. 
     



 YAŞAM 

























</TEXT>
</DOC>
