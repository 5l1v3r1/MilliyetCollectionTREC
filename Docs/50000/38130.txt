<DOC>
<DOCNO> 38130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sontur14.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk doktorun büyük başarısı... Prostatı domatesle küçülttü... 
</HEADLINE>
<TEXT>

     Amerika'nın Detroit kentinde bulunan Wayne State Üniversitesi'nde kanser araştırmaları yapan Türk doktor Ömer Küçük, domates özü içeren kapsüller ile prostat kanseri tümörlerini 3 haftada küçültmeyi başardı. 
     Ameliyat edilmeyi bekleyen 26 prostat kanseri hastasının bir bölümüne, ameliyat öncesinde her gün iki kez domateste bulunan ''lycopen'' maddesi içeren kapsüller verildi. Hastalar, 15 miligramlık kapsülleri 3 hafta boyunca kullandıktan sonra ameliyata alındı. Ameliyat sırasında, lycopen kapsülleri kullanan hastalarda tümörlerin küçülmüş olduğu belirlendi. 
     Dr. Küçük, araştırma öncesinde lycopen kapsüllerinin sadece mikroskobik moleküler özelliği olan tümörler üzerinde etkili olabileceğini düşündüklerini, lycopenin tümörlerin küçülmesi ve hastalığın seyri üzerinde etkili olabileceğini tahmin etmediklerini açıkladı. Küçük, araştırma sonucunun kendisini ve ekibini şaşırttığını ifade etti. 
     Türk doktor, lycopen kapsülleri kullanan hastalarda prostat kanseri tümörlerinin, lycopen kapsülleri kullanmayan hastalara göre daha küçük olduğunu belirlediklerini kaydetti. 
     Araştırmada kullanılan 15 mg lycopenin, 2,5 kilo domatese eşit olduğu belirtildi. Domatesin dışında, karpuz, pembe greyfurt, üzüm gibi diğer bazı sebze ve meyvelerde de bulunan lycopen maddesinin, prostat kanseri riskini düşürdüğü, daha önce yapılan bazı araştırmalarda belirlenmişti. 
     Bazı araştırmalar başarısız oldu 
     Küçük'ün araştırması için yorum yapan beslenme uzmanları ise, daha önce yapılan bazı araştırmalarda, domatesin prostat kanseri üzerinde etkisinin olmadığının görüldüğünü belirttiler. Amerikan Ulusal Kanser Enstitüsü tarafından geçen yıl basılan yayınında yer alan bir araştırma raporunda, brokoli, karnabahar, Brüksel lahanası, lahana ve kıvırcık salatanın prostat kanseri riskini azalttığı belirtilmişti. Araştırma raporunda, domatesin aynı etkiyi yapmadığı kaydedilmişti. 
     Beslenme Uzmanı Dr. Jeffrey Blumberg ise, hastalara lycopen kapsülleri tavsiye etmeden önce, daha geniş ve uzun dönemli araştırmaların yapılması gerektiğini söyledi. 
     Yaptıkları araştırmanın çok küçük boyutta olduğunu belirten Dr. Küçük de, bu araştırma sonucu ile hastalara henüz lycopen kullanmalarını tavsiye etmediklerini bildirdi. 
     Küçük, buna karşılık, yaptıkları araştırmanın gelecek için ümit verdiğini ve etkileyici olduğunu kaydetti. Tufts Üniversitesi Beslenme Bölümü bilim adamlarından Dr. Jeffrey Blumberg ve Küçük, insanların lycopen içeren yiyeceklerle beslenmelerinin, sağlık açısından olumlu sonuçlar doğuracağı konusunda aynı görüşleri paylaşıyorlar. 
     Küçük ve ekibi tarafından yapılan araştırma ile ilgili rapor, ''Journal Cancer Epidemiology'' adlı dergide yer aldı. 
     Dr.Ömer Küçük kimdir 
     Ömer Küçük, Hacettepe Üniversitesi Tıp Fakültesi'ni bitirdikten sonra, eğitimine Chicago'nun Evanston bölgesindeki St. Francis hastanesinde devan etti. Daha sonra North Western Üniversitesi Tıp Okulu'nda akademik araştırmalarla ilgili ihtisas yaptı. Küçük, halen Detroit kentindeki Wayne State Üniversitesi Tıp Fakültesi'nde profesör olarak görev yapıyor. 
     Kanserle ilgili birçok bilimsel kuruluşun üyesi olan Küçük, Barbara Ann Karmanos Kanser Enstitüsü'nde, kanser önleme programını başlattı. 
     Türk doktor, ABD'de, kanser önleme konusunda araştırmalar yapan önemli bilim adamları arasında yer alıyor ve yaptığı araştırmalar ile ilgili raporlara dünyaca ünlü dergiler yer veriyor. 
     Küçük tarafından yapılan araştırmalar, Amerikan Ulusal Kanser Enstitüsü, Ulusal Sağlık Enstitüsü ve Amerikan Savunma Bakanlığı tarafından destekleniyor. 
     Türk bilim adamı Ömer Küçük, beslenmenin, kolon, prostat, kafa-boyun ve meme kanseri üzerindeki etkileri konusunda araştırmalarını sürdürüyor. 
     







</TEXT>
</DOC>
