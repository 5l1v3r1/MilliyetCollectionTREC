<DOC>
<DOCNO> 19285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/siyaset/siy01.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet hatta kalacak 
</HEADLINE>
<TEXT>

Altın hisseye eklenen güvenlik sözleşmesi’yle devlet, Türk Telekom'u satın alacak firmanın, milli güvenliğimizi etkileyecek her adımını önleyecek 
     ESRA YENER - ELÇİN ERGÜN 

     Türk Telekom'un yüzde 49 hissesinin blok, yüzde 50 hissesinin de halka arz yöntemiyle satışının düzenlendiği yasa taslağına Genelkurmay'ın isteği üzerine milli güvenliğe ilişkin ve stratejik konularda müdahaleye olanak sağlayan ve kesintisiz hizmet öngören "görev sözleşmesi"nin yeni alıcılar tarafından da uygulanması zorunluluğunun da eklenmesi kararlaştırıldı. 
     Milli güvenlik konusundaki önlem ve düzenlemeleri içeren "görev sözleşmesi" Telekom'un yüzde 1 hissesi karşılığında devletin "imtiyaz" yetkileri çerçevesinde elinde tutacağı "altın hisse"ye de dahil edilecek. 
     
     Her hafta toplandılar 
     Genelkurmay'dan uzman bir heyet doğrudan Telekom'un satış sözleşmesi ve çıkarılacak yeni yasa için Devlet Bakanı Yüksel Yalova, Özelleştirme İdaresi Başkanlığı ve Ulaştırma Bakanlığı ile her hafta düzenli toplantılarda görüştü. 
     Toplantılar sonucunda, Türk Telekom ile Ulaştırma Bakanlığı arasında daha önce imzalanan "görev sözleşmesi"nin, özelleştirmenin ardından da alıcı firma tarafından uygulanması ve imzalanması zorunluluğunun yasaya konmasında mutabakata varıldı. 'Görev sözleşmesi', ülkenin milli güvenlik ve stratejik konuları gündeme geldiğinde telekomünikasyon hizmetleri ve iletişim konusunda "güvenlik ağı" kurulması ve "kesintisiz hizmet" yürütülmesi konularını düzenliyor. 
     
     TÜRKSAT için ayrı yönetim 
     Bu sözleşmeye uyulup uyulmaması "altın hisse" çerçevesinde denetlenecek. Altın hisseyi yönetecek bakanlık veya kurum dışında, "görev sözleşmesi" için de ayrı bir yönetim belirlenecek. Askerler ayrıca, TÜRKSAT uydularının, oluşturulacak ayrı bir birim tarafından yönetilmesi gerektiğini vurguladılar. 
     
Öksüz yetkilerini vermek istemiyor      EKONOMİ SERVİSİ 

     Türk Telekom'un ihale komisyonunun ağırlıklı olarak Hazine ve ÖİB bürokratlarından oluşması öngörülüyor. Taslağa göre, telekomünikasyon altyapı hizmetleri, teknoloji, internet, cep telefonu lisansları ve diğer sektörel yetkilerin tümü, oluşturulacak Telekom Üst Kurulu'na devredilecek. Yetkililer, Ulaştırma Bakanı Enis Öksüz'ün, bu iki konuda rahatsız olduğunu belirttiler. Öksüz'ün, Ulaştırma Bakanlığı'nın devre dışı bırakılmasına ve bakanlığın yetkisinde bulunan telekomünikasyon altyapı ve lisans yetkilerinin de üst kurula devredilmesine karşı çıktığı söyleniyor. 
     
Acele giden ecele gider’      ÖMER ERBİL İstanbul 

     Türk Telekom'un satışı konusunda Ulaştırma Bakanı Enis Öksüz ile Devlet Bakanı Kemal Derviş arasındaki fikir ayrılığı giderilemedi. Derviş, IMF ve Dünya Bankası ile imzalanacak anlaşmalarla alınacak krediler için Telekom'un satışına ilişkin tasarının bir hafta içinde Meclis'ten geçmesi gerektiğini söylerken, Öksüz halen taslak üzerinde çalıştığını belirtti. Öksüz, "Acele olsun diye ecele gitmenin bir manası yoktur" dedi. 
     
     Anlaşmazlık yok’ 
     Sabiha Gökçen Uluslararası Havaalanı'nda Milli Savunma Bakanı Sabahattin Çakmakoğlu ile incelemelerde bulunan Öksüz, Telekom konusundaki sorular üzerine, "O propagandayla, 'Yandık, yanıyoruz... Gittik, gidiyoruz' politikalarıyla ilmi düşünceyi kaybetmememiz lazım. Türkiye'nin menfaatlerini korumak bizim görevimiz, sizin göreviniz" diye konuştu. Öksüz, Telekom'un yüzde 49'a kadar yabancılara satılmasında hiçbir anlaşmazlık olmadığını vurgulayarak, şöyle konuştu 
     "Yabancılaştırma kavramını düşünmek zorundayız. Millet tekelinden, devlet tekelinden kurtulurken, bir yabancı tekeline Türkiye'yi sürüklememek lazım. Arkadaşlarımızla bir fikir ayrılığımız söz konusu değil." 
     



 SİYASET 




















</TEXT>
</DOC>
