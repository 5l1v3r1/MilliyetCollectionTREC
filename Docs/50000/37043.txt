<DOC>
<DOCNO> 37043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sondun07.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukatı davada uyudu, mahkum idamdan kurtuldu 
</HEADLINE>
<TEXT>

     ABD'de üst mahkeme, 17 yıl önce görülen bir davada avukatı uyuyan bir mahkum hakkında verilen idam cezasını bozarak yargılamanın yinelenmesine karar verdi. 
     ABD'deki adalet sistemine eleştiriler yöneltilmesine yol açan süreç şöyle gelişti Şimdi 48 yaşında olan Calvin Burdine, 1983 yılında Texas eyaletinde bir karavanda eşcinsel sevgilisini bıçaklayarak öldürmek suçuyla tutuklandı. 1984 yılında Houston kentinde görülen 6 gün süren davada, parası olmadığı için eyalet tarafından Burdine'in savunmasıyla görevlendirilen avukat Joe Cannon, duruşmalar boyunca ''zaman zaman horlayarak'' defalarca uyudu. Buna karşın Burdine, suçu sabit görülerek idam cezasına çarptırıldı. 
     Ancak 1995 yılında, 11 yıl önceki mahkemeye katılan bazı yetkililer, artık hayatta olmayan avukat Cannon'ın, duruşmalar boyunca en az 10 kez 10 dakikayı aşan sürelerce uyuduğunu açıkladılar. Bunun üzerine 1999 yılında, davanın New Orleans kentindeki federal üst mahkemeye götürülmesi kararlaştırıldı. Üst mahkeme de 17 yıl önce görülen davada sanığın savunma hakkının elinden alındığı gerekçesiyle idam cezasını iptal ederek, yargılamanın yinelenmesini kararlaştırdı. Burdine'in yeni avukatı Robert McGlasscock, yıllar önce yapılan adli bir hatanın uzun süre sonra olsa bile düzeltilmesinden müvekkilinin ve kendisinin memnuniyet duyduğunu söyledi. 







</TEXT>
</DOC>
