<DOC>
<DOCNO> 31397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/ekonomi/eko06.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine yalan, yine düşüş 
</HEADLINE>
<TEXT>

Geçen hafta Başbakan Bülent Ecevit’in öldüğü yalanıyla piyasaları sarsan spekülatörler dün de konsolidasyon ve para kurulu laflarıyla piyasayı salladı 
     EKONOMİ SERVİSİ 

     Telekom kriziyle patlak veren ve IMF’nin krediyi kesmesiyle geçen hafta cuma günü yüzde 9’luk deprem yaşayan borsa, dün konsolidasyon ve para kurulu söylentileriyle panikledi. Fon’a devredilen bankaların Takasbank nezdindeki hisse senedi kredi teminatlarının çözülmesi de borsadaki satışları hızlandırdı. Gün içinde 9.276’e kadar gerileyen endeks, günü 9.469’dan kapatırken, hisselerin değer kaybı yüzde 5.7 olarak gerçekleşti. Borsada son üç işlem günündeki düşüş yüzde 15 olarak gerçekleşti. 
     Piyasalar, konsolidasyon ve para kurulu ile ilgili söylentilere açıklık getirmesi için ekonomiden sorumlu Devlet Bakanı Kemal Derviş’ten açıklama bekledi. Ancak Derviş’in yakın çevresine "Açıklama yaparsam söylentileri ciddiye almış olurum" dediği öğrenildi. Spekülasyonların devamı halinde Hazine’nin açıklama yapabileceği bildiriliyor. 
     
     1.5 yılda yüzde 80 zarar 
     İMKB, dolar bazında dünyada en çok zarar ettiren borsa olma özelliğini koruyor. Endeksin tarihi zirveye çıktığı 18 Ocak 2000 tarihinden bu yana geçen 18 aylık süre içinde endeks dolar bazında yüzde 80 düşüş gösterdi. 18 Ocak 2001’de 3.58 sent olan dün 0.73 sente geriledi. 
     
     Faiz yükseldi, dolar sakin 
     Borsadaki hızlı düşüşlerden sonra dolar ve faizde yukarı yönde hareket gözlendi. En çok işlem gören 7 Kasım vadeli bononun faizi dün öğlene kadar düşerken, borsadaki satış nedeniyle bugün valörlü faizi yüzde 96.4’e çıkarken 3 puanlık artış gösterdi. 
     Dolar serbest piyasada 1 milyon 310 bin liralık düzeyini korudu. 
     
Hazine yüzde 95’ten borçlandı      Hazine’nin dün düzenlediği sekiz aylık 238 gün vadeli bono ihalesine toplam 1 katrilyon 344.4 trilyon liralık teklif gelirken, ihalede nominal 1 katrilyon 100.1 trilyon liralık satış gerçekleşti. İhaledeki net satış tutarı da 710.8 trilyon lira oldu. Bu arada bonolar, tek fiyat ihale sistemi ile ihraç edildi. Sekiz aylık bono ihalesinde bu sistemde gerçekleşen bileşik faiz yüzde 95, basit faiz ise yüzde 83.74 oldu. İhalede ayrıca kamuya, 58.2 trilyon liralık net satış gerçekleştirildi. Hazine’nin, en son 3 Temmuz’da düzenlediği beş ay vadeli bono ihalesinde faiz yüzde 91.82 olmuştu. 
     Hazine’nin bugün temmuz ayının en büyük iç borç geri ödemesi olan, toplam 1 katrilyon 467.7 trilyon lira tutarında ödemesi bulunuyor. 
     



 EKONOMİ 



























</TEXT>
</DOC>
