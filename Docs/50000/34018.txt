<DOC>
<DOCNO> 34018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sontur16.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Önümüzdeki 6 hafta çok önemli" 
</HEADLINE>
<TEXT>

     Devlet Bakanı Kemal Derviş, bugün açıklanan finans ve kamu finansmanıyla ilgili olarak alınan önlemlerin amacının, tasarruflarını Türk Lirası'nda değerlendirmek isteyenlere biraz daha yardımcı olmak olduğunu bildirdi. 
     Derviş Haziran ve Temmuz'da yaşanan zorluklar nedeniyle program hedeflerini değiştirmek zorunda kaldıklarını söyleyerek, "Büyümeye geçişte bir gecikme var. Bunu yenmemiz önümüzdeki 6 haftaya bağlı. Önümüzdeki 6 hafta çok önemli" dedi. 
     Derviş, ''Aynı zamanda bankaların kendilerini Türk Lirası ile fonlamalarını da desteklemektir'' dedi. 
     Devlet Bakanı Kemal Derviş, Hazine Müsteşarı Faik Öztrak ve Merkez Bankası Başkanı Süreyya Serdengeçti ile birlikte düzenlediği basın toplantısında, ekonomideki mon gelişmeleri değerlendirdi. 
     Türkiye'de yaklaşık üç aydır, Nisan ayı ortalarından beri yenilenmiş ekonomik programın uygulandığını belirten Derviş, programın, ekonominin seyrine bakıldığı zaman Nisan ortasından Mayıs sonuna kadar aslında hızla iyiye gidişin başlamış olduğunu söyledi. 
     Bu süre içinde faizlerin ciddi bir şekilde düştüğünü ve Mayıs ortalarından itibaren de piyasalarda canlanmanın ilk belirtilerinin görüldüğünü kaydeden Derviş, şöyle dedi 
     ''Haziran ayı yoğun ve aynı zamanda zor bir ay oldu. Meclis önemli 8 yasayı Haziran ayında onayladı. Doğal olarak bu yasalar tartışılırken her demokratik ülkede olduğu gibi bu tartışmalar bazen bir gerilim de yarattı. Fakat, uluslararası deneyimlere de baktığımız zaman gerçekten büyük bir hızla bu yasal altyapı kabul edildi ve Temmuz başına geldik ve Temmuz başında maalesef hem içerdeki bazı tartışmalar yüzünden hem de uluslararası ortamda Arjantin ve bazı başka ülkelerin yaşadığı sorunlar yüzünden Temmuz başında programda bir aksama oldu ve faizlerde, kurda, döviz piyasasında olumsuz gelişmelere tanık olduk.'' 
     Hükümet hızlı davrandı 
     Söz konusu olumsuz gelişmelerin önüne geçmek ve programı yeniden rayına oturtmak için hükümetin hızlı davrandığını, ekonomi yönetimi olarak müdahale ettiklerini anlatan Kemal Derviş, ''ve bir haftadır olumsuza giden durumu olumluya tekrar çevirebildik. Bu tür dalgalanmalar, bu tür gelişmeler aslında her yerde oluyor, dünyanın hiçbir yerinde ilerleme, iyileşme doğrusal olarak gerçekleşmiyor. Dolayısıyla bu dalgalanmaları bir bakıma beklemek doğrudur. İyileşme, dediğim gibi doğrusal olmuyor ve iyiye doğru gidiş üç hafta olursa bir hafta da bazı sorunlar yaşanması normaldir'' diye konuştu. 
     Herhangi bir programda olduğu gibi içte ve dıştaki gelişmeler ışığında kendilerinin de zaman zaman ekonomi politikasındaki bazı ayarlamaları yapmakta yarar gördüklerini ve yarar görmekte de devam edeceklerini ifade eden Derviş, bu ayarlamalar hakkında bilgi verirken de yapılan düzenlemeleri üç başlık altında özetledi. 
     Derviş, bu konuda şunları söyledi 
     ''Bu başlıklardan birincisi, finans sektörüne yönelik bazı değişiklikler şeklinde yorumlanabilir. İkinci başlıkta, kamu finansman politikasını ilgilendiren bazı önlemler var. Hem finans sektörüne ilişkin önlemler, hem kamu finansmanıyla ilgili önlemlerin amacı, tasarruflarını Türk Lirası'nda değerlendirmek isteyenlere biraz daha yardımcı olmaktır. Aynı zamanda bankaların kendilerini Türk Lirası ile fonlamalarını da desteklemektir. Üçüncü başlık altında bazı adımlar atıyoruz. Bunlar da direkt üretime, dolayısıyla istihdama, reel sektöre destek başlığıyla sunabiliriz.'' 
     Devlet Bakanı Kemal Derviş, bu yılın geri kalan bölümünde yapılacak yaklaşık 40 katrilyon liralık itfaya karşın, toplam borçlanma ihtiyacının 32.6 katrilyon lira olacağını bildirdi. 
     Derviş, düzenlediği basın toplantısında, toplam itfanın 7 katrilyon lirayı aşkın bölümünün kamu maliyesinde sağlanan faiz dışı fazlanın yanısıra uluslararası kuruluşlardan sağlanan resmi kaynaklardan karşılanabileceğini söyledi. ''Bu oldukça önemli bir miktar. Bunu da unutmamak gerekir'' diyen Derviş, bu tablo içinde belli bir esnekliğin varlığına da dikkat çekti. 
     
     Merkez Bankası 
     Merkez Bankası portföyünde bulunan yaklaşık 14 katrilyon liralık senetlerin 2 ile 6 yıl arasında değişen vadeli yılda 1 kupon ödemeli senetlerle değiştirildiğini anlatan Bakan Derviş, şöyle devam etti 
     ''Söz konusu senetlerin kupon ödemeleri, Hazine ihalelerine endeksli olacak, ana para ve faiz ödemeleri ise her yıl Merkez Bankası karının Hazine'ye aktarılması gereken kısmından mahsup edilecektir. Bu senet değişimi sonucu, 2001 yılının kalan dönemindeki iç borç itfaları, yaklaşık 4 katrilyon Türk Lirası civarında azalacaktır. Bu değişiklik, program varsayımlarıyla da uyumludur.'' 
     
     Kamu ve Fon Bankaları 
     Derviş, kamu ve fon bankalarındaki esnekliği de, gerekirse kullanmak istediklerini ve kullanabileceklerini belirttiği basın toplantasında, bu bankaların portföyünde takriben 37 katrilyon liralık yeniden yapılanma kapsamında verilmiş senet bulunduğunu söyledi. 
     Bu senetlerin 2001 yılı sonuna kadarki faiz ödemelerinin 12 katrilyon lira dolayında bulunduğunu vurgulayan Derviş, şöyle konuştu 
     ''Tercihimiz, bu faizin tamamının nakden ödenmesi ve devam etmesidir. Ancak kamu bankaları alınan tedbirler sonucunda bugün ulaştıkları kısa vadeli borç seviyesini nominal olarak arttırmadan, reel olarak düşürerek, Hazine ihalelerinden 5 katrilyon liraya kadar alım yapabilecek durumdalar. Bunu da yönetimleriyle birlikte görüştük. 5 katrilyon liraya kadarki bir alımın herhangi bir sıkıntı yaratmayacağı konusunda fikir birliği içindeyiz. 
     Bu alımların piyasayı bozmaması için ortalamadan yapılacağının altını çizmek istiyorum.'' 
     Fon bankalarına ödemelerin de planlandığı gibi yürütüleceğini belirten Derviş, bu konuda bir değişiklik olmadığını ifade etti. Derviş, sene sonuna kadar tasfiyesi düşünülen fon bankalarının mevduatları ve karşılığında yeralan devlet kağıtlarının istekli bankalara transferi çalışmalarının de sürdürüldüğünü kaydetti. Bakan Derviş, fon bankalarının kötü aktiflerinin tasfiyesi ve banka satışları karşılığında toplanacak önemli miktardaki gelirin de fonun hazineye olan borçlarının ödenmesinde kullanılacağını belirtti. 
     
     Toplumsal barış.. 
     Derviş, alınan teknik birtakım önlemlerden daha önemli olan şeyin ekonomide temel istikrarın sağlanması, makro ekonomik dengelerin oturması, toplumsal barış ve geleceğe olan güven olduğunu da ifade ederek, şunları söyledi 
     ''Finans politikasında veya maliye politikasında veya vergi politikasında alınacak teknik önlemler hiç bir zaman bu güvenin yerine geçemez, yardımcı olurlar. Fakat temel istikrara güven, toplumsal barışa güven bu programın başarısı için ve Türkiye'nin geleceği için en önemli koşuldur. Bu konuda birbirimize yardımcı olmamız lazım ve bu güveni mutlaka sağlamamız lazım. Teknik ve ekonomik politik önlemler çok önemli, çok gereklidir ve buna yardımcı olabilir. Ama toplumsal barışa olan inanç mutlaka toplumun her kesimi tarafından desteklenmelidir. Bu toplumsal barışa inancı tazelememiz ve güçlendirmemiz gerekiyor.'' 
     
     Merkez Bankası Başkanı 
     Öte yandan, Merkez Bankası Başkanı Süreyya Serdengeçti de Merkez Bankası tarafından Türk lirası mevduat karşılığında tutulan munzam karşılılıklarına faiz uygulaması getirildiğini bildirdi. 
     Serdengeçti, bankalardaki Türk lirası mevduat karşılığında Merkez Bankası'nda daha önce faizsiz olarak tutulan zorunlu karşılıklara faiz ödeneceğini bildirdi. 
     Merkez Bankası Başkanı Serdengeçti, şunları kaydetti 
     ''Bu şekilde mevduat maliyetini dolayısı ile Hazine'nin de borçlanma maliyetini olumlu şekilde etkilemeyi düşünüyoruz. Bu faiz üç ayda bir ödenecek senetler itibariyle ve mevduata uygulananan faiz oranının ağırlıklı ortalamasının başlangıç için yüzde 80'i mertebesinde belirlenecek.'' 
     Serdengeçti, döviz tevdiat hesapları zorunlu karşılıklar için ise herhangi bir faiz ödemesi öngörülmediğini bildirdi. 






</TEXT>
</DOC>
