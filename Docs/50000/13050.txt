<DOC>
<DOCNO> 13050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/ekonomi/aeko.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson Amerikalı işadamlarına seslendi 
</HEADLINE>
<TEXT>
Türkiye, ABD’nin stratejik ortağı, yatırım yapın 
ABD’nin Türkiye Büyükelçisi Pearson, hükümetin programına sonuna kadar destek olacaklarını söyledi 
     WASHINGTON AA 

     ABD’nin Ankara Büyükelçisi Robert Pearson, Türkiye’nin yeni ekonomik programının başarılı olacağına inandıklarını söyledi. ABD’nin 50 eyaletinden 13’ünü kapsayan Appalachia bölgesi ile Türkiye arasında doğrudan ticaret ve yatırımı destekleyen Appalachia - Türkiye Ticaret Projesi, Shepherdstown’daki bir konferansla başlatıldı. 
     Proje, ABD ticaret ve iş çevreleriyle Türk işadamları arasında doğrudan bağlantı kurulmasını öngörüyor. Projenin tanıtıldığı panelde konuşan Pearson, ABD’nin Türkiye’de yatırımları teşvik ettiğini söyledi. Pearson, şöyle dedi 
     "ABD, Türkiye’yi desteklemeye devam ediyor. Hazine Bakanı Paul O’Neill’in kısa süre önce söylediği gibi, Türkiye, ABD için önemli bir dost ve müttefik ülke. ABD, Türkiye’nin IMF ile programına da destek veriyor. Ancak önemle belirtmek gerekir ki, bu program Türkiye’nin programıdır. Türk hükümeti şimdi işçi sendikaları ve özel sektöre danışarak desteklerini sağlamlaştırdığı yoğun bir sürece girdi. Bankacılık reformları, serbest piyasa ekonomisi üzerinde çalışılıyor. Biz, yeni programın başarılı olacağına inanıyoruz." 
     Türk halkının da programın başarısını istediğini ve bu çerçevede mali disiplinin hayati önem taşıdığını ve borsada güvenin sağlanması gerektiğini kaydeden Pearson, Türkiye’nin bu konuda Atatürk’ün reformlarını rehber almasının önemine de dikkat çekti. 
     Pearson "ABD ve Türkiye stratejik ortaktırlar. Biz, aynı değerleri ve hedefleri paylaşıyoruz" dedi. 
     


 EKONOMİ 





















</TEXT>
</DOC>
