<DOC>
<DOCNO> 3802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/siyaset/siy02.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhtıra değil aydınlatma 
</HEADLINE>
<TEXT>

Başbakan Anayasa değişikliği paketi konusunda Yüksek Mahkeme’nin kendilerini uyararak aydınlattığını söyledi 
     ANKARA Milliyet 

     Başbakan Bülent Ecevit, parti kapatmayı zorlaştıran Anayasa değişikliği paketi konusunda, Yüksek Mahkeme’nin kendilerini uyardığını ve aydınlattığını belirterek, "Ülkemiz ve rejimimiz bakımından böylesine önemli bir düzenleme üzerinde duyarlılık göstermemiz doğal karşılanmalıdır" dedi. 
     Ecevit, partisinin grup toplantısında yaptığı konuşmada, parti kapatılmasını zorlaştıran Anayasa değişikliği önerisinin, Anayasa Mahkemesi’nin sert eleştirileri üzerine askıya alındığını ifade ederek şunları söyledi 
     "Tartışmaların sonunda siyasal partilerin kapatılması kararının Anayasa Mahkemesi’nin üçte iki oy çokluğuyla verilmesi kararlaştırılmıştır. Ancak, Yüksek Mahkeme’nin üyeleri, böyle bir düzenlemenin doğurabileceği sakıncalar konusunda bizi aydınlattı. Bunun üzerine düzenlemenin yeniden ele alınması uygun bulunmuştur. Umarım kısa sürede konu yeniden görüşülerek bir uzlaşıya varılır." 
     
Ruhları karanlık’      Türkiye’nin önüne çıkan sorunların ülkeyi yolundan çıkaramayacağını da dile getiren Ecevit, "Bunu hayal edenler, hatta tasarlayanlar her zaman olsalar da, buna güçleri yetmez. Böyleleri, kendi ruhlarındaki karanlığı topluma yansıtmaya uğraşan zavallılardır. 
     Sorunları boyutlarının ötesinde abartarak, Türkiye’yi her gün yeni bir krizin ya da felaketin yaşandığı veya eşiğinde bulunduğu bir ülke gibi göstermeye kimsenin hakkı yoktur" açıklamasını yaptı. 
     
Yüksek Mahkeme parti kapatmadan yana değilANKARA Milliyet 
     Anayasa Mahkemesi Başkanı Mustafa Bumin, mahkeme üyeleri arasında bir görüş ayrılığı bulunmadığını, Başbakan Bülent Ecevit ile yaptıkları Anayasa değişikliğiyle ilgili görüşmede "istifa ederiz" şeklinde bir söz söylemediklerini belirtti. Bumin, mahkeminin açıklamasıyla ilgili olarak "Ne bir ultimatomdur, ne bir resttir, böyle bir şeyin düşünülmesi bile yanlıştır. Anayasa Mahkemesi’nden böyle bir davranış da olamaz" dedi. 
     FP davasının esastan görüşmelerine önümüzdeki hafta geçileceğini belirten ve partinin kapatılacağı yönündeki haberleri de eleştiren Bumin, Anayasa Mahkemesi olarak parti kapatmaktan yana olmadıklarını vurgulayarak sözlerini şöyle sürdürdü "Biz partilerin kapatılmasının nitelikli oy çokluğu şeklinde değil, başka ülkelerin kabul ettiği kriterlerle, AİHS ve AİHM’nin kabul ettiği kriterlerle, onlarla çözülebileceğini ifade ediyoruz. Zorlaştırılmasına karşı değiliz. Siyasi partilerin kapatılmasından da yana değiliz. Böyle bir tavrımız olmadığını her vesileyle gösterdik. " 
     


 SİYASET 















</TEXT>
</DOC>
