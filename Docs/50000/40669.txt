<DOC>
<DOCNO> 40669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sontur06.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Koray Aydın hem bakanlık hem milletvekilliğinden istifa etti 
</HEADLINE>
<TEXT>

     Bakanlığı bünyesinde ortaya çıkan yolsuzluk ve usulsüzlükler nedeniyle Bayındırlık ve İskan Bakanı Koray Aydın bugün televizyonda canlı yayında hem bakanlıktan hem de milletvekilliğinden istifa ettiğini açıkladı. 
     Bayındırlık ve İskan Bakanı Koray Aydın, bugün önce MHP Genel Başkanı Devlet Bakanı ve Başbakan Yardımcısı Devlet Bahçeli ile görüştü. 
     Aydın, Başbakanlık merkez binasına saat 10.35 sıralarında ziyaretçilerin giriş yaptığı arka kapıdan geldi. 
     Koray Aydın, Bahçeli ile yaklaşık bir saat görüştükten sonra yine aynı kapıdan çıkarken, kendisini bekleyen gazetecilerin ''istifa edecek misiniz'' sorusuna, ''Bekleyin birazdan öğrenirsiniz'' karşılığını verdi. 
     Aydın, daha sonra birlikte geldiği MHP Trabzon milletvekili Orhan Bıçakçıoğlu ile Başbakanlık'tan ayrıldı. 
     Koray Aydın ardından NTV Ankara stüdyosuna giderek canlı yayına çıktı ve istifasını açıkladı. Koray Aydın, istifasında Devlet Bahçeli'nin bir etkisi olmadığını söyledi. 
     Canlı yayında bakanlığıyla ilgili operasyonun planlı bir kampanya olduğunu öne süren Koray Aydın şunları söyledi 
     "Yargıya intikal eden iddiaların ardından planlı bir iftira kampanyası , siyasi linç girişim başladı. Oysa bugün başında bulunduğum bakanlık bünyesinde çeşitli zamanlar gerçekleştirilen usulsüzlük ve yolsuzluklar yargının gündemine girmiştir. 
     Soruşturma ve yargılama sürecinde milliyetçi ülkücü camiaya karşı tarihi kinlerini kusmak isteyenlere karşı, kirli yıpratma hareketlerini boşa çıkartmak için, kime uzanırsa uzansın bütün yolsuzluk iddialarının sonuna kadar incelenmesi için, bütün Türk siyasetcilerine örnek olması için hiçbir makam koltuk peşinde olmadığımı göstermek için, sine-i millete dönüyorum. Bayındırlık ve İskan Bakanlığı ve milletvekilliğinden istifa ediyorum." 
     

</TEXT>
</DOC>
