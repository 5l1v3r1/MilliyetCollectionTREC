<DOC>
<DOCNO> 26312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sontur15.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç bir kızı öldüren trafik canavarına 4 ay hapis.. 
</HEADLINE>
<TEXT>

     Başbakan Yardımcısı Hüsamettin Özkan'ın yeğeni Aslıhan Özkan'ın ölümü, 1 kişinin de yaralanmasıyla sonuçlanan trafik kazasına ilişkin yargılanan araç sürücüsü Akın Tülübaş, 2 yıl 1 ay hapis cezasına çarptırıldı. 
     Müdahil avukatı Neslihan Ertuğrul, sanığın İnfaz Yasası'na göre 4 ay hapiste kalacağını belirterek, kendilerinin cezanın üst sınırdan verilmesini istediğini, ancak mahkemenin alt sınırdan ceza düzenlediğini ve bu nedenle kararı temyiz edeceklerini söyledi. 
     İstanbul 12. Asliye Ceza Mahkemesi'ndeki duruşmaya, tutuklu sanık Akın Tülübaş katıldı. Duruşmada, müdahil Füsun Özkan ile oğulları Güçlü Özkan ve Önder Özkan da hazır bulundu. Duruşmada esas hakkındaki iddiası sorulan müdahil avukatı Neslihan Ertuğrul, sanığın eyleminin taksiratlı bir suç olmaktan çıktığını belirterek, bu nedenle üst sınırdan ceza verilmesini istedikleri söyledi. 
     Sanık avukatı Osman Güçlütekin ise müvekkilinin üniversite sınavlarına gireceğini anlatarak, verilecek cezanın paraya çevrilmesini talep etti. Bunun üzerine kararı açıklayan hakim, sanık Akın Tülübaş'ı, olayda tam kusurlu olmasını da dikkate alarak, ''Tedbirsiz ve dikkatsiz davranarak ölüme ve yaralanmaya neden olmak'' suçundan 2 yıl 6 ay hapis ve 600 milyon lira ağır para cezasına çarptırdı. Sanığın duruşmalardaki iyi halini göz önüne alarak, hapis cezasını 2 yıl 1 aya, para cezasını ise 500 milyon lira ağır para cezasına indiren hakim, Tülübaş'ın hapis cezasının paraya çevrilmesine ya da ertelenmesine gerek olmadığına karar verdi. Hakim ayrıca, sanığın ehliyetinin 10 ay süreyle geri alınmasını da karara bağladı. 
     Duruşma sonrası basın mensuplarının soruları yanıtlayan Aslıhan Özkan'ın annesi Füsun Özkan, trafik suçlarına ilişkin verilen cezaların ağırlaştırılması, hatta ömür boyu hapis cezası verilmesi gerektiğini söyledi. 
     Kızının ölümü nedeniyle psikolojik tedavi gördüğünü belirten Özkan, ''O benim tek kızımdı. Gözümün bebeğiydi. Onu çok güzel yetiştirmiştim. 10 dakika önce aradı, 'geliyorum' dedi. 10 dakika sonra ölüsü geldi'' dedi. 
     Akın Tülübaş'ın, sadece Aslıhan Özkan'ı değil, ailenin tüm fertlerini tek tek öldürdüğünü söyleyen Özkan, ''Yaşamak buysa, ben adalete teşekkür ediyorum'' diye konuştu. 
     Akın Tülübaş'ın annesinin ''Oğlum da o kaza da ölebilirdi'' dediği hatırlatılan Özkan, ''Onun oğlu ölmezdi. Kötüye bir şey olmaz. Benim kızım çok iyiydi'' dedi. 
     Füsun Özkan, duruşma öncesi ve sonrasında fenalık geçirdi. Oğulları tarafından teskin edilen Özkan, sakinleştikten sonra adliyeden ayrıldı. 
     Kaza nasıl olmuştu 
     İstanbul Cumhuriyet Başsavcılığı'nca hazırlanan iddianamede, sanık Akın Tülübaş'ın kullandığı 34 HKK 48 plakalı aracın, Tarabya'dan gelerek Beşiktaş yönüne gittiği sırada kontrolden çıkıp, orta refüje çarptıktan sonra karşı yola geçtiği anlatılıyordu. 
     Aracın içinde bulunan Aslıhan Özkan'ın hayatını kaybettiği, Serdar Ağgez'in de yaralandığı belirtilen iddianamede, sanık Tülübaş'ın ''Tedbirsizlik ve dikkatsizlik sonucu 1 kişinin ölümüne, 1 kişinin de yaralanmasına sebebiyet vermek'' suçundan 2 ile 5 yıl arasında hapis cezasına çarptırılması isteniyordu. 
     







</TEXT>
</DOC>
