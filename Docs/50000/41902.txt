<DOC>
<DOCNO> 41902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/spor/yguven.html </URL>
<DATE> 2001/09/13/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Sen, ben ve onlar 
</HEADLINE>
<TEXT>

     Sen ve ben... İhmalkarız apaçık... Havai, unutkan, hercai de olabiliriz. 
     Zaman zaman, tavan yapan "A tipi futbol yatırımlarına" şehvetle talip olup, sportif birikimlerimizi futbol zenginlerinin servetine eklemeye meraklıyız biz... 
     Ama, cesaretle itiraf edip, hatalarımızı telafi edebiliriz... 
     "Onlar"... 
     Ard niyetli insanlar... Kaşarlanmış lafazanlar... 
     Anadolu futbolunda bir kardelen filizi görmesinler ite kaka öne geçip en çok "onlar" alkışlarlar. 
     Onlar, düğünlerde şakşakçı, ölümlerde ıskatçıdırlar... 
     Bir Anadolu kulübü doğarken de batarken de maddi manevi en çok onlar nemalanırlar... 
     Sen... Bir tökezlemede "canından çok sevdiği takımından" ümidini kesen taraftar. 
     Ve ben... Medyadaki unutkan... 
     Sen ve ben Kurtalan istasyonunda rayı biten trene bön bön bakarken, onlar Anadolu’nun bitik bedeninde yeni bir futbol damarı bulduklarında yine sülük gibi yapışacaklar. 
     Ve "kan" tükendiğinde, yine ihaleyi bizde bırakacaklar. 
     
     "İÇİ BOŞALTILAN" VAN 
     Hani bir Vanspor vardı ya Lig’e çıkmasıyla terörün belini kıran... 
     O, şimdi yok... 
     Van sokaklarını bayram yerine çevirenler de, Vanspor için kahramanlık destanları düzenler de, Devlet de, Federasyon da, Valilik, Belediye... Hiçbiri ortada görülmüyor. 
     Terör bitti, Vanspor gitti... 
     Özelleştirilip içi boşaltılmış, bir tek tabelası kalmış hurda niyetine satılıp para edecek, talihsiz kulübün... 
     Banka değil ki Vanspor mudileri olan Vanlı gençlerin zarar ziyanını devlet karşılasın... 
     Zavallı Vanspor... 
     Masörü başkan... Futbolcusu aç... Ve kanunu uygulayan Vali, son menkulü, otobüsü de aldığı için yayan... 
     "Onlara" sorarsan, Anadolu, Türk Futbolu’nun fabrikası ve itici gücü olacakmış... 
     Gel de dayan. 
     
     "ÇOK ÜZÜLÜRÜM" .. 
     Vanspor, terör yarasına pansuman yapılan gazlıbez gibi Kullanılmış ve atılmış herkes tarafından. 
     Akıl almaz bir durum... 
     Futbol Federasyonu Başkanı’nı buldum. 
     "Sayın Ulusoy" dedim, "Vanspor devlet marifetiyle özelleştirildikten sonra, alan şahıs ki, kendisi Egebank davasında sanık konumunda imiş ve kulübün televizyon gelirlerini cebine koyup, futbolcularını da sattıktan sonra sırra kadem basmış. Vanspor, kapıya kilit vurmak aşamasındaymış. Futbolun zirvesindeki kurumunuz ve şahsınız bu konuya nasıl bakarsınız .." 
     "Çok üzülürüm" dedi Sayın Ulusoy... 
     O kadar... 
     O da benim gibi üzüldü ve benim gibi Vanspor’un batışını izleyecek besbelli. 
     Bilemiyorum, benzer bir trajediyi Bafraspor, Çarşambaspor yaşasaydı, acaba ne derdi 
     Bir kulüp düşünün. Devlet desteği ile, hatta "milli görevle" Lig’e çıksın. Birkaç yıl sonra Devlet eliyle özelleştirilsin. Yeni patronu tarafından dımdızlak ortada bırakılsın ve kapıya kilit asacak parayı bulamasın... O ülkenin futboldan sorumlu kurumu, kurumun başkanı uzaktan, üzüntü ile baksın. 
     Anadolu taraftarlığı ile övünenler ise adını bile anmasın. 
     Bu "ard niyet" değil mi .. 
     
     AGRISPOR HUZUREVİ 
     Bir de Ağrıspor var. 
     Ağrı ilinde paralar suyunu çekince, dımdızlak ortada kalan ve 10 futbolcusunun lisans paralarını ödeyemediği için erken emeklilerin huzurevine dönen... 
     Ben Ağrıspor’un zilini çaldığımda saat 11.30’du, lisansları Federasyon’da "rehin" kalan 10 futbolcu da uyuyordu... 
     Haluk Ulusoy’u biraz daha üzmek istememden değil, merak ettiğimden onu da sordum 
     "Başkanım, ne olacak bu Ağrıspor’un durumu". 
     "Valla lisans paralarını ödeyemeyecekleri futbolcuları almamalılardı. 80 milyar önemli değil ama. onlara kolaylık yapsak, yol olur, herkes ister" mealinde bir şeyler söyledi. 
     Mazlum bir Şehir ve onun biricik takımı... Son başkanı Naci Aslan da geçen gün "pes" edip bıraktı... 
     Trajikomik bir durum pazar günü Ağrıspor ile Vanspor maç yaptı. Ağrıspor’u Van’a minübüslerle basın mensupları taşıdı... 
     Türkiye İkinci Ligi’nde böyle işler oluyor. 
     Oluyor da, binlerce "çok önemli" işlerinin arasında Başkan’ın üzüntülerine üzüntü ekliyorlar, iyi mi .. 
     "Anadoluperverölere gelince... Onlar Ağrı’yı, ancak mükellef bir ziyafetin ardından bozulan bağırsaklarının bir uyarısı sanmaktalar hala... 
     
     TAKIMINA SAHİP ÇIK .. 
     Evet... "Hukuksal açıdan" Ulusoy haklı... 
     Valiler de... Belediye de... 
     Yani, Vanspor ile Ağrıspor’u ayakta tutmak, yaşatmak sadece Vanlı’nın, Ağrılı’nın elinde. 
     Malum,öTaraftar takımına sahip çık" lafı gündemde. 
     Vanlı, Ağrılı adam, "muhtacı himmet bir dede, nerede kaldı takımına himmet ede"... 
     Kıssadan hisse 
     Türkiye’de futbolcuysan, üç büyüklerde oynayacaksın... 
     Türkiye’de taraftarsan, üç büyükleri tutacaksın 
     Türkiye’de Federasyon Başkanıysan, ufak tefek işlere üzülmeyeceksin... 
     Türkiye’de gazeteciysen, Doğu’ya falan gitmeyeceksin. 
     
Terör - spor - doğu      Dünya Ticaret Merkezi’ne pike yapan Boing’in fırlayan bir tekeri de Dünya Sporu’nu vurdu ve ticaret, borsa, seyahat, ekonomiden sonra futbol da durdu... 
     Eruh baskınında doğan çocuklarının askerlik çağına yaklaştığı Türkiye için, 15 yılda insanlığa anlatamadığı belanın inanılmaz bir özetiydi bu. 
     Ne yazık... Böyle öğrenilmemeliydi ama, oldu... 
     Şemdinli’deki, Çukurca’daki, Kasrık’taki insanlarla aynı karabasanı yaşıyor şimdi Amerikalı... 
     Bir Ertuşi anası, bir Zaza genç kızı gibi ağlıyor Amerikan kadını... 
     Olağanüstü Hal Bölge Valisi’nden çaresiz New York Valisi... 
     Terör bir insanlık ayıbı. 
     Ortaya çıktı mı, ne yaşamın tadı, ne sporun anlamı kalıyor . 
     Madem ki, konumuz terör ve ondan canı yananlar... Türk sporu’nda bunun sayısız örnekleri var... 
     Fırsat bu fırsat işte size Doğu’dan manzaralar 
     



 SPOR 




























</TEXT>
</DOC>
