<DOC>
<DOCNO> 6666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/spor/yfburu.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Doyurucu futbol 
</HEADLINE>
<TEXT>

     Ömer Üründül 

     Fenerbahçe dün gece, Gençlerbirliği karşısında kupa maçının morali ve müthiş seyirci desteğiyle yüksek tempolu, futbol açısından doyurucu bir 90 dakika çıkardı. 
     İlk devre erken skor avantajına rağmen, rakibin organize savunma kurgusu önünde üretkenlik sağlanamadı. İleride Serhat çalışkan, ama etkisiz, Rapajic durgundu. Orta sahada Johnson ile Lazetiç son derece diri ve ikili mücadelelerde olağanüstü etkiliydiler. Revivo da teknik kapasitesiyle hücum girişimlerini yönlendirmeye çalışan isimdi. Ayrıca defans blokunda da Mirkoviç ve Mustafa Doğan, Gençlerbirliği forvetlerini iyi kontrol altında tuttular. Bu yarıda en fazla eleştirilecek tarafları, gereksiz stresleriydi. 
     İkinci yarı başında fark ikiye çıkınca takım iyice rahatladı. Bir süre topa sahip olarak aktif dinlenme yapıldıktan sonra kendisi gibi kupa yorgunu Gençlerbirliği’nden Serkan da kırmızı kart görünce, Fenerbahçe’nin tekrar yükselen temposu ve baskısıyla pozisyon zenginliği dönemi başladı. Ve sonuçta başarılı futbol, farklı galibiyetle noktalandı. Fenerbahçe’nin ligin ikinci yarısında sahada koşan takım hüviyetine bürünmesi, kolektif bütünlüğü de doğal olarak beraberinde getiriyor. Herkes hareket halinde olunca pas hataları azalıyor. Denizli’nin, Johnson’ın yanına Lazetiç’i çekmesi, orta sahanın savunmaya katkısını da çok önemli hale getirdi. Ayrıca, Abdullah’ın fizik gücünün yükselmesi de hem savunma güvencesi, hem de hücum zenginliği açısından fayda sağlıyor. Bir görünmeyen kahraman da işi çok iyi bilen görev adamı Mirkoviç. 
     Gençlerbirliği, iyi bir futbol sergileyemedi. Zaten, başarılı sonuçlar alsa da ligin ikinci yarısında başkent ekibinde düşüş var. Kaleci Patrick, Adana ve Beşiktaş maçlarındaki önemli sonuçlarda baş aktördü. Dün ise maçı belirleyen ilk iki golde büyük hatalar yaptı. 
     Dün gecenin bizi en çok üzen olayı, seyircinin misafir takımın başkanı aleyhinde koro halindeki çirkin tezahüratıydı. Böyle çirkinlikleri önleyebilmek için herkese büyük sorumluluk düştüğü görüşündeyiz. 
     Hakem Bülent Uzun, bilhassa ilk yarıda her iki takım için de çok çelişkili kararlar verdi. Ancak, galip durumdaki Fenerbahçe’nin birinci devrede rekor sayıda beş sarı kart görmesinin sorumlusu Bülent Uzun değildi. 
     


 SPOR 


































</TEXT>
</DOC>
