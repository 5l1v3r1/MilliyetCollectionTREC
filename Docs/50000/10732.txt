<DOC>
<DOCNO> 10732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sondun03.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Discovery, istasyonla kenetlendi 
</HEADLINE>
<TEXT>

     Uluslararası Uzay istasyonu'na UUİ yeni ekibi götürmek üzere 2 gün önce yola çıkan uzay mekiği Discovery, istasyonla kenetlendi. 
     Amerikan Havacılık ve Uzay Dairesi'nden NASA yapılan açıklamada,mekiğin istasyona öngörülenden bir saat gecikmeyle kenetlendiği belirtildi. 
     Discovery'nin UUİ'ye kenetlenmesiyle, 8. kez bir mekik UUİ'ye kenetlenmiş oldu. Uzay mekiği, yapımına 1998 yılında başlanan Uluslararası Uzay İstasyonu'na 4 bin 536 kilogram malzemenin yanı sıra ilk kez yapılacak değişiklik çerçevesinde istasyonun yeni ekibini de götürdü. 
     Discovery'nin taşıdığı İtalya Uzay Ajansı tarafından yapılan ve kargo sevkiyatında kullanılacak Leonardo adlı modülün de uzay istasyonuna monte edilmesi planlanıyor. Mekikteki 7 kişiden üçü, istasyonda 5 ay kalmak üzere, buradaki üç görevliyle yer değiştirecek ve görevi devredecek kişiler James Wetherbee komutasındaki mekikle dünyaya dönecek. ABD, Rusya, Avrupa, Japonya ve Kanada tarafından yürütülen ortak projeye göre, UUİ'nin 2006 yılında tamamlanması bekleniyor. 




</TEXT>
</DOC>
