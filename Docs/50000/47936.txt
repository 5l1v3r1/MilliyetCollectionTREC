<DOC>
<DOCNO> 47936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sontur15.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Emet'te arsenikli şebeke suyu... 
</HEADLINE>
<TEXT>

     Türkiye'nin en önemli bor madenlerinin bulunduğu 24 bin nüfuslu Kütahya'nın Emet İlçesi'nde kullanılan şebeke suyunda, yüksek miktarda arsenik bulundu. Hıfzıssıhha ve İller Bankası laboratuvarlarının raporlarının ilçeye ulaşması üzerine şebeke suyunun kullanımı yasaklandı. 
     Emet'te şebekeden gelen içme suyunda zararlı maddeler bulunduğu şüphesi üzerine belediye tarafından kaynaktan su örnekleri, haziran ayında incelenmek üzere İller Bankası Genel Müdürlüğü Atıksu Laboratuvar Şube Müdürlüğü'ne gönderildi. 
     Burada yapılan inceleme sonucu, birinci örnekte arsenik oranı 414 ug L, ikinci örnek de ise 155 ug L olarak belirlendi. İnceleme sonucu hazırlanan rapor, Türk İçme Suyu Standardı'ndaki TS266 toksik maddeler için müsaade edilebilecek maksimum değerin arsenik için 50 ug L olduğu hatırlatılarak ilçeye gönderildi. 
     Arsenik oranın yüksek çıkması üzerine 7 Eylül 2001'de İlçe Kaymakamı Aziz Mercan Başkanlığı'nda toplanan İlçe Hıfzıssıhha Kurulu, İller Bankası raporunu görüşerek, yüksek oranda arsenik çıkması nedeniyle şebeke suyunun içme suyu olarak kullanılmasını yasakladı. 
     Yeniden su örnekleri alınarak İzmir Refik Saydam Hıfzıssıhha Müdürlüğü'ne gönderilmesini de kararlaştıran Kurul, vatandaşların ayrı bir kaynaktan gelen ve 30 çeşme aracılığıyla dağıtımı yapılan dağ suyunun içme suyu olarak kullanılabileceğini de önerdi. 
     Karar üzerine Belediye, yeniden su örnekleri alarak bu kez İzmir Bölge Hıfzıssıhha Enstitüsü Müdürlüğü Çevre Kimyası Laboratuvarı'na gönderdi. İki ayrı su örneği için burada yapılan incelemede de arsenik oranı birinde 0,76, diğeri de 0.68 olarak çıktı. 
     İller Bankası ve Hıfzıssıhha raporlarındaki oranların farklı çıkmasına rağmen standardın üzerinde olması nedeniyle İlçe Hıfzıssıhha Kurulu, 5 Ekim'de yeniden Kaymakam Aziz Mercan Başkanlığı'nda toplandı. Kurul, şebeke suyunun içme suyu olarak kullanılmasıyla ilgili yasaklama kararının uygulanmasını, işyerlerinde de şebeke suyunun içme suyu olarak kullanılmaması için zabıta ve çevre sağlık ekiplerinin denetim yapması istedi. 
     Belediye Başkanı İsmail Fidancı, şebeke suyundaki arsenik oranının fazlalığı yüzünden yasaklama kararının alındığını bildirerek, Köy Hizmetleri ve Devlet Su İşleri DSİ ile birlikte yeni kaynak bulmak amacıyla çalışmalara başladıklarını söyledi. 
     Kaymakam Aziz Mercan da, ilçeye yeni içme suyu kaynağı sağlamak için özellikle Köprücek ve Gürpınar köyleri arasında çalışma yapıldığını kaydetti. 
     Bu arada, bazı vatandaşların kaynatmayla arseniğin kaybolacağı gibi yanlış bir düşünceye kapılmamaları da istenerek, şebeke suyununun yemeklerde de kullanılmaması istendi. 
     






</TEXT>
</DOC>
