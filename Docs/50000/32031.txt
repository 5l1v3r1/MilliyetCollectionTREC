<DOC>
<DOCNO> 32031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/son/soneko03.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Başkan Yardımcısı "Faizler düşmezse program değişebilir" 
</HEADLINE>
<TEXT>

     Uluslararası Para Fonu IMF Başkan Yardımcısı Stanley Fischer, Türkiye'de yüksek düzeyde seyreden faiz oranlarının birkaç ayda düşürülememesi durumunda, ekonomik programda değişikliklere gidilmesinin gerekebileceğini kaydetti. 
     Fishcer, Türkiye'de ekonomik programın ana hatlarıyla başarıyla uygulandığını, ancak piyasalarda arzu edilen olumlu tepkinin henüz elde edilemediğini söyledi.Fischer, Washington'da, bir grup gazetecinin katılımıyla düzenlenen telekonferansta, IMF ve Dünya Bankası kredilerinin serbest bırakılmasının ardından, Türkiye'deki ekonomik durumu anlattı. 
     IMF'nin Türkiye'nin katettiği mesafeyi piyasalara anlatmakta üzerine düşen görevi yapacağını belirten Fischer, uygulamaya konulan ekonomik programların, ülke yönetimlerince sahiplenildiği ölçüde başarılı olduğuna işaret ederek, programa sahip çıkılması çağrısında bulundu. 
     Türkiye'de yüksek düzeyde seyreden faiz oranlarının birkaç ayda düşürülememesi durumunda, ekonomik programda değişikliklere gidilmesinin gerekebileceğini kaydeden IMF Başkan Yardımcısı, şöyle dedi 
     ''IMF Başkanı Horst Köhler'in, Başbakan Bülent Ecevit ve diğer koalisyon liderlerine gönderdiği mektupta belirttiği gibi, faizlerin uzun süre düşürülememesi ve piyasalarda güvenin sağlanamaması durumunda, programın başarıya ulaşması çok zorlaşır. Eğer bir gecede değil, ancak gelecek birkaç ayda faizlerde düşme sağlanamazsa, programda bazı değişiklikler yapılması çeşitli önlemler alınması gerekebilir. Bu durum, şu anda söz konusu değil, ancak gelecek aylarda Türk yetkilileriyle görüşüldüğünde, nerede olduğumuza, durumun nasıl olacağına, makro durumda hedeflerden önemli bir sapma olup olmadığına bakacağız.'' 
     Faiz oranlarının olması gerekenin üzerinde bulunduğuna ve bunun zarar verdiğine dikkati çeken Fischer, ''Faiz oranlarının yüksek seyretmesine iki ay veya biraz daha fazla bir süre için dayanılabilir. Eskiden enflasyon yüksek oranlarda olduğu için faizler de yüksekti. Ancak enflasyonun artık düşme kaydettiği bu dönemlerde mevcut faizler çok yüksek'' dedi. 
     Türkiye'nin ekonomik programının ana hatlarıyla başarıyla uygulanmakta olduğuna işaret eden Fischer, ''Türkiye, başardıklarının haklı kredisini henüz piyasalardan alamadı. Piyasaların güvensizliği sürüyor. Bu ortamda biz de, Türkiye'nin yaptıklarını piyasalara anlatmak için üzerimize düşen görevi yerine getireceğiz. Programın yürümekte olduğunu anlatacağız'' dedi. 
     
     'Reformlar hızlı' 
     IMF Başkan Yardımcısı Stanley Fischer, Türkiye'nin uygulamaya koyduğu ekonomik programda birçok reform hareketini olağanüstü bir hızla gerçekleştirdiğini belirtti. 
     Fischer, ''Türkiye, reform konusunda çok önemli adımlar attı. Örneğin, birkaç ay içinde hem kamu, hem özel bankalarla ilgili temel kararlar uygulamaya hızla sokuldu. Bütün bu süreç, olağanüstü bir hızla, başka yerlerde gerçekleştirilenlerden çok daha seri yapıldı. Sekizinci gözden geçirme için, bankacılıktaki hedeflerin yüzde 96-97'sine ulaşıldı. Telekom değişikliği yapıldı. Enflasyon, programın öngörüleri çerçevesinde iyi yönde ve bütçe de yolunda gidiyor'' dedi. 
     Stanley Fischer, Türkiye'nin ekonomik programının önemli ölçüde başarıyla uygulanmasına karşın, piyasalarda uygulamanın isteksizce yapıldığı şeklinde ortaya çıkan algılamanın ise piyasa güvenini azalttığını söyledi. Fischer, ''Piyasalarda programın isteksizce uygulandığına ilişkin bir algılama yaygın. Siyasi nitelikli tütün kanunu, telekom meselesi ve bankacılık yasası konularında ortaya çıkan durum, IMF İcra Direktörleri Kurulu'nun toplantısının gecikmesine yol açtı. Türkiye'de siyaset hiç kuşku yok ki karmaşık. Bir koalisyon hükümeti var. Siyasi çatışmalar olabiliyor. Daha önce de Brezilya'da bunun örnekleri görüldü. Türkiye'de de bu olabiliyor. Ancak programda öngörülen büyük değişimler, siyasi partiler açısından da büyük değişiklik anlamına geliyor. Bu partiler, programın Türkiye için taşıdığı yaşamsal önemin farkında mı Buna yanıtım evet. Biraz zorlukla, ancak evet. Bu da iyi bir işaret'' diye konuştu. 
     Stanley Fischer, Türkiye'de program sayesinde elde edilen kazanımlardan kimsenin geriye adım atmak istemeyeceğini, programın hedeflerine geniş bir siyasi ve kamuoyu desteği olduğunu belirterek, ''Kimse eski yüksek enflasyon dönemine dönmek istemez. Bankacılıktaki reformları geriye çevirmek istemez'' diye konuştu. 
     Türkiye'nin borçlarını, borçlanarak ödemesi konusuna da değinen Fischer, bunun ciddi bir konu olduğunu, ancak kendilerinin bu konuda başarı sağlanacağı inancını taşıdıklarını söyleyerek, ''Program bu şekilde tasarlandı. Örneğin yılın geri kalan zamanında Merkez Bankası hükümete önemli ölçüde aktarımda bulunacak. Programın tasarım biçiminden dolayı, hükümetin finansmanlarını gerçekleştirmesi konusunda iyimseriz'' dedi. 
     Fischer, sonbaharda gündeme gelecek ihale yasası reformunun da ekonomik reform açısından büyük önem taşıdığını belirtti. 






</TEXT>
</DOC>
