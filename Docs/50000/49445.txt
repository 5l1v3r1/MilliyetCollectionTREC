<DOC>
<DOCNO> 49445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sonspo18.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Fevzi'ye sahip çıktı... 
</HEADLINE>
<TEXT>

     Beşiktaş Teknik Direktörü Christoph Daum, yönetim kurulunun sorunları gidermek için gerekli çalışmayı yaptığını söyledi. 
     Almanya'daki duruşması için Fulya Tesisleri'nden ayrılırken basın mensuplarının sorularını yanıtlayan Christoph Daum, bireysel sorunlar konusunda haftalardır yönetimle konuştuklarını, yöneticilerin de bu konuda çalışmalar yaptığını söyledi. 
     Daum, futbolda güzelliklere puan verilmediğini belirterek, ''Takımım iyi futbol oynuyor. Taktiksel ve alan savunması konusunda kendini çok geliştirdi. Ancak maalesef futbolda güzelliklere ödül verilmiyor. Attığınız gollerle ve elde ettiğiniz puanlarla ödül kazanıyorsunuz'' diye konuştu. 
     Alman teknik adam, kalede sorun yaşamamak için transferin de şart olduğunu dile getirdi. 
     Son haftalarda hatalı goller yiyen Fevzi'ye de sahip çıkan Daum, bu futbolcunun kalitesinin ve güçlü yanlarının bilindiğini belirterek, şöyle konuştu 
     ''Fevzi, Yimpaş Yozgatspor maçında çok iyi oynadı. Biz kendisinin her maçta böyle olması için onu çalıştırıyoruz. Ufak tefek hataları var, onları da telafi etme uğraşı içindeyiz. Ancak yalnızca dünkü maçın sonucuna bakarak transferin şart olduğunu söylemiyorum. Çünkü Fevzi'nin sakatlanması durumunda çok zor durumda kalırız.'' Daum, basın mensuplarının bugünkü antrenmanda Necat ile Mehmet arasında yaşanan kavga konusundaki sorularını da şöyle yanıtladı 
     ''Futbolda tartışma yaşanabilir. Takımda disiplin sorunu yok. 
     Hırstan kaynaklanan şeyler bunlar. Zaten futbol ikili mücadele oyunudur. Herhangi bir evde bile sorun yaşanıyor. Sivrisineği fil yapmanın anlamı yok.'' 
     






</TEXT>
</DOC>
