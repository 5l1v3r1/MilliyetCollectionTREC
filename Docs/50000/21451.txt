<DOC>
<DOCNO> 21451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/ekonomi/eko08.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni maya tutarsa faizler düşecek 
</HEADLINE>
<TEXT>

PORTFÖY YAŞAR ERDİNÇ 
     Dün akşama doğru televizyon ekranlarına kilitlendik ve önce Süreyya Serdengeçti’yi sonra da Kemal Derviş’i soluk almadan izledik.Yeni program ekonomi - siyaset ilişkisini bitirmeye çalışıyor. 
     Dikkati çeken en önemli iki nokta istikrar ve yapısal reformlardır. İMF’ye sunulan niyet mektubunun özetinin sunuş’ bölümünde Kemal Derviş şunları söylüyor "...Özel setör de siyasi destekle rant oluşturma çabasını terk edememiştir. Bankacılık sektöründe olsun, enerji setöründe olsun, birçok başka sektörde olsun, yaşanan olumsuzlukların kaynağı hep bu rant elde etme çabasına odaklanmış düzendir.." 
     İMF’ye verdiğimiz niyet mektubunda bu sistemi düzeltmeye niyet etmişiz. Bu niyetlerimizin gerçekleşmesi için istikrar ve yapısal reformlar gerekiyor. İstikrarı ekonomik veya siyasi bozucu ve yapısal reformların devamını engelleyici her türlü gelişme niyetimizin bozulduğu anlamına gelir ve finans piyasalarını ve yatırımcının cebini doğrudan etkiler. 
     Programın finans piyasalarına etkisi nasıl olur 
     Görünen o ki uygulanacak para politikası ile faizler aşağı çekilmeye çalışılacak. Bunun anlamı kısa vadede dalgalanmalar olsa da bono ve tahvil faizlerinin önümüzdeki haftalarda yavaş ve kararlı bir şekilde aşağı gittiğini görebiliriz. Gerektiğinde Merkez Bankası kurlara da müdahele edecek. Öyle anlaşılıyor ki dövizde ne fazla bir düşüşe ne de halkı panikletecek hızlı bir yükselişe izin verilmeyecek. Dolayısıyla doların 1 milyon 120 bin TL seviyesinin altına düşmesi, veya 1 milyon 220 bin TL’nin üzerine çıkması en azından Mayıs sonuna kadar beklenmemeli. Mayıs ayı enflasyonu açıklandıktan sonra ise kurlarda enflasyon oranının altında bir artış sözkonusu olabilir. 
     Niyet o ki iç borçlanma dinamikleri ve borçlanmanın maliyeti düşürülmeye çalışılıyor. Açıklanan para politikası hedefleri ile para tabanındaki artış sınırlı tutulmuş. Bu da para genişlemesi nedeniyle doğabilecek bir talep enflayonunu önler nitelikte. 
     Gelelim borsanın bu gelişmelere ve açıklamalara nasıl bir tepki verebileceğine. Dün 11.500 seviyelerine kadar gerileyen borsada seans sonuna doğru satışlar hızlandı. Tam İMF’nin toplanıp "size parayı gönderiyoruz" demesinden bir gün önce satışlar niçin yoğunlaştı Borsanın kendi iç dinamikleri vardır ve beklentiler önce alınır, gerçekleşince de satılır. Şu an İMF’den para gelmesinin borsa için fazla bir önemi yok. Çünkü bu beklenti şu ana kadar alındı ve satıldı. 
     Borsanın bugün yapacağı hareketler önemli olacaktır. Dün Amerika’da yarım puanlık faiz indirimi oldu. Dow Jones ve Nasdaq bu beklentiyle son 3-4 haftadır yükseliyordu ve beklenti gerçekleştikten sonra dün akşam 23 00 itibiriyle Dow Jones düşüşte, Nasdaq ise yükseldikten sonra düşüşe geçmişti. Dolayısıyla bizde de pozitif bir etki beklemek yanlış olur. Teknik açıdan bakıldığında endeks 11.000 seviyelerini test edip belirli bir dip yapması beklenebilir. 
     Yeni niyet mektubumuz ve programımız, vatana millete hayırlı olsun. 
     



 EKONOMİ 






















</TEXT>
</DOC>
