<DOC>
<DOCNO> 37481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sontur18.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"İstanbulluların çoğu depremde ne yapacağını bilmiyor" 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, İstanbul'da yaşayanların yüzde 68'inin deprem anında nasıl hareket edeceklerini bilmediklerinin belirlendiğini söyledi. 
     Kandilli Rasathanesi'nde düzenlenen basın toplantısında konuşan Prof. Dr. Işıkara, ''Deprem Eğitimi Programları Anketi'' hakkında bilgi verdi. Anketin sonuçlarının çok düşündürücü olduğunu ve toplumun çok az bir kesiminin bilinçlendiğini vurgulayan Prof. Dr. Işıkara, 915 deneğin 10 soruyu cevapladığı araştırmada, ağırlıklı bir kesimin televizyonlarda veya başka yolla deprem eğitim programı izlemediğinin ortaya çıktığını bildirdi. 
     Anket sonuçlarına göre, vatandaşların ev, işyeri ve okullarda depreme karşı gerekli tedbirleri almadığını, büyük bir kesimin deprem anında nerede ve nasıl hareket edeceğini bilmediğini, deprem sonrası nasıl davranması gerektiğinin bilincinde olmadığını anlatan Prof. Dr. Işıkara, ''İstanbul'da yaşayanların yüzde 68'inin, deprem anında nasıl hareket edeceklerini bilmedikleri belirlendi'' dedi. 
     Anketin sonuçlarının özellikle Milli Eğitim Bakanlığı ve Talim Terbiye Kurulu'nun ilgisini çekmesi gerektiğini kaydeden Prof. Dr. Işıkara, ''Bu sonuçlar karşısında, önceden de çok söylediğim gibi okullara mutlak surette afet dersi konulması lazım'' diye konuştu. 
     
     
     






</TEXT>
</DOC>
