<DOC>
<DOCNO> 7190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sondun02.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Batı Şeria ve Gazze kentlerini ablukaya aldı 
</HEADLINE>
<TEXT>

     İsrail, Tel Aviv yakınlarında dün Filistinli bir sürücünün durakta bekleyen 8 İsrailliyi otobüsle ezerek öldürmesi üzerine Batı Şeria ve Gazze kentlerini ablukaya almaya karar verdi. 
     İsrail Genelkurmay Başkanı Şaul Mofaz yaptığı açıklamada, saldırıyla ilgili olarak Yaser Arafat ve Filistin yönetimini suçlayarak, bu konuda bir dizi tedbir alınacağını belirtti. 
     Mofaz, bu tedbirler arasında Filistinlilerin İsrail’e girişlerinin yasaklanması, Batı Şeria-Ürdün ile Gazze-Mısır arasında sınır geçişlerini kapatmak, Filistinlilerin bu bölgelerde bir yerden bir yere gitmelerine engel olmak, Gazze Havaalanı’nı kapatmak ve deniz ablukası uygulamak olduğunu söyledi. 
     İsrail ayrıca Filistinli yetkililerin İsrail’de rahatça seyahat etmelerine olanak sağlayan "VIP iznini" iptal etti. Bu nedenle, Ürdün’den Batı Şeria’ya geçmek isteyen 3 Filistinli arabulucunun giriş yapmadan önce İsrail askerleri tarafından 5 saat Allenby Köprüsü’nde bekletildikleri kaydedildi. 
     Bu arada eski İsrail Başbakanı Binyamin Netanyahu, otobüslü saldırıyı "cinayet" olarak nitelendirdi. Netanyahu, ABD’nin Philadelpiha kentindeki bir sinagogda yaptığı konuşmada, "Bu, barış ve İsrail için kara bir gündür. Birlik olmak ve bu tür saldırılara karşı dayanıklı olmaktan başka çaremiz yok" dedi. Barak’ın başbakanlık görevinden ayrılmasından memnuniyet duyduğunu belirten Netanyahu şunları söyledi 
     "Kudüs konusunu masaya yatırmak büyük bir hataydı. Filistinliler tam olarak ne için ayaklanıyor Yıllardır Batı Şeria ve Kudüs’ün yarısını istiyorlar. İsrail’in şu anda ihtiyacı olan tek şey güvenliği yeniden sağlamak ve Filistinlilerin beklentilerini tekrar toprağa gömmektir." 
     




</TEXT>
</DOC>
