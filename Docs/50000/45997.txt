<DOC>
<DOCNO> 45997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sontur05.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Harç ve öğrenim kredilerine yeni sistem geliyor... 
</HEADLINE>
<TEXT>

     Öğrenim ve harç katkı payı kredileri ile ilgili sistemi yeniden düzenleyen kanun tasarısı taslağı, bu alanda köklü değişiklikler getiriyor. 
     YÖK Kanunu'nda yapılacak değişikliklere ilişkin hazırlanan ve Bakanlar Kurulu'na sunulan taslağın yasalaşması halinde hem üniversite öğrencilerinin ödeyeceği harç miktarları artacak, hem de bugün Yükseköğrenim Kredi ve Yurtlar Kurumu'nca YURTKUR kullanılan birçok yetki üniversitelere devredilecek. 
     Tasarı taslağında yer alan hükümlere göre, ön lisans ve lisans düzeyindeki programlara kayıtlı tüm öğrenciler, eskiden olduğu gibi cari hizmet giderleri için katkı payı ödeyecekler. 
     Öğrenciler arasında harç olarak nitelenen katkı payı miktarları, YÖK'ün tespit ettiği öğrenci başına cari hizmet ödeneği miktarının yarısını geçmemek kaydıyla, üniversite ve yüksek teknoloji enstitülerinin yönetim kurullarınca tespit edilecek. Bu maddenin değişiklik yapılmadan yasalaşması halinde, öğrencilerin ödeyeceği harç miktarları birkaç kat artacak. 
     Ödeme güçlüğü tespit edilen öğrencilere istekleri halinde katkı payı kredisi veya öğrenim kredisi verilecek. Katkı payı kredisi ve öğrenim kredisi miktarları ile uygulamaya ilişkin usul ve esaslar her yıl Bakanlar Kurulu'nca en geç Mart ayı içinde belirlenecek ve YÖK bunu üniversiteye giriş sınavından önce öğrencilere duyuracak. 
     Bakanlar Kurulu, katkı payı kredisi miktarlarını yükseköğretim programlarına, öğrenim kredisi miktarlarını ise coğrafi bölgelere göre farklı belirlemeye yetkili kılınacak. 
     Katkı payı ve veya öğrenim kredisi almak isteyen öğrenciler yerleştirildikleri veya kayıtlı oldukları üniversitelere başvuracaklar. 
     Öğrencilerin ödeme güçlüğü içinde olup olmadıkları, ilgili üniversitedeki bir rektör yardımcısının başkanlığında oluşturulan ''Kredi ve Burslar Komitesi''nce, belgelendirilmiş beyanları esas alınarak tespit edilecek. 
     
     Taksit ve ek öğrenim kredisi olanağı 

     Öğrenciler isteklerine göre kısmi kredi talep edebilecekleri gibi katkı payının ödenmesinde yılda 4 taksiti geçmemek üzere taksitlendirme talebinde de bulunabilecekler. Katkı payını taksitlendirme talepleri, üniversite yönetim kurulunun belirleyeceği esaslar çerçevesinde kredi ve burslar komitesince değerlendirilecek. 
     Öğrencilere, ihtiyaç derecelerine göre üniversitelerdeki işletme hesabından nakdi veya ayni ek öğrenim kredisi de verilebilecek. 
     
     Vergi numarası zorunlu 

     Kredi alacak her öğrenci mutlaka vergi numarası alacak. 
     Kullandırılan kredilerden doğan kişi borçları, ilgili üniversitelerce dönemler itibariyle Maliye Bakanlığı'na bildirilecek. Öğrencinin tabi olacağı yükümlülükler, öğrenciden alınacak taahhüt senedinde ayrıca belirtilecek. 
     Kredi alan öğrencinin kasıtlı olarak yanlış beyanda bulunduğunun tespiti halinde verilen krediler kesilecek. Alınan krediler, yasal faizinin yanı sıra alınan kredi miktarının iki katı tutarında para cezasıyla birlikte 6 ay içinde tahsil edilecek. Ayrıca bu kişilere öğrenimleri süresince bir daha hiçbir suretle kredi veya burs verilmeyecek. Bu durumdaki öğrencilerden 6 ay içinde geri ödeme yükümlülüğünü yerine getirmeyenlerin üniversiteyle ilişiği kesilecek. 
     Öğrencilerin kredi borçları, kredinin verildiği tarihten, krediyi geri ödemeye başladıkları tarihe kadar geçen süre için kredi olarak verilen miktarlara, Devlet İstatistik Enstitüsü'nün toptan eşya fiyat endeksindeki artışlar uygulanarak hesaplanan miktarın ilave edilmesiyle saptanacak. 
     
     Geri ödemeler ne zaman başlayacak 

     Öğrenciler borçlarını öğrenim gördükleri yükseköğretim programının normal öğretim süresinin bitiminden 2 yıl, öğrencinin yüksek lisans öğrenimi yapması durumunda 3 yıl, doktora öğrenimi yapması halinde ise 5 yıl sonra başlamak üzere kredi aldığı kadar sürenin en çok iki katı kadar zamanda 3'er aylık dönemler halinde ilgili üniversiteye ödeyecek. Dileyen öğrenci, borcunu belirtilen sürelerden önce ödemeye başlayabilecek. 
     
     Borçlara sıkı takip 

     İlgili üniversite bu kredilerin öğrencilere ödenmesi ve kredi borçlarının takip ve tahsili amacıyla banka ve benzeri kuruluşlarla sözleşme yapabilecek. Kamu kurum ve kuruluşları ile özel kuruluşlarda görev alanların borç taksitleri, ilgili üniversitenin talep etmesi halinde bu kurum ve kuruluşlarca ödenecek aylıklarından kesilerek, üniversitenin işletme hesabına aktarılacak. 
     Öğrenim sırasında ve öğrenimden sonra ölenlerin ya da çalışamayacak derecede malullüğe uğramış olanların borçları silinecek. 
     Hazırlık sınıfı veya yabancı dil geliştirme programı hariç olmak üzere kayıtlı oldukları yükseköğretim programlarından normal öğretim süreleri sonunda mezun olamayan öğrenciler, harç paralarını birinci yıl için yüzde 50, müteakip yıllar için yüzde 100 fazlasıyla ödeyecekler. 
     
     Yabancı öğrenciler 

     Yabancı uyruklu öğrencilerden alınacak öğrenim ücretleri, uluslararası rekabet koşulları göz önüne alınarak ve genel esaslara bağlı olmaksızın üniversite yönetim kurullarınca belirlenecek. 
     Türkiye Cumhuriyeti burslusu yabancı uyruklu öğrencilerin öğrenim ücretleri ile bunların ödenmesine ilişkin usul ve esaslar Bakanlar Kurulu'nca belirlenecek. 
     
     Katkı ödemeyen kayıt yaptıramayacak 

     Katkı payını ödemeyen öğrencilerin kayıtları yapılmayacak ve yenilenmeyecek. Ancak ödeme güçlüğü çektiğini belirterek katkı payı kredisi almak üzere başvuran veya taksitlendirme talebinde bulunan yeni kaydolan öğrencilerden, işlemleri sonuçlanana kadar katkı payı alınmayacak. 
     
     Mevcut üniversite öğrencileri ne yapacak 

     Tasarıya, yasalaşmadan önce üniversitelere kaydolmuş öğrencilere yönelik geçici madde de konuldu. 
     Buna göre, mevcut üniversite öğrencilerinin aldıkları katkı payı kredisi ve öğrenim kredilerinin ödemelerine ilişkin hususlarda tabi oldukları mevzuat uygulanmaya devam edilecek. 
     YURTKUR'a ilişkin çeşitli mevzuatta yer alan yükseköğrenim öğrencilerine kredi verilmesine ilişkin hükümler, bu mevzuata göre kredi alan son öğrencinin mezun olmasından ve kredilerin tahsilatına dair hükümler ile mevcut borç ve yükümlülüklerin karşılıklı olarak sona ermesinden sonra yürürlükten kalkacak. 
     YÖK, ödeme güçlüğü çeken öğrencilerin tespitinde uygulanacak kriterler, bu tespiti yapacak komitenin oluşturulması, öğrencilerden alınacak kefalet senetleri, hangi hallerde kredilerin kesileceği, kredilerin tahsisi, ödenmesi, kredi borçlarının tahsili ve muhtaç ve başarılı öğrencilere verilecek karşılıklı-karşılıksız burslara ilişkin usul ve esaslar konusunda, Maliye Bakanlığı'nın uygun görüşünü de alarak yönetmelik hazırlayacak. 
     






</TEXT>
</DOC>
