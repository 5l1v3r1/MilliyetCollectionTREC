<DOC>
<DOCNO> 12619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/guncel/gun05a.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğum dramı 
</HEADLINE>
<TEXT>

Siverek’teki evinde doğum yaptı, kanaması dinmedi. Özel hastanede 10 gün tedavi gördü, kangren oldu. Şimdi de eli ve ayakları kesilecek 
     Şanlıurfa’nın Siverek ilçesinde, köyde yaptığı doğumdan sonra kanaması durmayan ve özel bir hastaneye kaldırılan Hatice Arak’ın, doktorların ihmali sonucu iki ayağı ve sol elinin kangren olduğu iddia edildi. 
     Siverek’e bağlı İleri köyünde oturan baba Ali Arak, kızının 45 gün önce köyde doğum yaptığını söyledi. Doğumdan sonra kanaması durmayan kızını Şanlıurfa Doğumevi’ne, buradan da Özel Şanmed Hastanesi’ne götürdüğünü belirten Arak şöyle konuştu "Opr. Dr. İbrahim Öğe, ameliyatla kızımın rahminin yarısını aldı. Burada 10 gün tedavi gördükten sonra, ayakları ve sol eli morarmaya başladı. Sevk edildiği Adana Balcalı’dan da bizi geri gönderdiler. Siverek Devlet Hastanesi’nde görev yapan doktorlar da, kızımın iki ayağı ve sol elinin kangren olduğunu ve kesilmesi gerektiğini söyledi. Doktor ve özel hastane hakkında suç duyurusunda bulundum." 
     Siverek Devlet Hastanesi’ndeki Genel Cerrah Fikret Ordu ise, "Kangrenli kısımların kesilmesi gerekir" dedi. Ameliyatı yapan Öğe de Arak’ın geldiğinde ölecek durumda olduğunu belirterek, "Gereken her şeyi yaptım" diye konuştu. 
     


 GÜNCEL 




























</TEXT>
</DOC>
