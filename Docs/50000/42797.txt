<DOC>
<DOCNO> 42797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sondun18.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski CIA Başkanı "Rejimi içeriden devirmeliyiz" 
</HEADLINE>
<TEXT>

     Amerikan Merkezi Haberalma Teşkilatı'nın CIA eski başkanlarından James Woolsey, ''Terörizmi destekleyen ülkelerde rejimi içinden devirmeliyiz'' dedi. 
     Woolsey, İtalyan La Repubblica gazetesinde bugün yayımlanan demecinde, casusların, terörist grupların arasına sızmak zorunda olduklarını, CIA'nin 1999'da bunu başardığını ve çok sayıda saldırıyı önlediğini belirtti. 
     Terörizmi destekleyen ülkelerde muhalefetle işbirliği yapılması gerektiğini ifade eden Woolsey, bu sayede rejimi devirip savaşı kazanacaklarını söyledi. 
     ''Hükümetlerin silinemeyeceğini'' belirten Woolsey, ancak baskı oluşturan rejimlerin ortadan kaldırılabileceğini kaydetti. Woolsey, İran ve Suriye'nin bu kez işbirliği yapmak zorunda olduklarını dile getirdi ve Pakistan'ın eski bir dost olduğunu belirtti. 
     Woolsey ayrıca, ''Japonya'ya karşı savaş 3 yıl 8 ay sürdü. ABD Başkanı George Bush'un ilan ettiği savaş daha uzun sürecek. Bu savaşı Suudi asıllı terörist Usame bin Ladin ve Irak lideri Saddam Hüseyin'in istediği gibi İslam'a karşı bir meseleye dönüştürmemek gerekir'' dedi. 
     Kara parayı yasal işlerde kullanan ülkeler arasında en kötüsünün ''Kıbrıs'' Kıbrıs Rum Kesimi olduğunu kaydeden Woolsey, ''Kıbrıs, Avrupa Birliği'ne girmek istiyor. Biz AB'deki dostlarımıza, Kıbrıs'a, 3-400 yıl sonra AB'ye girmeyi denemesini söylemelerini tavsiye ettik''diye konuştu. 






</TEXT>
</DOC>
