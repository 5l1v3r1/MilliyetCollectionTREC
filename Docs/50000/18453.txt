<DOC>
<DOCNO> 18453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/ekonomi/eko12.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar ve faiz inişe geçti 
</HEADLINE>
<TEXT>

     EKONOMİ SERVİSİ 

     Dış kaynak ve Enerji Bakanı Ersümer’in istifası döviz ve faiz piyasasında da olumlu karşılandı. 
     Bono faizleri 20 Şubat 2001’deki Ecevit - Sezer krizinden bu yana ilk defa yüzde 100 bileşiğin altına geriledi. 
     Sabah 1 milyon 120 bin liraya kadar düşen dolar, kamu ve Fon bankalarının yüksek fiyat girmeleriyle 1 milyon 150 bin - 1 milyon 170 bin lira aralığında dengelendi. 
     
     Yabancı banka döviz satıyor 
     Pazartesi valörlü işlemlerde yabancı bir bankanın dövizde satışlarını hızlandırması, dolar fiyatını 1 milyon 130 bin liraya kadar çekti. Uzmanlar, Merkez Bankası’nın dolarda keskin düşüşlere izin vermediğini bu nedenle çeşitli yollarla dolardaki dalgalanmayı azalttığını belirttiler. 
     Ayın son günü olan pazartesi günü doların Bakan Derviş’in söylediği gibi 1 milyon 100 bin liraya kadar çekilebileceğini iddia eden uzmanlar, yabancı bankaların döviz satışının, hisse senetlerinin takasının yapılacağı salıya kadar sürmesini bekliyorlar. 
     Olumlu gelişmeler yanında, Merkez’in repo faizini yüzde 79’dan yüzde 77’ye çekmesi, bono faizini 66 gün sonra yüzde 100’ün altına çekti. Piyasanın en aktif bonosu 10 Ekim 2001 vadeli bononun yıllık bileşiği dün günü yüzde 98.62’den tamamlarken, pazartesi valörlü işlemler yüzde 96’ya kadar geriledi. 
     



 EKONOMİ 



















</TEXT>
</DOC>
