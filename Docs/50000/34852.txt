<DOC>
<DOCNO> 34852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/spor/spo01.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum formülü 
</HEADLINE>
<TEXT>

Beşiktaş’ın hocası MİLLİYET’e, kısa vadede başarıyı yakalamak için, 150 dakika koşacaklarını,120 dakika savaşacaklarını, 90 dakika iyi oynayacaklarını söyledi 
     KARTAL YİĞİT 

     "Hayalci olmadım" 
     DAUM, Beşiktaş’ı kantara çıkardı, hedeflerini açıkladı, camiaya umut dağıttı. Alman hoca, kısa vadede başarıyı yakalayacak bir ekip oluşturduklarına dikkat çekti, "Asla hayalci olmadım. Ancak imzayı attığınız anda manevi olarak başarılı olmak zorundasınız. Avrupa’da yokuz. Yıldız oyuncumuz da yok. Ekonomik şartlar iyi değil. Takım olarak yıldız olacağız. 150 dakika koşacak, 120 dakika savaşacak, 90 dakika iyi oynayacağız" diye konuştu. 
     
     "Seçimler etkilenir" 
     ALMAN hoca 2002 yılında yapılacak kongreye işaret ederek, bu konuda ilginç mesajlar verdi "Gerçek anlamda ileriye dönük bir takım kuramadık. Bir yılda zafere ulaşacak futbolcuları transfer ettik. Başka da alternatifimiz yok. Bizim ligdeki konumumuz, doğal olarak yönetimi de yakından ilgilendiriyor. Yönetim Kurulu kalacakmış gibi hareket ediyor. Sahada alacağımız sonuçlar ve başarılar seçimleri de etkileyecek en büyük faktör." 
     
     "Garantiler aldım" 
     YÖNETİM Kurulu ile yaptığı toplantıdan umutlu çıktığını vurgulayan Daum, "İlk etapta geçen sezondan kalma paraların ödenmesini istedim" dedi. Alman hoca, "Sezon başlamadan bu gerçekleşmeli. Diğer alacaklar ise gelirler geldikçe nasıl olsa ödenir. Biz pahalı takım değiliz. Yönetim ile yaptığım görüşmeden başım dik çıktım. Demek ki bazı garantiler aldım. Şampiyonluk yarışının içinde olacağız. Trabzonspor’u yenip, lige moralli başlayacağız" ifadesini kullandı. 
     
     "Parmaklarımı yalardım" 
     DAUM, Alpay ve Oktay konusuna da değinerek, şöyle konuştu "Eski yıldızlarım olsaydı, çok şey yapardım. Örneğin Alpay gelse, parmaklarımı yalardım. Bazıları O’nu sorunlu görebilir. Aksine, her zaman bir şeyler öğrenmek isteyen oyuncuydu. Oktay ile görüştük. Kontratağa dayalı futbolda bizim için biçilmiş kaftandı. Çok istedim, ama Fenerbahçe’ye kaptırdık. Sergen’in alınması için de uğraştık, olmadı. Onun gibi mükemmel bir oyuncuyla az çalıştım." 
     
     "İdeal 17 yaratacağım" 
     SİYAH - Beyazlı takımdaki oyunculara da değinen Daum, her maça farklı on birle çıkacağını söyledi. Alman çalıştırıcı, "Artık ideal on bir yok, ideal 16 hatta 17 olacak. Tümer ve İlhan’ın durumları sezon başına kadar çözülmeli. İlhan, Stavrum’a göre çok daha hareketli. Ancak ikisi de ceza sahası santrforu. Hızlı forvetler lazım. Bu yüzden Oktay’ı istedim. Tabii ki Sertan’ı unutmamak lazım. Özellikle deplasman maçlarında en büyük kozum olacak" yorumunu yaptı. 
     
     "O defter kapandı" 
     NOUMA defterinin kapandığını da kaydeden Daum, sözlerini şu şekilde tamamladı "Beşiktaş’ta iyi şov yaptı, ama o iş bitti. Benzer olay şu anda Ali Eren’de yaşanıyor. İstemiyorum demiyorum, ama şu anda bizde olması söz konusu değil. Oyuncunun inanmadığı bir şeyi ona yaptıramazsın. Hocanın sorumluluğu nerede bitiyor, oyuncunun sorumluluğu nerede başlıyor, öncelikle bunu bilmek gerekir. Ceza vermek de çözüm değil. Önemli olan ilkelere herkesin saygı duymasıdır." 
     
Hakem uyarısı      Daum, çift kalede futbolcuların sürekli itiraz etmesi üzerine, "Ligde de böyle yaparsanız, kendinizi sahanın dışında bulursunuz" dedi 
     ALMAN hoca, yeni sezon öncesi futbolcuları hakem kararları konusunda sert bir şekilde uyardı. Fulya’da dünkü çift kale maçında hakem kararlarına itiraz eden oyunculara kızan Daum "Yeni sezonda hakem kararlarına kesinlikle itiraz etmeyeceksiniz. Aksi takdirde takımınızı yalnız bırakırsınız. İtiraz eden kendini saha dışında bulur. Bu konuda da asla taviz vermem" dedi. 
     DAUM, önceki akşam yönetimle yaptığı toplantıda, şampiyon olacaklarını söyledi. Beşiktaş’ın teknik patronu, yöneticilere ülkenin ekonomik kriz içinde olduğunu bildiğini de belirtti, "Ancak geçen yıldan alacağı olan oyuncular var. Bunu mutlaka çözelim. Yarışmacı bir kadromuz var. Başarılı olacağız" diye konuştu. Yönetim de para konusunda garanti verdi. 
     
Khlestov evde kaldı      BEŞİKTAŞ’TA ortaya koyduğu futbolla sürekli eleştiri konusu olan Khlestov’a Daum sahip çıktı. Alman hoca, önceki gün Başkan Serdar Bilgili ve yönetim kurulu üyeleri ile yaptığı toplantıda Rus futbolcunun iyi bir çalışma dönemi geçirdiğini hatırlatarak, "Tam bir profesyonel. Kendisinden yeni sezonda yararlanacağım, kalmasında yarar var" dedi. Bunun üzerine yönetim, daha önce kendisine kulüp araması istenen Khlestov’un kalmasına karar verdi. 
     
Nouma kumsalda      BEŞİKTAŞ’IN başını ağrıtan futbolcusu Nouma, günlerini plajda futbol oynayarak geçiriyor. Fransız oyuncu, ülkesinde düzenlenen ve Eurosport’un naklen yayınladığı turnuvada, Maxime 2001 takımının formasını giydi ve zaman zaman sinirlenip, rakiplerine kasti hareketlerde bulundu. Nouma’nın takımı 6-4 galip geldi. Bu arada İlhan ve Tümer’in durumunun cuma günü netleşeceği belirtildi. 
     



 SPOR 




















</TEXT>
</DOC>
