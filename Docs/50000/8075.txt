<DOC>
<DOCNO> 8075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/ekonomi/eko01.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Temizel, Sezer’e dosyaları yolluyor 
</HEADLINE>
<TEXT>

Fon bankalarının raporları, Cumhurbaşkanı Sezer’in talimatıyla inceleme başlatan Devlet Denetleme Kurulu’na gönderilecek 
     HARUN GÜREK Ankara 

     Bankacılık Düzenleme ve Denetleme Kurulu BDDK , Cumhurbaşkanı Ahmet Necdet Sezer ile Başbakan Bülent Ecevit arasında MGK’da yaşanan krizin nedenlerinden biri olan Devlet Denetleme Kurulu’nun bankalara yönelik incelemesi kapsamında istediği dosyaları gönderecek. 
     BDDK Başkanı Zekeriya Temizel’in, istenen dosyalara ilişkin, "Anayasa’nın 108’inci maddesi çok açık. İstenen dosyaları göndermek zorundayız" dediği öğrenildi. 
     Devlet Denetleme Kurulu DDK , Cumhurbaşkanı Sezer’in talimatı üzerine kamu bankaları ile BDDK’ya bağlı Tasarruf Mevduatı Sigorta Fonu bünyesindeki el konulan 12 bankaya ilişkin önceki hafta inceleme başlatmıştı. 
     
     Talep Anayasa’ya uygun 
     İçi boşaltılan özel bankalar ile kamu bankalarında ortaya çıkarılan kredi yolsuzluklarının siyasi bağlantılarının araştırılmasını isteyen Sezer’in, Temizel’e geçen hafta gönderdiği yazının ardından DDK, TMSF bünyesindeki bankalara ilişkin murakıp raporlarını da istedi. 
     Temizel, Sezer’in bilgi ve belgelerin verilmesini, DDK’nın ise raporları isteyen yazılarını henüz yanıtlamadı. Temizel, istenen bilgi ve belgelerin hazırlanması için BDDK’nın ilgili birimlerine talimatını verdi. 
     BDDK Başkanı Zekeriya Temizel’in, yakın çevresine yaptığı değerlendirmede, Anayasa’nın 108’inci maddesine dikkat çekerek, "Anayasa, DDK’ya istenen her türlü bilgi ve belgeyi verme zorunluluğunu getiriyor. Bu bilgi ve belgeleri vermek zorundayız. Anayasa’nın emri. Aksi bir tutum doğru olmaz" dedi. 
     DDK’nın istediği belgelerin hazırlanmasının zaman alacağı bu yüzden yazıya yanıt verilmesinin gecikeceği belirtildi. 
     


 EKONOMİ 


















</TEXT>
</DOC>
