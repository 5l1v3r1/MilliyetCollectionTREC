<DOC>
<DOCNO> 2386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/siyaset/siy11.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Başbakanlıkta 400 danışman 
ANKARA Milliyet 
     Başbakanlık ve Başbakanlığa bağlı 17 devlet bakanlığının toplam 400 kişilik danışman kadrosu olduğu anlaşıldı. İlgili devlet bakanlıklarıyla ilgili kuruluşlarda görevlendirilen danışmanlar ve geçici görevle atananlarla, bu sayının yaklaşık iki katına çıktığı öğrenildi. Başbakanlık'taki danışman ordusu Devlet Bakanı Ramazan Mirzaoğlu'nun danışman sayısıyla yeniden gündeme geldi.Basın müşaviri, özel kalem müdürü ve atanan diğer danışmanlar, bu kadronun belkemiğini oluşturuyor. 
     
     Şaibe iddiaları altında sınav 
ELÇİN ERGÜN Ankara 
     Hekim örgütleri ile Sağlık Bakanlığı arasında tartışmalara yol açan şef ve şef yardımcılığı sınavı Danıştay'ın yürütmeyi durdurma kararına karşın dün yapılmaya başlandı. Üç gün sürecek ve 600 şef ve şef yardımcısının belirleneceği sınavın üzerinden şaibeler henüz kalkmadı. Sağlık Bakanı Osman Durmuş dönemi öncesinde kurayla belirlenen jüri üyelerinin bu sınavla birlikte bakanlık tarafından atanmaya başlanması şaibe iddialarının başında yer alıyor. 
     
     YÖK Başkanı Köşk'e çıkmıyor 
ELÇİN ERGÜN Ankara 
     Yükseköğretim Kurulu'na YÖK yeni üye ataması ile patlak veren YÖK - Köşk krizini çözmek için Üniversitelerarası Kurul üyeleri bugün Köşk'e çıkıyor. Protokol ziyaretlerinde rektörlerle birlikte hareket eden YÖK Başkanı Kemal Gürüz, bu ziyarete katılmayacak. Sezer'in görev süreleri dolan YÖK üyeleri için Genelkurmay Başkanlığı, Bakanlar Kurulu ve kendi kontenjanından üyeleri atamasına karşın Üniversitelerarası Kurul'un adaylarını atamaması rektörleri harekete geçirdi. 
     
     Ulusal Program lider zirvesinde 
ANKARA Milliyet 
     Koalisyon partilerinin genel başkanları, Abdullah Öcalan'ın idamının uygulanmasının ertelenmesi kararını aldıkları zirveden sonra, bugün en sıkıntılı toplantılarından birini daha gerçekleştirecek. Türkiye'nin AB'ye adaylık sürecinde yapacağı reformları içeren Ulusal Program bugün üç liderin onayına sunulacak. Bin sayfalık belgeyi liderlere sunacak olan AB Genel Sekreteri Volkan Vural, siyasi kriterlerle ilgili bölüme, liderlerden aldığı talimat doğrultusunda son şeklini verecek. 
     


 SİYASET 













</TEXT>
</DOC>
