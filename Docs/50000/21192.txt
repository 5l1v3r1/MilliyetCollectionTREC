<DOC>
<DOCNO> 21192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo06.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın kabus gibi iki haftası... 
</HEADLINE>
<TEXT>

     Birinci Futbol Ligi'nde son 4 yılın şampiyonu Galatasaray, kabus gibi iki hafta geçirip, şampiyonluk şansını zora soktu. 
     Sarı-kırmızılılar, 30. haftada Fenerbahçe'nin Trabzonspor'a deplasmanda 1-0 yenildiği haftada Adanaspor'u kendi sahasında 4-1 yenerek, 3 puan farkla liderlik koltuğuna oturmuştu. 
     Bu haftanın ardından sarı-kırmızılı ekipte büyük düşüş yaşanırken,Galatasaray üst üste aldığı darbelerle 31. haftada liderliği averajla kaybetti, 32. haftada da 3 puan geriye düştü. 
     
     İlk darbe Fenerbahçe'den 
     Galatasaray, 3 puan farkla lider olarak girdiği 31. haftada şampiyonluktaki rakibi Fenerbahçe'ye 2-1 yenildi. Sarı-lacivertliler, bu galibiyetle averaj farkıyla liderliğe yükselirken, artık şampiyonluğu averajın belli edeceği yorumları yapılmaya başlandı. 
     
     Fark beklerken yenildiler 
     ''Cimbom'', 32. haftaya Ankaragücü karşısında hem galibiyet hem de averaj dezavantajını düzeltmek amacıyla çıktıysa da evdeki hesap çarşıya uymadı. 
     Galatasaray, ligde son dönemin formda ekibi Ankaragücü'ne kendi sahasında 2-1 yenilerek, zirve yarışında Fenerbahçe'nin Erzurumspor karşısında aldığı 2-1'lik galibiyetle 3 puan geriye düşerken, şampiyonluk şansını da zora soktu. 
     

</TEXT>
</DOC>
