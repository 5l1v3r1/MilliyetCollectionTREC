<DOC>
<DOCNO> 47737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/sonspo11.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan basını, İbrahim Kutluay'ı öve öve bitiremedi... 
</HEADLINE>
<TEXT>

     Basketbolda Erkekler Avrupa Ligi'nin C Grubu maçında deplasmanda Rus rakibi CSKA Moskova'yı 91-85 yenen Yunan Panathinakos takımının Türk basketbolcusu İbrahim Kutluay, kaydettiği 26 sayıyla Yunan basının ilgi odağı oldu. 
     Atina'da yayımlanan günlük spor gazetesi Derby, ''İbo, Rus rakibini boğdu '' başlıklı haberinde, karşılaşma süresince durmak bilmeden rakibini sayı bombardımanına tutan İbrahim Kutluay'ın sayesinde galibiyete ulaşıldığını kaydetti. 
     Derby, İbrahim'li Panathinaikos'un galibiyeti kolay elde ettiğini de vurguladı. 
     Elefteros Tipos Gazetesi ise, İbrahim Kutluay'ın 26 sayıyla Panathinakos'u zafere taşıdığını yazdı. 
     Türk basketbolcunun dün akşam üstünlüğünü sergilediğini kaydeden Elefteros Tipos, özellikle ikinci yarıda ''silahını çeken'' Kutluay'ın rakibini kendi sahasında yenmeyi başardığını yazdı. 
     Ethnos Gazetesi ise, ''İbo'nun kükremesiyle gelen galibiyet'' başlıklı haberinde, transferinde aldığı yüksek rakamı hakettiğini gösteren İbrahim'in dün akşam oyunuyla seyircileri adeta ''büyülediğini'' kaydetti. 
     Türk basketbolcunun Rus takımı karşısında adeta ''resital'' verdiğini yazan Ta Nea Gazetesi ise Kutluay'ın, takım arkadaşlarını ellerinden tutarak ''Yeşil Yoncaları'' zafere götürdüğünü vurguladı. 
     Apoyevmatini gazetesi de İbrahim'in, kaydettiği 26 sayıyla ''Yeşil ekspresin başmakinisti'' olduğu benzetmesinde bulunduğu haberinde, Türk basketbolcunun savunma ve hücumdaki başarılı performansının skoru belirleyen etken olduğunu yazdı. 
     






</TEXT>
</DOC>
