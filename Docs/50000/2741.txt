<DOC>
<DOCNO> 2741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/spor/yant.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürültü kirliliği 
</HEADLINE>
<TEXT>

     Kritik Tankut Antikacıoğlu 

     Hayır... Hayır... Salondaki bu davullar Eczacıbaşı’nın olamaz... 
     Ya o müzik İnsanı çıldırtacak, kulakları sağır edecek gürültüye ne demeli 90 desibele dayanmak her babayiğidin harcı değildi. 
     Ve saha kenarındaki garip amigo... Kravatı gömlek yakalarını aşmış, gömlek uçları pantolonundan taşmış, voleyboldan nasibi olmayan kişi adeta orkestra şefliğine soyunmuş, ıslıkla tribündeki davulcuları yönetiyor. "Daha hızlı vurun, vurun" diyor. Salonun cehenneme dönmesi için elinden geleni ardına koymuyor. 
     Oyun alanı içinde ise İstanbul deplasmanına gelmiş, İspanya’nın Universidad Granada takımı voleybolcuları çaresizlik içinde kulaklarını tıkamaya çalışıyor. Tribünlerdeki tablo da farklı değil. Yanıbaşımdaki musiki ustatlarımızdan tanburi Sadun Aksüt alı al, moru mor olmuş, kaçacak yol arıyor. Dinler misiniz beni Sayın Bülent Eczacıbaşı... Bakınız tüm olup bitenleri gördünüz Sayın Faruk Eczacıbaşı... Duyarlılığınızı biliyor ve de inanıyorum. Bu davulların o salona nasıl getirildiğinin hesabını soracaksınız elbette. Biliyorum, desibeleyi ölçemeyen müzik yönetmenine bundan böyle bu görevi verdirmeyeceksiniz. Ama dün kaybedilen prestiji, Eczacıbaşı olgunluğunu nasıl geri getireceksiniz Konuk İspanyol takımının bu maçta olan bitenleri nakledişini nasıl önleyeceksiniz 
     Fair - Play diyoruz. Bu nasıl centilmenlik Hem de üçüncü kez Final - Four’u Türkiye’ye getirme uğraşını verdiğiniz bir dönemde... 
     Üniversidad Granada gibi vasat bir takım önünde bu yapılanlara ne gerek vardı. Eczacıbaşı iyi mi oynadı Asla... Sadece Chachkova ve Çiğdem’le etkili - taktik smaç servis attı, o bile yetti. İrina’nın köşede yüksek toplara hücumu artıyı getirdi. Blokör Özlem’e, smaçör Natalia’ya gerek bile kalmadı. Rakip takım Dominikli Rodrigez, Küba asıllı Fernandez ve De Velasco ile Eczacıbaşı’nın zayıf savunmasını hırpaladı hepsi o kadar. 
     Bu curcunada acınacak iki de coach vardı. İspanyol Aurelıo Urena şaşkına döndü. Eczacıbaşı’nın coachu Mikhail Omelchenko’nun sessizliğine, "durdurun şu komediyi" demeyişine doğrusu bir anlam veremedim. Her iki teknik adam molalarda seslerini nasıl duyurdu anlayamadım. Maçın BEV gözlemcisi İtalyan Montesi ile baş hakem Bulgar Stoyanov’un olaylara tepki göstermeyişi bir başka gariplikti. 
     


 SPOR 






























</TEXT>
</DOC>
