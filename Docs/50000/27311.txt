<DOC>
<DOCNO> 27311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/yazar/bila.html </URL>
<DATE> 2001/06/17/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Derviş, takas, Telekom 
</HEADLINE>
<TEXT>

     Devlet Bakanı Kemal Derviş, Frankfurt ve New York ziyaretlerinden sonra bugün bir basın toplantısı yapmayı düşünüyor. Temasları hakkında bilgi verecek, "takas"la ilgili ulaşılan sonuçları açıklayacak. 
     Hazine'yi kısa vadeli borç baskısından kurtarmayı amaçlayan "takas" projesi, Derviş'i ve Hazine'yi memnun etmiş durumda. Elinde devlet kağıdı bulunduran bankaların takasa gösterdikleri ilgi beklenenin üzerinde. 
     
HAZİNE'YE GÜVEN      Türk lirası cinsinden kısa vadeli kağıtları dövize endeksli uzun vadeli kağıtlarla takas etmeyi kabul eden bankaların Hazine'ye yaptıkları önerinin tutarı, 10 milyar doları bulmuş durumda. Hazine'nin beklediği ise 2.5 milyar dolar civarındaydı. İlginin bu denli yüksek olması Derviş ve kurmayları tarafından hükümete ve Hazine'ye güven olarak değerlendiriliyor. 
     Derviş, bugün takas rakamlarında son durumu açıklayacak. Ancak Hazine, takas için yapılan önerilerin hepsini kabul etmeyi de düşünmüyor. Hedef 5 - 7 milyar dolarlık bir takasa girmek. Bu düzeyde bir takasın Hazine'yi kısa vadeli borç baskısından kurtaracağı ve rahat bir nefes aldıracağı değerlendirmesi yapılıyor. 
     Derviş, bu ilgiye teşekkürle yanıt verecek... 
     Devlet Bakanı Derviş ve kurmaylarının, piyasalarda başlayan hareketlenme ve alınan makro sonuçlardan memnun oldukları söylenebilir. Ancak teknik düzeyde bazı sorunlar sürüyor. Emlakbank konusunda Devlet Bakanı Faruk Bal'la aralarındaki sorunu büyük ölçüde aşan Derviş, şimdi yeniden Telekom sorunuyla karşı karşıya. 
     
YENİ ANLAŞMAZLIK      Telekom'un yeni yönetiminin belirlenmesi konusunda Ulaştırma Bakanı Enis Öksüz'le yeni bir anlaşmazlık yaşanıyor. Öksüz'ün Telekom'un yeni yönetimine önerdiği, çoğunluğu Gazi Üniversitesi öğretim üyeleri olan isimlere telekomünikasyon alanında uzman olmadıkları saptamasını yapan Derviş ve kurmaylarının itirazı sürüyor. Önerilen isimler arasında hayvancılık uzmanlarının bile bulunduğu, IMF'ye verilen niyet mektubunda, "profesyonel yönetim" taahhüdünün esas alınması gerektiği görüşünü savunuyorlar. 
     Peki Derviş ve kurmaylarının Telekom yönetimi için önerdikleri isimler arasında kimler var 
     
TELEKOM'A ECZACIBAŞI      Derviş ve kurmaylarının önerdikleri ve ısrar ettikleri isimlerin başında Faruk Eczacıbaşı geliyor. Bülent Eczacıbaşı'nın kardeşi olan Faruk Eczacıbaşı, Bilişim Derneği Başkanı. Derviş, Eczacıbaşı'nın mutlaka yönetimde olması için çok ısrarlı. 
     Derviş'in önerdiği bir diğer isim Mehmet Çelebiler. Telekomünikasyon alanında çalışan Çelebiler, özel sektörün önde gelen isimlerinden. 
     Derviş'in önerdiği üçüncü isim Tanju Artun. NETAŞ'ta yetişen Artun da bu sektördeki deneyimli, uzman isimlerden biri. 
     Telekom'un yeni yönetiminin bir - iki hafta içinde sonuçlandırılması gerekiyor. 
     Derviş ve Öksüz, bu süre içinde yine karşı karşıya gelecekler. 
     New York ve Frankfurt ziyaretlerine gelince... 
     Derviş'e yabancıların ilettikleri konu, yine "politik risk" konusu. Yabancılar üç ayı geçecek sürelerde yatırım yapmak konusunda çekingen davranıyorlar. Nedeni de "politik risk" olarak gösteriyorlar. Derviş ve kurmaylarının bu tür sorulara karşı yaklaşımı ise güvensizliğe neden olacak bir ortam olmadığı yönünde. Koalisyon liderlerinin Derviş'e ve programa desteklerinin tam olduğu, bu soruyu soran yabancılara iletiliyor. Sadece teknik düzeyde bazı bakanlarla sorunlar yaşandığını ancak hepsinin de liderlerin katkısıyla aşıldığı vurgulaması yapılıyor. 
     Derviş ve kurmayları, yaza girerken genel gidişten ve yavaş yavaş ortaya çıkmaya başlayan sonuçlardan memnun ve gelecekten umutlular... 
     
     







Osmanlı valsi 


Derviş, takas, Telekom 


Devlet Baba 


Kürtçe deyince akla gelen 


Çınar devrildi 


Babalar ve çocuklar 


Yangın söndürüldü mü 


Oh be stres bitti 


Burası Ortaköy, burdan giriş yok... 


Kaz, kız, göz... 


Boğaz'da nükleer tehlike 


Vakıfbank'ta Bayındır krizi 


Takas 'Mesih' olur mu 


Köşkler vekillerin emrinde 


"En güzel aşk filmi Selvi Boylum Al Yazmalım" 


</TEXT>
</DOC>
