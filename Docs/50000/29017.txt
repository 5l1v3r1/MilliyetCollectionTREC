<DOC>
<DOCNO> 29017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/guncel/gun08.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivil tepki, vergiyi durdurur mu 
</HEADLINE>
<TEXT>

ÇAPRAZ ATEŞ 
     ÜMRAN AVCI 

     Ekonomide 21 Şubat’ta çıkan kriz sonrası bütçe açıklarını kapatmaya çalışan hükümet üst üste zam yaptı. Otoyollardan, benzin ve köprü ücretlerine kadar A’dan Z’e her şeye zam geldi. Ardından da ek vergi paketi hazırlandı. Hükümetin 1 katrilyon liralık gelir beklediği ek vergi paketi tartışmalara neden oldu. Halk ek vergileri ödemek zorunda mı Ödemezse ne olur Sivil inisiyatif devlete karşı yaptırım olabilir mi Sivil itaatsizlik bir hak değil mi Tarafların görüşleri şöyle 
     
     Ergin Cinmen Avukat 
Vatandaş tepkisi zammı durdurur      Köprüden para ödemeden geçildiğinde ceza ödenir, ama herkes vızır vızır geçerse farklı olur. "Mücrim artarsa, cürüm zail olur" diye bir laf vardır. Yani herkes o suçu işlerse, suç ortadan kalkar. Herkes aynı suçu işliyorsa, demek ki ortada yanlış bir şey vardır. Ona tepki duyulması da suç olmaktan çıkar. Bu anlamda eğer toplumsal bir istenç olursa, ki olabilir, çünkü herkesin vergi ödemekten canı çıktı. Bu vergiler toplumsal talep olursa geri çektirilebilir. 
     Küçük küçük, yekun teşkil etsin diye yapılanın adı haraç toplamaktır. Hiçbir sosyal güvenceyle ilgili adım atmazken, devamlı vatandaştan, hem de orta sınıftan bu kadar fazla "tırtıklamak" sosyal hukuk devleti ilkesine aykırı. Anayasa Mahkemesi’nin bu kanunu, bu nedenlerle iptal etme ihtimali var. Ama, mahkeme böyle bir karar verir mi, vermez mi bilemiyoruz. Muhalefet partileri, Cumhurbaşkanı, Anayasa Mahkemesi’ne bu nedenle gidebilir. Ayrıca, suç işlediniz diye yargılandığınız mahkemeye, Anayasa’ya aykırılık iddiasında bulunabilirsiniz. Mahkeme bunu uygun görürse, Anayasa Mahkemesi’ne gönderebilir. 
     
     Engin Başaran Tüketiciler Derneği Genel Başkanı 
Vergilere karşı koyulmalı      Sivil tepkiyle vergiler geri alınabilir. Bütün sivil toplum örgütleri, tüketici kimliği altında bu vergi ve zamlara tepki versinler. Bu tepkilerin şimdi tam zamanı. Cep telefonundan yedi tür vergi alınıyor. Ekonomik krizden kurtulmanın yolu vergiyi alamadığından almaktır. Halk kitleleri örgütlü olarak mutlaka tepki vermeli. Bu şekilde vergilerin geri çekilmesini sağlamak lazım. Artık tepkisel olmamızın zamanı geldi. Protesto edeceğiz ve son vergiler için Danıştay’a gitme ihtimalimiz var. 
     
     Prof. Dr. Osman Altuğ Marmara Üniversitesi 
Devlet yakaladığını öpüyor      Türkiye gerçek geliri vergilendirmek yerine, dolaylı vergileri, canı sıkıldıkça ortaya çıkarıyor. Ek vergilerle kayıt dışı ekonomiye devam kararı alındı. Devlet, "yakaladığımı öperim" diyor. "Telefonun, arsan, arazin, bankada paran varsa, yakalarım öperim" diyor. Vergiler adil değil. Türkiye’nin en zengin adamı da, en yoksulu da bir depo benzine aynı vergiyi ödüyor. Bu zulümdür. Kayıt dışı olan siyasi partilerin finansmanını, parası olanlar yapıyor. Kimde para var Kayıtdışı kazananlarda. Bu vergiler tamamen hukuka aykırıdır. Hukuk dışıdır. Vatandaş ödemiyorum dese ne yazar. Paran kadar vatandaşsın. 
     
     Mustafa Özyürek TURMOB Başkanı 
Ödememek imkansız      Vergi ödememek, vergi cezalarını gerektirir. O cezayı göze alan mükellef ödemeyebilir. Bunun usulsüzlük cezaları vardır. Ödeyemezseniz 6183 sayılı "Amme alacaklarını Tahsil Usülü Hakkıda Kanu"na göre icra yoluyla vergi idaresi tahsil eder. Hukuk sistemi içinde vergi ödememek mümkün değildir. Bunun yolu vatandaşlarımızın yüzde 50’sinin yaptığı gibi kayıt dışında kalmaktır. 
     Kayda girmişseniz, beyanname veriyorsanız bunlardan kurtuluş yoktur. Kanunla konulan vergi, kanunla kaldırılır. Kanunlar süreli olabilir. Örneğin şu anda özel işlem ve özel iletişim vergisi yani telefon ve belgelerden alınan vergiler iki seneliktir. İki sene sonra bu vergi kalkar. Süresi dolunca almaktan vaz geçer veya yeni bir kanun çıkarır ve "ben bu vergiden vaz geçtim" der. 
     Türkiye’de her gün zam yapılır bir tek Allah’ın kulu yürüyüş yapmaz. Toplumsal tepki bizde çok beklenmemelidir. 
     
     Doç. Dr. Nihal Saban Marmara Üniversitesi öğretim üyesi 
İtiraz hakkı yok      Vatandaşın vergileri ödememe gibi bir hakkı yok. Çünkü bunlar doğrudan tüketim üzerinden alınan vergiler. Hiç kimsenin, "bunları ödemiyorum" deme hakkı yok. Ödemediğinde cezalı bir şekilde ödemek durumunda. 
     Vergilerden çok ciddi bir gelir artışı bekleniyor ama herkes ödeyeceği vergilerin sınırına gelmiş durumda. İtiraz hakkı olmayan bir vergi. 
     Anayasa Mahkemesi’nde şu anda enflasyona endeksli bir biçimde artan vergilerle ilgili bakılmakta olan bir dava var. O dava eğer anayasaya aykırı bulunursa, o zaman bu yol bir anlamda kapanmış olacak. 
     



 GÜNCEL 




















</TEXT>
</DOC>
