<DOC>
<DOCNO> 39982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/sondun07.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tom Hanks, Di Caprio'yu kovalayacak 
</HEADLINE>
<TEXT>

     Hollywood'un iki ünlü aktörü Tom Hanks ve Leonardo DiCaprio, sinemanın ''harika çocuğu'' Steven Spielberg'ün ''Catch Me If You Can'' adlı yeni filminde buluşacak. 
     Hanks, FBI'ın ''arananlar listesindeki en genç suçlu'' rolündeki DiCaprio'yu film boyunca kovalayan FBI ajanını canlandıracak. 
     Internetteki ''popcorn'' sitesinin haberine göre, Spielberg'in yöneteceğinin açıklanmasının ardından Hollywood'da ilgi odağı olan ''Catch Me If You Can'' filminin yıldız kadrosu giderek genişliyor. Daha önce ''Er Ryan'ı Kurtarmak-Saving Private Ryan'' filminde Tom Hanks ile birlikte çalışan Spielberg, yeni filminde de bu önemli rol için ünlü aktörü seçti. 
     DiCaprio, filmde FBI'ın ''arananlar listesindeki'' en genç kişi olarak tarihe geçen Frank Abagnale J.R'ı canlandıracak. Gerçek bir hayat hikayesinden yola çıkılarak çekilecek filmde, milyonlarca doları çalarak bir uçağı rehin alan 18 yaşındaki Abagnale'in ''kabarık suç dosyası'' gözler önüne serilecek. 
     Hanks'in Abagnale'yi uzun bir kovalamanın ardından adaletin önüne çıkaran Joe Shaye adlı FBI ajanına hayat vereceği filmde, kanun karşısında karşı karşıya geldikten sonra ''iki samimi dost'' olan Shaye ve Abagnele'nin ilginç arkadaşlık öyküsü de işlenecek. 
     53 yaşındaki eski suçlu Frank Abagnale J.R, halen FBI'da ''dolandırıcılığı önleme'' konusunda konferanslar veriyor. 
     Tom Hanks'in ''ölüm meleği'' adlı bir gangsteri canlandırdığı ''The Road to Perdition'' adlı film, Aralık ayında ABD sinemalarında gösterime girecek. 






</TEXT>
</DOC>
