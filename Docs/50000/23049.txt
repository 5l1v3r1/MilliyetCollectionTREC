<DOC>
<DOCNO> 23049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/ekonomi/eko04.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom’u uyduruk fiyata sattırmam 
</HEADLINE>
<TEXT>

Ulaştırma Bakanı Enis Öksüz, Telekom’un sekiz yıl önce yapılmış değer tespitine göre satılmasına izin vermeyeceğini söyledi 
     HARUN GÜREK Ankara 

     Uzun tartışmalardan sonra özelleştirilmesi için gereken yasal düzenleme yapılan Türk Telekom TT ihalesi 2002 yılına kalıyor. TT’nin değeri de yeniden belirlenecek. Ulaştırma Bakanı Enis Öksüz, şirketin uyduruk bir fiyata satılmasına izin vermeyeceğini söyledi. 
     
     Derviş de söylemişti 
     Sivil Havacılık Sempozyumu’na katılan Ulaştırma Bakanı Enis Öksüz, Sezer tarafından onaylanan yasanın birilerince Anayasa Mahkemesi’ne götürüleceğini belirterek, "Sayın Kemal Derviş de yasanın bazı maddelerinin Anayasa’ya uygun olmadığını söylemişti" diye konuştu. 
     Telekom’un yedi - sekiz yıl önce yapılmış uyduruk bir değer tespit çalışmasına göre belirlenmiş bir fiyatla satılmasına izin vermeyeceğini kaydeden Öksüz, "Değeri üç olan bir Telekom bire satılamaz" dedi. 
     Telekom’un değerine ilişkin kendi kafasında bir rakam olduğunu da sözlerine ekleyen Öksüz, "Ama bunu söyleyemem. Söylersem ve çıkmazsa ben haksız duruma düşerim, çıkarsa başkaları zor durumda kalır" dedi. Öksüz, yönetimde niye değişiklik yapıldığını anlayamadığını, uluslararası kuruluşların kişilerle ilgilendiğini sanmadığını söyledi. 
     
2002’ye kaldı      Özelleştirme İdaresi Başkanlığı ÖİB , daha önce askıya aldığı özelleştirme sürecini yeniden başlattı. TT’nin değeri yeniden belirlenecek. Bu amaçla yeniden bir komisyon oluşturulacak. Ulaştırma Bakanlığı’ndan bir uzmanın da yer alacağı komisyon, değer tespitini daha önceki raporu dikkate alarak yapacak. Ardından TT Özelleştirme Komisyonu da yeniden belirlenecek ve fiilen ihale süreci başlayacak. Ancak ihale 2002 yılından önce yapılamayacak. Bu arada TT Genel Kurulu’nun 29 Mayıs’ta yapılması bekleniyor. 
     



 EKONOMİ 





















</TEXT>
</DOC>
