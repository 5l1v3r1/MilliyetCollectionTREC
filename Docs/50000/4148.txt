<DOC>
<DOCNO> 4148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/guncel/gun05.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Buffalo bürokrata çarptı 
</HEADLINE>
<TEXT>

Türkiye'ye kaçak ve denetimsiz et sokanlarla ilgili operasyonun ikinci ayağı başladı Mersin ve Ankara'da 20 bürokrat gözaltına alındı 
     GÖKÇER TAHİNCİOĞLU Ankara 

     Türkiye'ye kaçak ve denetimsiz et ve gıda ürünleri sokulmasına ilişkin yürütülen Buffalo Operasyonu'nda, İshak Romano'nun sahibi olduğu firmalara kalite kontrol, dahilde işleme rejimi ve giriş izin belgelerini veren 20 bürokrat gözaltına alındı. Bürokratların bu izinleri hangi bağlantılar sonucu ve neye karşılık verdikleri araştırılıyor. 
     Yaklaşık 10 yıl boyunca, yurtdışından alınan kalitesiz ve sağlıksız et ve gıda ürünlerini Türkiye'ye soktuğu gerekçesiyle tutuklanan İshak Romano, bürokratları da yaktı. Buffalo Operasyonu'nu yürüten Ankara DGM Savcısı Hakan Kızılaslan'ın talimatıyla Serbest Bölgeler Genel Müdürü Mehmet Demirel, Mersin Serbest Bölge İl Müdürü Zafer Nergiz, Mersin Serbest Bölge Müdürü Erol Taşyürek, Mersin Serbest Bölge Müdür Yardımcıları Erol Moğul, Hasan Hüseyin Atıl, Tarım Bakanlığı Müşaviri Nazif Aslan, Tarım Bakanlığı Teşkilatlanma ve Destekleme Genel müdür Yardımcısı Türkan Tezcan, Mardin Serbest Bölge Müdürü Yusuf Yıldız, Tarım Bakanlığı Koruma Kontrol Genel Müdürü İsmail Mert, Genel Müdür Yardımcısı Hulusi Ötebay, Serbest Bölgeler Genel Müdürlüğü'nde görevli Veysel Altay ve Mustafa Yıldırım, Gümrük Memuru Mehmet Uşak'ın da aralarında bulunduğu 20 kişi gözaltına alındı. 
     Bürokratlar Ankara Emniyet Müdürlüğü Kaçakçılık ve Organize Suçlar Şubesi polislerince sorgulanmaya başlandı. Daha önce Romano'nun da aralarında bulunduğu dokuz kişinin tutuklandığı operasyonu yürüten Savcı Kızılaslan, bürokratların gözaltına alınmasını sağlayan düğmeye 2000 yılının aralık ayında bastı. Tutuklananların ifadelerinden hareket eden Kızılaslan, Tarım Bakanlığı ve Dış Ticaret Müsteşarlığı Serbest Bölgeler Genel Müdürlüğü'nden başta Inter Gıda olmak üzere Romano'ya ait firmalara izin belgelerini veren bürokratların isimlerini istedi. Tarım Bakanlığı firmalara yıllarca verilen "kalite kontrol belgelerini", Dış Ticaret Müsteşarlığı Serbest Bölgeler Genel Müdürlüğü de, "Dahilde İşleme Rejimi" ve "Türkiye'ye Giriş Onay Belgeleri" ni DGM'ye gönderdi. Yaklaşık 850 klasörlük belgeleri gümrük ve maliye müfettişlerine inceleten Savcı Kızılaslan, isimlerin belirtildiği önraporun hazırlanmasından sonra gözaltı talimatını verdi. Savcı Kızılaslan, başta Mardin Serbest Bölge Müdürlüğü olmak üzere serbest bölgelerden, Türkiye'ye son yıllarda iki milyon tona yakın kaçak et sokulduğunu ve bunların Mardin'den son dönemde sokulanların sağlıksız olduğunu saptadı. Soruşturmada, gümrük ve maliye uzmanları Hindistan, Pakistan ve İran'dan getirilen kaçak etlere ait sahte belgelerin Mersin'de hazırlandığını da ortaya çıkardı. 
     
Drej Ali'ye gözaltı talimatı      Bu arada yeni Buffalo Operasyonu'nda yeraltı dünyasının ünlü ismi Drej Ali'nin de adı ortaya çıktı. Daha önce çek senet tahsilatından dolayı hakkında soruşturma yapılan "Drej Ali" lakaplı Ali Yasak'ın, devletin et ihalelerinde taraflara korku ve baskı yaparak ihalelere fesat karıştırdığı öne sürüldü. Ankara DGM'nin talimatı üzerine Yasak'ın İstanbul'da gözaltına alınabileceği bildirildi. 
     


 GÜNCEL 























</TEXT>
</DOC>
