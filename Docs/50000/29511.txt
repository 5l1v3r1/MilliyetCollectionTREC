<DOC>
<DOCNO> 29511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sonspo03.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan "Futbolcu satışı bitti. Yeni kaynaklar bulmalıyız" 
</HEADLINE>
<TEXT>

     Gaziantepspor Kulübü Başkanı Celal Doğan, ekonomik krizlee boğuşan Türkiye'de, futbolun da kaynak yönünden büyük yara aldığını belirterek, ''Kulübü kalıcı gelir kaynaklarına kavuşturmak için arayış içerisindeyiz'' dedi. 
     Doğan, yaptığı açıklamada, FIFA'nın gündeme getirdiği serbest dolaşım hakkı sonrasında kulüplerin en büyük gelir kaynaklarından biri olan futbolcu satışının kalktığını anımsatarak, kulüplerin artık daha hesaplı hareket etmeleri gerçeğinin ortaya çıktığını söyledi. 
     Kulüplerin bu gerçek karşısında yapacakları fazla bir şey olmadığını, bu nedenle Gaziantepspor'u acilen kaynağa kavuşturmayı hedeflediklerini kaydeden Doğan, şöyle devam etti 
     ''Artık hiçbir işadamı veya müteşebbise sitem etmeyeceğim. Sonuçta bu kulüp hepimizin malı. Bu ortamda kimsenin elini cebine atmasını isteyemem. Kentten kaynak yaratma durumunun olmadığı anlaşıldı. Kurumsallaşmalıyız. Burası malım değil. Yarın varsam, obür gün yokum. Kulübü kendi gelirleri ile ayakta duracak hale getirmeliyiz. Buna herkesin destek vermesi gerekir.'' 
     
     'Önemli hedeflerimiz var' 
     Takımı her sezon yeni başarılara taşıdıklarını, birlik ve berababerlik ile bu noktalara gelindiğini vurgulayan Doğan, sözlerini şöyle tamamladı 
     ''Bu başarılar küçümsenir oldu. Kimse günü birlik başarı beklemesin, önemli hedeflerimiz var. Bunu da akıl ve para ile çözeceğiz. Gelecek sezon daha iddialı olmanın mücadelesini veriyoruz. 
     Kulüp için çok güzel fiziki ortam oluşturduk. İşini bilen, istikrarlı bir yönetim ile neler yapılabileceğini Türkiye'ye gösterdik. Gaziantep spor kamuoyunu arkamıza aldık. Artık kulübü kurumsallaştırıp, yönetimi yenilere teslim etmek istiyorum. 
     Asıl işim belediyecilik ve bu kente hizmet etmeliyim. Kulübün başına başka bir arkadaşın gelmesi için hazırlık yapmak zorundayız. Gaziantepliler bugüne kadar hep zor olanı başardı. Bunu da başaracağımıza inanıyorum.'' 






</TEXT>
</DOC>
