<DOC>
<DOCNO> 19705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sondun10.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tito'dan sonra uzay turisti olmak isteyen 100 kişi sıraya girdi 
</HEADLINE>
<TEXT>

     Uzay turisti Dennis Tito'dan sonra uzaya gitmek isteyenler sıraya girdi. 
     Tito'nun 20 milyon dolar ödeyerek Rus uzay mekiğiyle uzaya gitmesine yardımcı olan Space Adventures Uzay Maceraları firması, uzaya gitmek için milyonlarca dolar ödemeye hazır çok sayıda müşterisi bulunduğunu bildirdi. 
     Firmanın, uzaya gitmek için 98 bin dolar depozito karşılığında 100 adet rezervasyon yaptığı belirtildi. 
     Firma Başkanı Eric Anderson, Tito'nun Uluslararası Uzay İstasyonu'na UUİ yaptığı bir haftalık ziyaretin ve Rus soyuz uzay aracıyla seyahatinin, yeni başlayan uzay turizm endüstrisine ilgiyi artırdığını söyledi. 
     Dünya'ya yarın dönmesi beklenen Tito'nun uzay istasyonuna ziyaretine karşı çıkan ve kıracağı her şeyin parasını ödemeyi kabul ettiğini gösteren belgeler imzalamasını isteyen Amerikan Ulusal Havacılık ve Uzay Dairesi NASA ise, uzay mekiklerinde henüz sivilleri görmeye hazır olmadığını bildirdi. 






</TEXT>
</DOC>
