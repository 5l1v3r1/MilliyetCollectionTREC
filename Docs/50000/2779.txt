<DOC>
<DOCNO> 2779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sondun03.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus üst düzey yetkili ABD'de gözaltına alındı 
</HEADLINE>
<TEXT>

     Rusya'nın eski Devlet Başkanı Boris Yeltsin döneminde Kremlin Sarayı'nın malvarlıklarından sorumlu müdürü olan ve şu anda Rusya-Belarus birliği sekreterliğini yürüten Pavel Borodin, ABD'de gözaltına alındı. 
     Itar-Tass'ın haberine göre Borodin, dün gece New York'un Kennedy Havaalanı'nda, İsviçre başsavcılığının hakkında verdiği tutuklama kararı doğrultusunda gözaltına alındı. Borodin'in, bugün New York'un Manhattan mahkemesine çıkarılacağı bildirildi. Borodin hakkındaki tutuklama emri, İsviçre başsavcılığının, Yeltsin ve ailesinin de adlarının karıştığı yolsuzluk iddiaları soruşturması sırasında verilmişti. Kremlin Sarayı binalarının onarımını üstlenen İsviçre'nin Mabatex firmasının rüşvet verdiği iddia ediliyor. Soruşturma Rusya başsavcılığı tarafından da yapılmış, ancak delil yetersizliği nedeniyle kısa bir süre önce düşürülmüştü. 




</TEXT>
</DOC>
