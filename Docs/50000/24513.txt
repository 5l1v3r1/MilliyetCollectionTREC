<DOC>
<DOCNO> 24513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sonspo13.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün'den Yıldırım'a mektup "Çok olumsuz etkileneceğiz..." 
</HEADLINE>
<TEXT>

     Fenerbahçe Futbol Takımı Kaptanı Ogün Temizkanoğlu, görevden ayrılacağını açıklayan kulüp başkanı Aziz Yıldırım'a internet sitesinden mektup yazarak, bu konuyu bir kez daha düşünmesini istedi. 
     Sarı-lacivertli futbolcu, ''www.oguntemizkanoglu.com'' internet adresinden yazdığı mektupta kulüp başkanı Aziz Yıldırım'a şöyle seslendi 
     ''Fenerbahçe'ye ilk geldiğim günleri hatırlıyorum. Bir büyük camiadan, bir yenisine gelmiştim. İçimde bazı endişeler vardı. Acaba beni Fenerbahçe camiası kabul edecek miydi Yıllarca Trabzonspor forması giydikten sonra, bir Fenerbahçeli olduğuma inanacaklar mıydı Olası başarısızlıklarda ki bunu çok yaşadık, bana hoş görüyle bakacaklarmıydı ve bana arka çıkanlar olacak mıydı Bunları endişe içinde hissetmiştim.'' 
     
     'Hep yanımızdaydınız' 
     Aziz Yıldırım zamanında Fenerbahçe'ye geldiğini anlatan Ogün, mektubunda daha sonra şu görüşlere yer verdi 
     ''Aradan bir hayli uzun bir dönem geçti. Bu dönemde hep beraber olduk. Siz ilk günden beri yanımdaydınız. Sizin başkanlığınızda Fenerbahçe gibi büyük bir kulübün kaptanlığına yükseldim. Yine yanımdaydınız. İlk sezon büyük düş kırıklıkları yaşadık. Yanımızdaydınız. Pendikspor yenilgisi sonrası kabus gibi günler yaşadık. Bize destek verdiniz. Yanımızdaydınız. Samandıra'da Avrupa'ya bile örnek olacak tesislere taşındık. Yanımızdaydınız. Sezona yeni ümitlerle girdik. Yanımızdaydınız. Türkiye Kupası'nda finale yükseldik. Yanımızdaydınız. Galatasaray galibiyetleri yaşadık. Yanımızdaydınız. Şampiyon olduk. Yanımızdaydınız. 
     Daha hangi birini sayayım Aziz başkanım. Hep ama hep yanımızdaydınız. Hep bize destek verdiniz. İyi günlerde kendinizi geri plana çektiniz. Kötü günlerde yumruğunuzu ortaya çıkarıp, bize olan güveninizi gösterdiniz. 
     Mustafa Denizli gibi, Fenerbahçe camiasının zor kabullenebileceği bir ismi, korkmadan Fenerbahçe'ye getirdiniz. Şimdi Fenerbahçeliler, Mustafa hocalarına toz kondurmuyor. O da belki sizden aldığı güçle korkmadan yürüdü. Tecrübesini, kariyerini, bilgisini rahat rahat ortaya koydu ve şampiyonluğu Fenerbahçe'ye getirdi. Her Fenerbahçeli biliyor ki, Mustafa hoca Fenerbahçe'yi Avrupa'da da başarıya taşıyacak. 
     Her başı ağrıyan futbolcu size koştu. Siz onunla uzun uzun konuşmadınız. Sadece derdini dinlediniz ve kısa sürede çareyi buldunuz. Sizin gibi bir insanın gücünü hep arkamızda hissettik. Bu güçle şampiyon olduk.'' 
     
     'Avrupa borcumuz var' 
     Ogün, mektubunu şöyle sürdürdü 
     ''Evet, dediklerinizde haklısınız. İşinize nokta koydunuz. Sağlığınız bozuldu. Bunda bizim aldığımız başarısız sonuçların ne kadar da etkili olduğunu biliyoruz. En sonunda şampiyonlukla sizi güldürebildik. Aile hayatınız olumsuz etkilendi. Eşinizi, çocuklarınızı göremez oldunuz. Onların yerini elbette dolduramayacağımızı biliyoruz. 
     Ancak sayın başkanım, daha işimiz bitmedi. Bizim şampiyonlukla size olan borcumuzu ödediğimize inanıyorum. Siz de şampiyonlukla görevinizi bitirmediniz. Daha doğrusu bizden alacağınızı almadınız. Başkanım daha görevde kalmalısınız. Bizim size bir de Avrupa borcumuz var. Avrupa'da sağlayacağımız başarıyla yüzünüzü güldürmek istiyoruz. Belki şampiyon olmayabiliriz. Belki final de görmeyebiliriz. Ama siz bizleri Avrupa'da izlerken başkan olarak gurur duymalısınız. Bunu size yaşatmalıyız. Şükrü Saraçoğlu Stadı da sizi bekliyor başkanım. O stat maraton tribünü inşaatı sonrası yaklaşık 60 bin kişilik kapasiteye vardığında, tribünler 'Büyük Başkan' diye sizin için inlemeli. 
     Sayın başkanım, siz bugünlere gelirken en doğru kararları verip geldiniz. Şimdi gitme kararı aldınız. Belki yine en doğru kararı alyorsunuz. Ama bir kez düşünmelisiniz diyorum. Bizleri düşünün, tribündeki o taraftarları düşünün, belki de ilk kez sizin sayenizde kenetlenen Fenerbahçe'deki grupları, kongreleri düşünün. 
     En doğru kararı vereceğinize eminim, ama giderseniz biz bundan ne yazık ki olumsuz olarak çok etkileneceğiz ve üzüleceğiz. Bunu bilmenizi isterim.'' 






</TEXT>
</DOC>
