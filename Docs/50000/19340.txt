<DOC>
<DOCNO> 19340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/yazar/cemal.html </URL>
<DATE> 2001/05/03/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Mesut Yılmaz'ın inandırıcı olabilmesi... 
</HEADLINE>
<TEXT>

     ANAP lideri Yılmaz'ın bir sözü vardır "Kimse bana 'Çamurun üstünde oturuyor ' diyemez." Yılmaz'ın bu sözü, Çiller'le ilgiliydi. 1996 yılında ANAP'la DYP'nin kurdukları kısa süreli koalisyon hükümeti sırasında söylemişti. 
     Yılmaz o zaman başbakandı. 
     Ancak, koalisyon ortaklığına rağmen Çiller hakkındaki Yüce Divan'lık soruşturma önergesini engellememiş, "Yapma, hükümeti bozacaksın " diyen eleştirilere de bu sözle karşılık vermişti. 
     Yüce Divan savaşları böyle patladı. 
     Yılmaz - Çiller ikilisi, Türkiye'yi istikrarsızlaştıran ve Erbakan Hoca'ya başbakanlık yolunu açan kan davalarında, birbirlerini en çok Yüce Divan silahı ile vurmaya çalıştılar. 
     Örneğin Yılmaz, Çiller'i mal varlığı ve örtülü ödenek konularında Yüce Divanlık ilan etti. Çiller de Yılmaz'ın Türkbank ihalesi ve Korkmaz Yiğit olayında Yüce Divan'lık suç işlediğini savundu. 
     Yılmaz o yıllarda bütün politikasını Çiller'i Yüce Divan'a göndermek üzerine kurmuştu. Yani Çiller'in Yüce Divan'da mahkum olması, merkez sağ oyların ANAP'ta toplanması... 
     Sonra da aklamalar geldi. 
     Yılmaz'la Çiller, 1999 genel seçimlerinden önce Ecevit'in de katkısıyla birbirlerine Yüce Divan yolunu kapattılar. 
     Türk siyaset tarihine bu bir ilkesizlik abidesi olarak geçti. 
     Özellikle "Kimse bana 'Çamurun üstünde oturuyor ' diyemez" sözünün sahibi Yılmaz, kendi eliyle kendi inandırıcılığı ve güvenilirliğine ölümcül bir darbe indirdi. ANAP'ın oy oranının yüzde 20'den yüzde 13'e düşmesinde bu ilkesizliğin payı da olmuştu. 
     Nitekim, 1999 genel seçimlerinden sonra Yılmaz, kendisiyle yaptığım ve bu köşede yayımladığım bir sohbette, bunun bir hata olduğunu şöyle itiraf etmişti 
     "Yüce Divan'a gitsem, beraat edeceğim konusunda en ufak bir kuşkum yoktu. Ancak partim açısından Yüce Divan'ı göze alamadım. Genel başkanı yargılanan bir parti seçimde zarar görürdü. Yargılandığın süreç içinde başbakan da olamıyorsun ya..." Milliyet, 28 Nisan 1999, sayfa 21 
     Tekrarlamakta yarar var 
     Türkbank ihalesi konusunda Yılmaz kendi suçsuzluğuna inanabilir. Kendi yakın çevresini de buna inandırabilir. Suçsuz da olabilir. 
     Ama bu konudaki bazı iddialar ciddidir. O yüzden gerçekler, Yılmaz'ın kendi beyanlarıyla değil, ancak yargı önünde ortaya çıkabilirdi. Aynı durum, Çiller'in mal varlığı konusunda da geçerliydi. 
     Ama ne oldu 
     Yılmaz'la Çiller Yüce Divan yoluyla birlikte yargı yolunu da el birliğiyle kapatmış oldular. Çünkü, başbakan ve bakanlar Anayasa'nın 100. maddesine göre yalnızca Yüce Divan'da yargılanabiliyordu. 
     Fakat o zaman, herhalde kamuoyundaki tepkileri yumuşatmak için Ecevit'i de yanlarına alarak, Anayasa'nın hem 100. hem 83. maddelerini değiştireceklerini, böylece bir yandan milletvekillerinin dokunulmazlık alanı sınırlanacağını, öbür yandan başbakan ve bakanlarına olağan yargı yolunun açılacağını söylediler. 
     Ama sonra unutuldu sözler de 
     Aynı vaade, 1999 genel seçimlerinden sonra kurulan DSP - MHP - ANAP hükümetinin koalisyon protokolünde de yer verildi 
     "Hükümetimizin bir başka önceliği, Anayasa'nın 83 ve 100. maddelerinin değiştirilerek dokunulmazlığın sınırlandırılmasıdır." 
     Aradan iki yıl geçti. 
     Bu vaad de hala kağıt üstünde... 
     Şimdi Yılmaz, eski Enerji Bakanı Ersümer'in suçsuzluğunu savunuyor. Haksızlığa uğradığını söylüyor. Siyasal komplodan söz ediyor. 
     Hepsi olabilir. 
     Ama ortada bir iddianame var. Beyaz Enerji iddianamesi... 
     
Zor olan...      Ayrıca ilgili savcı diyor ki 
     "100. madde olmasa, Ersümer de sanık olurdu." 
     Şimdi gerçek nasıl ortaya çıkar 
     Yılmaz'ın beyanlarıyla değil. 
     Bunun için tek merci var 
     Mahkeme kapısı... 
     Bu da iki yolla mümkün. Birincisi, Ersümer'in Yüce Divan'da hesap vermesi... İkincisi, Anayasa'nın değiştirilip Ersümer'in normal mahkeme önüne çıkması... 
     İkisi de olmayınca, nasıl inandırıcı olabileceksiniz ki Sayın Yılmaz .. 
     Bunun gibi, "Çamurun üstüne oturmam " dedikten sonra Çiller'i aklayarak inandırıcılığınıza öylesine ölümcül bir darbe indirdiniz ki, temiz politika açısından öylesine kırık bir not aldınız ki, bugün bazı doğruları söyleseniz de inandırıcı olmanız gerçekten çok zor. 
     
     







İslam ve demokrasi 


Cazdan bize ne 


Telekom’a asker freni 


İşte Türk kadını 


Mesut Yılmaz'ın inandırıcı olabilmesi... 


Bülent Bey’i nasıl tanırsınız 


Evde kalmasın 


Maske 


Halk farkında değil mi .. 


Sınav dönemi 


Beyaz Enerji soruşturmasında bilinmeyenler 


Dansöz 


Enerji düğümü 


Duy da inanma 


"Kaynak" denilen şey "tasarrufötur 


</TEXT>
</DOC>
