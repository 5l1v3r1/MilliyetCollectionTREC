<DOC>
<DOCNO> 10125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/ekonomi/eko02.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Emeklilik zora girdi 
</HEADLINE>
<TEXT>
Çalışanlar yandı 
Çalışma Bakanı Yaşar Okuyan, Anayasa Mahkemesi tarafından iptal edilen emeklilik yasasındaki kademeli geçişle ilgili olarak "oransal eşitliğin" dikkate alınacağını söyledi. Bu durumda geçişi ortalama dört yıl daha arttıran katı bir düzenleme gündemde 
     ATİLLA ÖZSEVER 

     Çalışma ve Sosyal Güvenlik Bakanı Yaşar Okuyan, Anayasa Mahkemesi tarafından iptal edilen emeklilik yasasındaki kademeli geçişle ilgili olarak "oransal eşitliği" dikkate alan bir düzenleme yapacaklarını söyledi. Okuyan, görüşünü şöyle açıkladı 
     
"Oransal eşitlik bozuldu"      "Yasa Meclis’te kabul edilmeden önce sendikalarla yaptığımız toplantıda, bazı değişiklikler yaptık. Aslında yaptığımız bu yeni düzenlemeyle kademeli geçişteki oransal eşitlik bozuldu. Anayasa Mahkemesi de, yasanın bu hükmünü eşitsizlik’ gerekçesiyle iptal etti. Esas olarak getirdiğimiz 58 - 60 yaşta bir iptal söz konusu değil. Bu durumda sendikaların isteği üzerine yapılan değişiklikten önceki düzenleme, oransal eşitliğe uygundu. Şimdi o yönde bir düzenleme yapamayı düşünüyoruz. Tabii ki, Anayasa Mahkemesi’nin gerekçeli kararını gördükten sonra tasarıya son şeklini verip Meclis’e en kısa zamanda sunacağız". 
     Bakan Okuyan’ın ifade ettiği tasarı, 9 Temmuz 1999 tarihini taşıyordu. O tasarıda, örneğin emekliliğine üç yıldan az kalanlar sigortalılık süresi 17 yıldan fazla 18 yıl az kadınlar ile sigortalılık süresi 22 yıldan fazla 23 yıldan az erkekler için 46 - 49 yaşını tamamlama ve 5 bin 540 gün prim ödeme şartı getiriliyordu. Oysa iptal edilen mevcut yasada, kadın sigortalı için emeklilik yaşı 41, erkek için de 45, prim ödeme gün süresi de 5 bin gündü. Yeni düzenleme, Bakanlığın önerisi şeklinde olması halinde emeklilik yaşını ortalama dört yıl daha fazla artıran daha katı bir geçişi kapsayacak. 
     
İlk tasarı çok katıydı      Çalışma Bakanlığı’nın 28 Haziran 1999 günlü ilk tasarısında, geçiş süreci çok daha sertti. Bu tasarıda, kadın ve erkek için 60 yaş ve 10 bin 800 gün prim ödenmesi öngörülüyordu. Sendikalar ise, iş güvencesi koşuluyla ilk kez sigortalı olacaklar için 53 - 58 yaş ve 5 bin prim günü ile halen çalışanlar için yumuşak bir geçiş önerdiler. Bakanlar Kurulu, 9 Temmuz 1999 tarihli tasarısında 58 - 60 yaş ve 8 bin 300 prim ödeme gününü kabul etti. Türk - İş ile hükümet yetkilileri arasında 29 Temmuz 1999 günü yapılan görüşmeler sonucunda tasarıda bazı iyileştirmeler sağlandı. Tasarı, daha sonra son şekliyle Meclis’te kabul edildi. 
     
Yüksek Mahkeme’nin iptali      Anayasa Mahkemesi, Fazilet Partisi’nin başvurusu üzerine 23 Şubat 2001 tarihinde emeklilik yasasının kademeli geçişle ilgili bölümünü katı bularak "hukuk devleti, sosyal devlet, adalet ve eşitlik" ilkelerine aykırı gerekçesiyle iptal etti. Yüksek Mahkemenin gerekçeli kararının Resmi Gazete’de yayınlanmasından sonraki altı ay içinde hükümetin yeni bir düzenleme yapması gerekiyor. 
     Bakan Okuyan, 1986’da Özal döneminde yapılan emeklilik yaşı düzenlemesine ve geçiş sürecine sıcak bakmadığını belirtti. Sendikaların da şimdi benimsediği o yasada, 15 yıl ve daha fazla sigortalılık süresi bulunanlar herhangi bir yaş sınırına tabi olmuyorlardı. 
     Anayasa Mahkemesi’nin de sıcak baktığı’ o yasadaki kademeli geçiş şöyleydi Sigortalılık süresi 10 ile 15 yıl olan kadınlar 41, erkekler 46, sigortalılık süresi 5 ile 10 yıl olan kadınlar 43, erkekler 48 ve sigortalılık süresi 5 yıldan az olanlar ise 45 - 50 yaşını doldurduğunda emekli olacaktı. 
     


 EKONOMİ 




















</TEXT>
</DOC>
