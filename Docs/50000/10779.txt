<DOC>
<DOCNO> 10779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sontur13.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'da tartışmalı kongre'de Genel Başkanlığa Yusuf Topçu'yu getirildi 
</HEADLINE>
<TEXT>

     Hükümet komiseri tarafından ''çoğunluk sağlanamadığı gerekçesiyle yapılamayacağının'' belirtilmesine rağmen toplanan Kızılay Olağanüstü Genel Kurulu'nda seçilen Merkez Kurulu, Genel Başkanlığa Yusuf Topçu'yu getirdi. 
     Olağanüstü Genel Kurul toplantısının ardından yeni seçilen 30 kişilik Merkez Kurulu üyelerinden 25'i biraraya gelerek, Genel Başkan ve Yönetim Kurulu üyeliklerini belirlediler. Buna göre, Yusuf Topçu oy çokluğu ile genel başkanlığa seçilirken,İbrahim Dokunmazer, Şaban Koludra başkan yardımcılıklarına, Nazım Yüksel genel sekreterliğe, Pınar Aydın, Rasim Akdoğan ve Necdet Güven ise yönetim kurulu üyeliklerine getirildiler. 
     Halen Kızılay genel başkanlık görevini sürdüren Ertan Gönen ise, bugün yapılan olağanüstü kongrenin hukuk dışı olduğunu savunarak, Savcılığa suç duyurusunda bulunduklarını belirtti. Gönen, şunları söyledi 
     ''Herşeyi hukuk dışı yaptılar. Zabıtlar tutuldu, yürütmeyi durdurma kararı kendilerine bildirildi. Hiçbir hukuki tarafları yok. Geçerli bir toplantı değildir. Bunları kabul etmediğimiz gibi ilgili kurumlar da kabul etmiyor. Savcılığa suç duyurusunda bulunduk. 
     Şehir dışından delege olmayan birçok kişi geldi. Toplama kişilerle bile ekseriyeti temin edemediler. Hükümet komiseri de bunu tespit etti. Bu genel kurul geçerli değil. Kızılay bu şekilde gündeme gelmemeliydi. Bugüne kadar ben de birçok şeyi gündeme getirirdim ama Kızılay'ı tartışma konusu yapmak istemedim.'' Gönen, Kızılay'ın olağan toplantısının 1 Nisan'da yapılacağını bildirdi. 




</TEXT>
</DOC>
