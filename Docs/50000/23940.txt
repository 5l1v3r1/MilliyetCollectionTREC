<DOC>
<DOCNO> 23940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sontur17.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternete kelepçe gibi yasal düzenleme... 
</HEADLINE>
<TEXT>

     RTÜK Yasa Tasarısı'na Anayasa Komisyonu'nda eklenen bir madde Türk internet dünyasını ayağa kaldırdı. 
     Tasarı ile internet 5680 sayılı Basın Kanunu kapsamına alındı. İnternet ortamını gazete ve dergi olarak kabul eden RTÜK Yasa Tasarası ile internet dünyası şöyle düzenlenecek 
     "İnternette web sayfası açmak isteyenler bulundukları ilin Valiliklerinden izin alacaklar. 
     İnternette web sayfası sahibi olanlar bu sayfaların ikişer kopyasını hergün bulundukları ilen Cumhuriyet Savcılığı ile Vali ve Kaymakamlığı'na gönderecek. 
     Türkiye'ye getirilmek istenen düzenleme ile beyanname verilmeden açılan web sayfaları için Valilik Asliye Ceza Mahkemesi'nde yayın durdurma davası açacak. 
     Web sayfalarının en az lise mezunu ve 21 yaşından büyük birer sorumlu müdürü olacak. 
     Yabancılar web sitesi açmak için Dışişleri Bakanlığı'ndan görüş ve İçişleri Bakanlığı'ndan izin alınacak. 
     Yasa tasarısı ile Türkiye dünyada interneti "sadece medya" olarak kabul eden ilk ülke olacak. 
     Dünya ülkelerinin çoğunda ise internet için ayrı bir yasal düzenleme bulunmuyor. İnternetle ilgili düzenlemelerde kişilik hakların korunmasına dönük yasalar işletiliyor. 
     RTÜK Yasa Tasarısı'nın 27. maddesinin yasalaşması halinde "tr" uzantılı internet sitelerinin web sayflarını yurt dışına taşıyacakları belirtiliyor. 
     Böylece ABD veya başka bir ülkeden kiralanan internet sunucu üzerinden yapılan yayınlarla Basın Kanunu dışına çıkılmış olunacak. 
     İnternet Üst Kurulu Üyesi Doç.Dr.Mustafa Akgül, milletvekillerine gönderdiğ bir elektronik posta ile interneti sadece bir "medya" olarak algılamayı "körlerin fili tanımlamasına" benzetti. İnterneti geliştirmek için ulusal bir bakış açısı, politikalar, örgütlenme, eylem planı ve projeler yokken, hükümetin bu girişiminin üzüntü ve hayal kırıklığı yarattığını belirten Akgül, "yasa çıkarsa matbaada olduğu gibi pire için yorgan yakan duruma drüşeriz" dedi. 
     Büyük tepki 
     Son olarak bilişim'le ilgili 12 sivil toplum kuruluşu ortak bir deklarasyon yayınlayarak RTÜK yasasıyla internete getirilecek denetim ve cezaların internetin gelişimine ciddi darbe vuracağını belirttiler. Deklarasyonun tam metni şöyle 
     "Bizler internet kullanıcıları, bilişimle ilgili ve diğer sivil toplum kuruluşları, İnternet Kurulu üyeleri, akademisyenler, hizmet sağlayıcıları, ve konuya duyarlı diğer kişi ve kurumlar olarak, internet ile ilgili düzenlemelerin gündeme geldiği bir ortamda aşağıdaki açıklamaları yapmayı gerekli görüyoruz bu kararın genel kuruldan geçmemesini diliyoruz. 
     Bu düzenlemelerin gündeme gelmesine yol açan rahatsızlık ve tepkileri anlayışla karşılıyoruz. Ancak yapılmak istenen düzenlemelerin eksik bilgilenmeden de kaynaklanan önemli yanlış anlamalara dayandığı görüşündeyiz. 
     Bizler, internetin temsil ettiği değişimin, sanayi devriminden daha önemli bir gelişmeyi temsil ettiğini ve yaşamın tüm boyutlarını çalışma, üretim, ticaret, iş yapma, eğlence, öğrenme, yönetim biçimlerini köklü olarak değiştirdiğini düşünüyoruz. Bu değişimin insanlığı yeni bir toplum biçimine götürdüğünü, adına 'Bilgi Bilişim Toplumu' dediğimiz bu toplum biçiminde, birey, beyinsel emek, bilgi, bilim, teknoloji, araştırma-geliştirmenin ve özellikle bilgi teknolojilerinin itici güç olduğunu biliyoruz. 
     İnternet diğerleriyle aynı kefeye konamaz 
     Öncelikle, interneti geleneksel basın-yayın veya medyalarla aynı kefeye koymak onemli bir kategorik hatadır. İnternet hayatın bir çok boyutuyla kesişir. Basın ve medyanın uzantısı olmak bunlardan yalnızca bir tanesidir. İnternette alışveriş veya iş yapabilirsiniz bu anlamda internet bir dükkandır, bankadır, işyeridir veya bunların bir uzantısıdır. İnternette araştırıp öğrenebilir, ders alabilir, bilimsel araştırma yapıp sonuçlarını yayınlayabilirsiniz bu anlamda bir kütüphane, bir üniversite veya araştırma kurumudur. 
     İnternette özel bir mektup gönderebilirsiniz veya bir grup arkadaşınızla sohbet edebilirsiniz bu anlamda kişisel ve mahrem bir iletişim ortamıdır. İnternette değişik insanlarla tanışabilir, değişik konularda sohbet edebilirsiniz bu anlamda kamuya açık bir sosyal ortamdır. 
     İnternette sivil toplum hareketleri yapılabilir bu anlamda derneklerin, vakıfların bir parçası olabilir. Bu örnekler hayatın her alanına çoğaltilabilir. İnterneti yalnızca matbaa, radyo, televizyon, çizgisinde en son medya icadı olarak görmek, bu teknolojinin doğası hakkında önemli bir yanılgıya işaret etmektedir. 
     Kuşkusuz internet, yasaların geçerli olmadığı bir ortam olmayacaktır ve toplumun faaliyet gösterdiği diğer alanlar gibi hukuk şemsiyesi altına alınacaktır. Ancak, internetin geleneksel medyalardan çok farklı yapısal özellikleri nedeniyle bunlarla aynı çerçevede ele alınması çok sakıncalıdır. Bunun ötesinde, internette, neyin "yayın" sayılacağı, neyin "basın organı" veya "medya" sayılacağı ile ilgili yerleşik tanımlar geçerliliğini yitirmiştir, Bu açıdan, bu geleneksel tanımlar üzerine kurulu düzenlemelerin uygulanması büyük güçlükler doğuracak, hatta mümkün olmayacaktır. 
     Örneğin, elektronik tartışma listelerini geleneksel medya araçlarının ve bu listelerin moderatörlerini de geleneksel medyadakı editörlerin karşılığı olarak görmek, tamamen yanlış ve çok sakıncalı sonuçları olabilecek bir benzetmedir. Bu tür tartışma listeleri, belli bir yayın organı tarafından hazırlanan ve elektronik ortamda dağıtımı sunumu yapılan yayınlarla karıştırılmamalıdır. Bu tür ayırımlarla ilgili örnekler çoğaltılabilir. Bu tür ayırım ve incelikler net bir şekilde ortaya konmadan gidilecek düzenlemelerin çok büyük sıkıntılara yol açacağı açıktır. 
     Teşvik yerine kontrol ve ceza 
     İnternet kimsenin planlamadığı bir şekilde gelişmekte, yerleşmiş kurumları zorlamakta ve çözümü zor sorunlar üretmektedir. Matbaanın yaygın kullanımı veya sanayi devrimi daha az sancılı olmamıştır. İnternet fikri haklar, bireysel haklar, vergi, gümrük, kimlik tespiti, işlem kaydı gibi pek çok konuda çözümü kolay olmayan sorunlar ortaya çıkarmıştır. Dünya bu sorunların üzerine dikkatli, temkinli ve katılımcı bir şekilde gidiyor kimse, acele ile alınmış kararlarla internetteki gelişmenin önünü kesmek istemiyor, çünkü bunun ülkelerinin gelişimine vereceği zararın hesabını veremeyeceklerini biliyorlar. 
     ABD'den Singapur'a, İrlanda'dan İsrail'e dünyanın bir çok ülkesi interneti gelişme stratejilerinin bir parçası yapmışlardır. İnterneti geliştirmek, ekonomik ve toplumsal yaşamın ve yönetimin etkin bir parçası yapmak için ulusal politikalar geliştirmekte, teşvik ve düzenleme mekanizmaları kurmakta, eylem planları yapmakta ve hayata geçirmektedirler. Bu konuda Avrupa Birliği'nin e-avrupa girişimi özellikle dikkat çekicidir. Türkiye'de internetle ilgili yapılması düşünülen ilk düzenlemelerden birinin teşvik değil kontrol ve ceza boyutunda olması büyük bir hayal kırıklığı yaratmıştır. 
     Türkiye'de internetin gelişmesine ciddi bir darbe vurulmasından endişe ediyoruz. Geçtiğimiz yılın ekonomik olayları, düşünülmeden yapılan işlerin ne kadar ağır sonuçları olabileceğini hepimize öğretti. Ayrıca, internetin geleneksel basın ve medya gibi kontrol edilemeyeceği teknik bir gerçektir. Bu nedenle bütün dünya internetin yapısına uygun kontrol mekanizmalarını oluşturmaya çalışmaktadır. Türkiye de bu konuda olsun kabuğunu kırıp bu arayışa katılmalı ve dünya ile beraber ortak aklı arayabileceğini, bulabileceğini göstermelidir. 
     RTÜK Tasarısı internete darbe vurur 
     Geleneksel medyalarla aynı yöntemlerle kontrol edilmeye çalışıldığında, Türkiye'de bu sektörün gelişmesi engellenecek, bu hizmetler yurt dışına kaçacaktır. Önüne geçilmesi istenen sakıncaların bu şekilde azaltılmasını teknik açıdan olası görmüyoruz. Öte yandan, hedef aldığı kişilere karşı etkin olmayan bu önlemler, büyük çoğunluğu teşkil eden sorumlu kullanıcılara sıkıntı verecektir. Bu gelişmelerin sonucu, matbaada olduğu gibi "pire için yorgan yakmak" olacaktır. 
     Bugün internette işlendiği söylenebilecek ciddi bazı suçları işleyenlerin, mevcut düzenlemeler çerçevesinde cezalandırılması yolları aranabilir ve devlet tıpkı gelişmiş ülkeler gibi bu teknoloji ile baş etmesini öğrenmeye çalışabilir. Büyük ve önemli bilgisayarları dünyanın diğer ucundan yazdıkları programlarla kullanılamaz hale getiren saldırganların ABD yetkililerince başarılı takibi bunun bir örneğidir. 
     Bu konudaki düzenlemelerin aceleye getirilmemesi, Üniversiteler, İnternet Kurulu ve sivil toplum örgütlerinin görüşü alınarak yapılması katılımcılığın bir gereği olduğu gibi, teknik açıdan daha doğru, daha anlamlı kararlar alınmasını da sağlayacaktır. Türkiye internetinin gelişmesi için yapılması yıllardır beklenen yasal düzenlemeler var tüketici hakları, sayısal imza, noterlik, vb. gibi. 
     Bütün bu düzenlemelerin, dünyadaki gelişmeleri takip eden, konuyu bilen kişilerin katılımı ile, özenle ve incelikle yapılması gerekmektedir. Biz, Bilgi, Bilişim ve İletişim alanının sivil toplum örgütleri olarak ilgi ve uzmanlık alanlarımızdaki karar süreçlerinin parçası olmak istiyoruz. Bunun bir diyalog süreci sonunda ülkemizi daha sağlıklı bir noktaya taşıyacağını umuyoruz. Bu önermenin ve hayata geçirmenin demokrasinin bir gereği ve sonucu olduğunu düşünüyoruz. İnternet konusunda gereken düzenlemeler için beraberce çalışmaya hazırız. 
     
     Siz de görüşünüzü açıklayın, siz de ses verin, foruma katılın... 
     







</TEXT>
</DOC>
