<DOC>
<DOCNO> 15151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/son/sontur17.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul esnafı da ayakta 
</HEADLINE>
<TEXT>

     Bahçelievler, Kartal ve Bayrampaşa'da toplanan esnaf grupları, hükümetin ekonomik uygulamalarını protesto etti. 
     Şirinevler Fetih Caddesi üzerinde toplanan yaklaşık bin kişilik bir grup, ''Ecevit istifa'', ''Hükümet istifa'' şeklinde sloganlar atarak, ellerindeki, ''Biri bizi görmüyor'', ''Unutma babacığım akşama mama getir'' yazılı pankartlarla ''Kırmızı Kart'' göstererek, Şirinevler Meydanı'na kadar yürüdü. 
     Burada, önlem alan emniyet güçlerinin uyarılarılarıyla aynı yoldan geri dönen göstericiler daha sonra dağıldılar. Kartal, Cevizli Çınar Caddesi'nde toplanan yaklaşık 300 kişi de, Bankalar Caddesi güzergahından Tamirhane Mevkii'ne kadar hükümet aleyhine slogan atarak yürüdü. 
     Esnaf adına burada yapılan açıklamada, ekonomik krizden hükümet sorumlu tutularak, bir an önce istifa etmesi istendi. Bayrampaşa Numunebağ Caddesi üzerinde toplanan bir grup esnaf da, yine hükümetin ekonomik uygulamalarına tepki gösterdi. 
     Bu arada, Çemberlitaş'ta Tavuk Pazarı'nda bir grup esnafın da, krize tepki olarak sabah saatlerinde bir süre kepenk kapattıkları öğrenildi. 




</TEXT>
</DOC>
