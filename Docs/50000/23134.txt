<DOC>
<DOCNO> 23134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sondun04.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de hapishaneye giden çocukları mahkumlar gibi çırılçıplak soydular 
</HEADLINE>
<TEXT>

     ABD'nin başkenti Washington'da, ''uslu durmazsanız, yeriniz hapis'' temasını işlemek için cezaevindeki suçlu çocukları ziyarete götürülen 5 öğrencinin,hapishanede gerçek mahkumlar gibi soyularak elbiselerinin alınması büyük tepki yarattı. 
     Evans ortaokulunun, yaşları 12 ile 14 arasında değişen ve ''suç işleme risk grubunda'' oldukları ifade edilen 5 öğrencisi, Washington bölgesindeki bir hapishaneye, suç işleyerek tutuklandıkları takdirde başlarına gelecekleri göstermek amacıyla götürüldüler. 
     Amerikan gazetelerindeki haberlere göre, çocukların hapishaneyi ziyarete götürülmesi kararı, cezaevi yetkilileri ve öğretmenler tarafından verildi. 5'i de erkek olan öğrencilerden, hücrelerdeki mahkumların da görüş alanı içinde ve birbirlerinin önünde soyunmaları istendi. Bazı öğrencilerin itirazlarına rağmen, çocuklara, üzerlerindeki herşey çıkarttırılarak turuncu mahkum elbisesi giydirildi. 
     Öğrencilerin şikayetiyle ortaya çıkan olayın ardından, 3 hapishane yetkilisi ve 2 öğretmen açığa alınırken, Federal Soruşturma Bürosu FBI, konuya el attı. FBI'ın, sebepsiz arama ve soyunmaya zorlama dolayısıyla çocukların sivil haklarının ihlal edilip edilmediğini inceleyeceği belirtiliyor. 
     Söz konusu öğrencilerin, okulda disiplinsiz davranışlarıyla tanındıkları belirtiliyor. Hapishane yetkilileri, okullarla ortak hazırlanan bir program çerçevesinde haftada üç kez öğrenci gruplarını kabul ediyorlar. Öğrencilerden 14 yaşındaki Joseph Bennett, mahkumların hücreleri önünde soyunmalarının istendiğini ve üzerlerinin arandığını bu sırada hapishane görevlilerinin, ''gerçek mahkumlar gibi sizin elbiselerinizi alacağız'' dediklerini söyledi. 







</TEXT>
</DOC>
