<DOC>
<DOCNO> 25271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/guncel/gun01.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu işkence bitecek 
</HEADLINE>
<TEXT>

Çok yakında turistlerin pasaport kontrolü uçak inmeden yapılmaya başlanacak. Böylece havaalanlarında oluşan kuyruklar son bulacak 
     TOLGA ŞARDAN Ankara 

     Türkiye'ye gelen turist sayısıyla birlikte havaalanlarındaki pasaport kontrolünde yaşanan sorunların da artması üzerine Emniyet Genel Müdürlüğü harekete geçti. ABD'de uygulanan bir sistemi hayata geçirmeyi planlayan yetkililer, havaalanlarındaki izdihamın önüne geçecek, turistler de tatillerine stressiz bir başlangıç yapacak. Sisteme göre turistlerin pasaport kontrolü henüz havadayken yapılacak. 
     
Bilgisayarla iletilecek      Özellikle Antalya ve Milas havalimanlarını kurtaracak sistemin bu sezon uygulanması planlanıyor. Turist gruplarını getirecek uçak şirketleri, özel hazırlanacak yolcu manifestolarını kullanacak. Bu manifestolar, kalkış noktası geçildikten sonra havalimanı polisine iletilecek. Turist kafilelerini organize edecek tur operatörlerinin katkısıyla, manifestolar uçaklar havadayken havalimanı polis birimlerince incelenecek. 
     
Polise liste verilecek      Havalimanı polisi, yolcuların kimlikleri üzerinden pasaport bilgilerine bakarak giriş kayıtlarını yapacak, böylece uçaktan inen turistlerin uzun süre kuyrukta beklemesine gerek kalmayacak. Dönüş yolculuğu öncesinde de tur operatörleri kendi sorumluluklarındaki turist gruplarının pasaportlarını ayrılış tarihinden bir veya iki gün önce listeler halinde polis kontrolünden geçirecek. 
     
Yeşilköy'e 5 ayda 1 MİLYON TURİST      İSTANBUL Milliyet 

     Turizmde önemli hareketliliğin yaşandığı Türkiye'ye, Atatürk Havalimanı aracılığıyla bu yılın ilk 5 ayında, yaklaşık 1 milyon yabancı turist geldi. Atatürk Havalimanı Dış Hatlar Terminali'ne, 2001'in ilk 5 ayında 22 bin 870 uçak iniş yaptı. Bu uçaklar, çeşitli ülkelerden toplam 967 bin 175 turisti Türkiye'ye getirdi. Geçen yılın aynı dönemine göre yolcu sayısında yüzde 20 oranında artış oldu. Bu yıl havayoluyla İstanbul'a, ocak ayında 147 bin 262, şubatta 196 bin 783, martta 180 bin 366, nisanda 224 bin 900, mayısta da 217 bin 864 yabancı turist geldi. 
     



 GÜNCEL 





















</TEXT>
</DOC>
