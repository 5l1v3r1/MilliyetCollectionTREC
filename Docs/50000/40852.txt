<DOC>
<DOCNO> 40852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/ekonomi/eko05.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Doblo’yla kendinizi aştınız 
</HEADLINE>
<TEXT>

Fiat Auto Başkan Yardımcısı Diaz Ruiz, Türk sanayiinin Doblo üretimi ile kendini dünyaya ispat ettiğini söyledi 
     ŞULE YÜCEBIYIK Barcelona 

     Fiat Auto Satış ve Pazarlamadan Sorumlu Başkan Yardımcısı Juan Jose Diaz Ruiz, ekonomik krizin Türkiye’ye ilişkin stratejilerinde herhangi bir değişikliğe neden olmadığını söyledi. 
     Türkiye’de üretilip Avrupa’ya ihraç edilen Doblo marka araçların büyük başarı sağadığını kaydeden Diaz Ruiz, "Türk pazarının ve ekonomisinin krizi aşabilecek gücüne, kapasitesine güveniyoruz" dedi. 
     Doblo’nun tahminlerinin çok üzerinde bir taleple karşılaştığını kaydeden Diaz Ruiz şöyle devam etti "Türk otomotiv sektörü, şu anda bir küçülme gösteriyor ancak aynı zamanda büyük bir değişim geçirdiği de bir gerçek. Doblo modelinin başarısı şunu açıkça gösteriyor ki, otomotiv sanayii ve Türk işçisi Avrupalı tüketicinin gözünde kendisini ispat etmiştir. 
     Şu anda Bursa’daki fabrikada iç pazar üretiminin dışında kalan kapasitenin tamamını Doblo üretimi için kullanıyor yine de talebe yetişemiyoruz. Bu olağanüstü bir başarı." 
     
     Tatili Türkiye’de geçirdiler... 
     Fiat Auto Başkanı Roberto Testore, Başkan Yardımcısı Juan Jose Diaz Ruiz ve şirketin diğer üst düzey yöneticileri bu yılki yaz tatillerini aileleri ile birlikte Türk kıyılarında geçirdiler. Türkiye’den kiraladıkları iki dev gulette 15 gün geçiren Fiat ailesi, Ege ve Akdeniz koylarını birer birer gezdi. 
     Gruba Tofaş’ın ar - ge bölümünden Emre Akın Sait eşlik etti. 
     
     Stilo 2002’de geliyor 
     Fiat’ın Stilo modeli için Barcelona’da düzenlediği tanıtım toplantısının ardından sorularımızı yanıtlayan Diaz Ruiz, Stilo’nun Türkiye’ye ithalatının gelecek yılın başında gerçekleşeceğini söyledi. 
     Fiat Auto Başkanı Roberto Testore, Stilo’nun kendilerini dünyanın lideri yapacak endüstriyel planın bir parçası olduğunu söyledi. Araçta güvenlik özellikleri olarak 8 hava yastığı, fren güç dağıtıcısı EBD destekli ABS fren sistemi gibi özellikler yer alırken, Connect adlı bilgisayar destekli bir sistem ile yol haritası, acil yardım desteği alınabiliyor. 
     GSM telefonuyla konuşmanın yanı sıra internete girme olanağı da sunan, sesle kumanda edilebilen bu sistem, MP3 müzik dosyalarını da çalan bir ses sistemine sahip bulunuyor. 
     



 EKONOMİ 




















</TEXT>
</DOC>
