<DOC>
<DOCNO> 26422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sondun08.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan, Makedonya Cumhurbaşkanı'na rüşvet mi verdi 
</HEADLINE>
<TEXT>

     Eski Makedonya Cumhurbaşkanı Kiro Gligorov, Yunanistan'ın 1991 yılında kendisine, ülkesinin ''Makedonya'' adını kullanmayı bırakmasını sağlaması için bir milyon dolar rüşvet teklif ettiğini açıkladı. 
     Atina'da yayımlanan Katimerini gazetesi, Atina'da dün gece düzenlenen resepsiyonla ''Anılar'' adlı kitabının Yunanca baskısını tanıtan Gligorov'un, rüşvet teklifinin, Yeni Demokrasi Partisi OnursalBaşkanı Konstantin Miçotakis'in başbakanlığı döneminde geldiğini iddia ettiğini yazdı. 
     Gazete, ''Grigorov, Miçotakis'in bir milyon dolar rüşvet teklif ettiğini iddia ediyor'' başlıklı haberinde, eski Cumhurbaşkanı'nın, Yunan Gizli Servis görevlilerinin Makedon meslektaşlarına yanaşarak, bu öneriyi getirdiklerini söylediğini kaydetti. 
     Katimerini, Miçotakis'in Gligorov'un ''iddiasını'' yalanladığını ve ''Ciddiyetten uzak ve saçma'' olarak nitelediğini de belirtti. 
     Komşusunun ''Makedonya Cumhuriyeti'' adını kullanmasına itirazını sürdüren Atina, bu ülkeyi halen ''Eski Yugoslavya Cumhuriyeti Makedonya'' sözcüklerinin İngilizce baş harflerinden oluşan ''FYROM'' ifadesiyle tanımlıyor. 







</TEXT>
</DOC>
