<DOC>
<DOCNO> 9419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/dunya/adun.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere şap’a oturdu 
</HEADLINE>
<TEXT>

Spor karşılaşmalarının bile şap salgını yüzünden iptal edildiği İngiltere’de Blair hükümeti şap krizini en az siyasi zararla atlatmak için 5 Nisan’daki erken genel seçimleri erteleme eğliminde 
     NEVSAL ELEVLİ Londra 

     İngiltere’de geçen hafta ortaya çıkan ve dün 22 ayrı bölgede etkili olduğu belirlenen çiftlik hayvanlarındaki şap hastalığı, virüsün insanda etkili olmamasına rağmen yol açtığı sosyal sorunlar nedeniyle ülkeyi krize sürüklüyor. Hastalık yayılır korkusuyla at yarışlarının ve bazı spor etkinliklerinin iptaline yol açan gelişmeler sonucu, geçen hafta ilan edilen canlı hayvanların nakline ilişkin yasaklama 16 Mart’a kadar uzatıldı ve 5 Nisan’da yapılması planlanan erken genel seçimlerin de sonbahara ertelenmesi gündeme geldi. 
     The Times gazetesi, önümüzdeki 5 Nisan’da erken seçime gitmeye hazırlanan Başbakan Tony Blair’in şap salgını nedeniyle bu tarihte seçim yapılamayacağını düşündüğünü, hatta seçimin normal zamanında, yani 3 Mayıs’ta yapılmasının kuşkulu olduğunu bildirdi. Gazete, muhalefete şap krizi ile büyük bir fırsat geçtiğini, hükümetin seçimi sonbahara kadar ertelemek zorunda kalabileceğini kaydetti. 
     The Times, yasalara göre seçimin en geç 6 Mayıs 2002 tarihine kadar ertelenebileceğine işaret ederken, bu kadar büyük bir gecikme beklenmediğini, ancak şap krizinin kontrol altına alınabilmesi için seçimin Ekim ayına kadar geciktirilebileceğini yazdı. 
     
Tecrit adası      İrlanda hükümetinin İngiltere ile ilişkilerine getirdiği kısıtlamalar da tıpkı Ortaçağ’daki veba salgınlarında olduğu gibi ülkede "izole edilme korkusu" yaratıyor. Almanya ve Hollanda, Londra’dan dönen uçak yolculardaki süt, peynir ve sandviçleri bile toplayıp imha ediyor. İrlanda’nın ise sadece hayvanlar için değil, vatandaşları için de İngiltere’yi tehlikeli bölge ilan etmesinin ardından pek çok Avrupa ülkesinde de aynı eğilimin doğması, Blair Hükümeti’ni daha ciddi önlemler almaya zorluyor. İngiltere’de, şu ana kadar çok sayıda milli park ve hayvanat bahçesi kamuya kapatıldı. 
     
At yarışları iptal edildi      İngiliz Jokey dernekleri, şap hastalığı riski yüzünden, at yarışlarının bütün ülkede 7 Mart’a kadar iptal edildiğini duyurdu. Açıklamada atların şap hastalığına yakalanmamasına rağmen kararın hükümetin aldığı önlemlere ters düşülmemesi amacıyla alındığı belirtildi. Bu arada Galler ile İrlanda arasında, Galler’in başkenti Car diff kentinde 3 Mart’ta yapılacak "Altı Ulus" turnuvası da, Galler’e gidecek olan İrlandalı taraftarların dönüşlerinde "şap" getirmemeleri için ertelendi. 
     
Almanya ve Fransa panikte      Almanya’nın Dusseldorf kentindeki bir çiftlikte İngiltere’den ithal edilen 1.500 koyunun beşinde şap hastalığı izlerine rastlanması üzerine hayvanların tümü yakılarak imha edilecek. Çevre Bakanı Barbara Hoehn olayı "Alarm sinyali" olarak nitelerken Fransa da İngiltere kaynaklı 20 bin koyunu imha etmeye hazırlanıyor. Fransız Tarım Bakanı Jean Glavany hastalığın Avrupa’ya yayılmasının çok vahim sonuçlar doğuracağını söyledi. 
     


 DÜNYA 











</TEXT>
</DOC>
