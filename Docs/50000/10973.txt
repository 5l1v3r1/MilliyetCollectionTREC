<DOC>
<DOCNO> 10973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/yazar/congar.html </URL>
<DATE> 2001/03/12/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
İki kritik hafta, iki önemli gündem 
</HEADLINE>
<TEXT>

     Ondört gün sonra, Türkiye'nin iki bakanı, Kemal Derviş ve İsmail Cem Washington'da olacaklar. Onlar buraya geldiklerinde, koltuklarının altındaki dosyalarda neler olacağı, ülkemizin kaderinde belirleyicilik taşıyor. 
     
     Derviş'ten başlayalım. Ekonomiden sorumlu Devlet Bakanı'nın geçen hafta Washington'da yaptığı temaslar gösterdi ki, Türkiye'nin krizden çıkmasına yönelik dış kaynağın boyutunu, Ankara'nın sağlam bir "istikrar ve reform" programıyla dünya önüne çıkıp çıkamayacağı belirleyecek. 
     Derviş'e göre, mali disiplin ve yapısal reformu temel alan, bankacılık sektörünü suni teneffüsle yaşatılan özel ve kamu kurumlarından arındıracak bir plan içeren, gelir yaratıcı ve uygulanabilir bir program büyük ölçüde hazır. 
     Ankara'da nitelikli bir teknik kadro olduğunu Washington'daki muhataplarına anlatan Derviş, programın üretilmesinde zorluk olmadığını söyledi. Zorluk, programın benimsenmesinde. 
     
     Ancak Derviş'e göre, program kamuoyuna doğru anlatılırsa, halkın desteğini de kazanacak bir yapıda. Geriye, hükümetteki üç partinin programın arkasında durması, önlemleri sulandırmaması ve kişisel hesaplarla önüne taş koymaması kalıyor. 
     Derviş'in Uluslararası Para Fonu IMF ve Dünya Bankası'ndaki muhatapları, hem Türkiye deneyimlerinden, hem de dünyanın başka yerlerinde "nüfuzunu ve servetini sistemik bozukluklara bağlamış olan, dolayısıyla da değişime direnen" siyasetçi ve işadamlarıyla çok karşılaştıklarından, şimdi de tereddütlüler. 
     Ancak Derviş'ten edindikleri önemli bir izlenim var. Washington'dan yıllardır tanıdıkları bu adamın, "yarım yamalak, başarıya ulaşması mümkün olmayan, ülkeyi yeni krizlere gebe kılacak" bir programa imza atmayacağına inanıyorlar. Diyorlar ki, "Derviş ya doğrusunu yapar ya da bırakır gider. İşlemeyeceğini bildiği bir programla Türkiye'yi de, bizi de oyalamaz." 
     İşte bir yandan Derviş'e yönelik bu güven, bir yandan da Dünya Bankası'ndan bir yetkilinin "Türkiye'nin başka çaresi yok. Artık siyasetçiler de, reformdan başka şansları kalmadığını görüyor olmalı" sözlerinden yansıyan "seçeneksizlik" hali, Washington'daki finans çevrelerinde, "Ankara bu işi kotaracak" umudunun tükenmeyişinin asıl nedeni. 
     İyimser senaryoya göre, Derviş iki hafta sonra Washington'a geldiğinde, koltuğunun altında sıkı bir program olacak... IMF ile yeni bir anlaşma imzalanacak... Fon, Banka, ABD, Japonya ve Avrupa Birliği AB Türkiye'ye doğrudan ya da dolaylı kaynak sağlayacaklar... Mali piyasalara güven ve istikrar kazandırılacak... Türkiye yapısal reformlarını aşama aşama gerçekleştirdikçe hem dış kredi, hem yatırım çekecek... 
     Aksini düşünebiliyor musunuz Derviş öncülüğünde, IMF ve Dünya Bankası'nın da önerileri çizgisinde hazırlanan program, hükümetten destek almamış ya da çeşitli yerlerinden delik deşik edilmiş... Dış kaynak için bel bağladığımız yerlerin, "Ne kadar ekmek, o kadar köfte" hesabı, "güçsüz programa" güçlü finansman desteği sağlamayacakları anlaşılmış... Derviş, "Başarısızlığa mahkum bir programın sorumluluğunu taşıyamam" deyip bakanlığı bırakmış, Türkiye'deki bir üniversiteye hocalık başvurusu yapmış... 
     Böyle bir tablo, Türkiye'yi, hiperenflasyona, bugüne dek bilmediğimiz boyutta bir yoksullaşmaya, darbeye kadar her türlü musibete taşıma riskini içermiyor mu 
     
     Cem'le devam edelim. Yukarıdaki senaryolardan "iyimser" olanının gerçekleşeceğini, yani Dışişleri Bakanı, iki hafta sonra Türkiye'den ayrıldığında, ardında büsbütün batışa geçmiş bir ülke değil de, çıkışın yolunu aralamış bir ülke bırakacağını umuyoruz. Bu durumda, Cem'in koltuğunun altında getireceği ve dış politikamız kadar ekonomimizi ve güvenliğimizi de ilgilendiren dosyalar üzerinde yoğunlaşılması da kolaylaşacak. 
     Bu dosyalardan ilki, yaklaşık bin sayfalık bir belge Türkiye'nin AB'ye katılım yolundaki asıl rehberi olan Ulusal Program. 
     Birlik ile Ankara arasındaki yeni ilişkinin diğer belirleyici dokümanı olan Katılım Ortaklığı Belgesi'nin 13 Mart'ta yarın resmiyet kazanmasıyla, Brüksel bu aşamada üzerine düşeni tamamlıyor. Top, artık Ankara'da. 
     Bakanlar Kurulu önümüzdeki iki haftada, Derviş'in sunacağı istikrar programının yanısıra, Ulusal Programı da karara bağlayabilirse, Cem, Washington yolunda Brüksel'e de uğrayacak ve AB'ye, ardından da ABD'ye, Türkiye'nin "Avrupa hedefini artık net biçimde çizdiği" mesajını getirecek. 
     Bu adımın atılabilmesi, bugünlerde iki açıdan önemli. Birincisi, Türkiye'nin krizden çıkışında, Avrupa kaynaklarından yararlanma şansını artıracaktır. İkincisi, Ulusal Program'ın, Türkiye'de nasıl tepeden tırnağa bir transformasyon öngördüğünü bilen Avrupa başkentleri kadar, Washington'da da imajımızı güçlendirecek, Amerikan yatırım ve kredi çevrelerine olumlu sinyal verecektir. 
     Öte yandan, Cem'in Washington'da, muadili Colin Powell ve Ulusal Güvenlik Danışmanı Condoleezza Rice ile ele alacağı iki ana konu da çok önemli. Ve her ikisinde de, Ankara'nın önümüzdeki günlerde sıkı mesai yapıp, üzerinde anlaşılabilecek bir pozisyon belirlemesi, yaratıcı olması ve tam ne istediğini anlatabilmesi gerekiyor. Ankara'daki bir diplomatımızın dünkü sohbetimizde söylediği gibi, "Türkiye her iki konuda da, 'Armut piş, ağzıma düş' diyemeyecek durumda." 
     Bu konular malum Irak'tan kaçak mazot alımı ile Avrupa Güvenlik ve Savunma Politikası AGSP . 
     İlk konuda, öncelikle, "Irak konusunda dediğimizi yapmazsanız, mali destek vermeyiz" mesajının, bazı Türk gazetelerinde yazılanın aksine, Washington'dan Ankara'ya herhangi bir şekilde iletilmediğini vurgulayalım. Ancak Bush yönetimi, Saddam Hüseyin'e doğrudan nakit sağlayan mazot alımlarını durdurmamızda ısrarlı. Washington, ABD Dışişleri Bakan Yardımcısı Ed Walker'ın ziyaretinde başlayan teknik çalışmanın Ankara'da ilerleyeceğini ve Cem geldiğinde, mazot alımının durdurulması ve Türkiye'nin kaybının tazminine ilişkin daha somut fikirlerin ele alınabileceğini umuyor. 
     AGSP meselesinde ise, Powell'ın Brüksel'de Cem'e, "Sizi anlıyoruz, ama AB'nin de haklı yönleri var. Gelin 'orta yol' bulalım" dediğini hatırlatan ABD yetkilileri, şimdi Ankara'dan öneri bekliyorlar. Türk diplomasisi, iki hafta içinde, AGSP'de NATO eksenli bakış açısına uygun ve başta ABD'nin, dahası İngiltere ve Hollanda'nın destekleyeceği bir revizyonu formüle edebilirse, Cem'in Washington ziyaretinin verimi de artar. 
     
     





Fundamentalizm 


Güven ve destek 


"Köyümüz DYP’lidir" 


İki kritik hafta, iki önemli gündem 


Bu "dalga"da sakın sörf yapmayın 


Olmaz böyle şey... 


12 Mart’ ve Erzurum 


CHP kampı 


Bu dert bitmez 


Çıkış yolu aynı ve tek 


Deniz bitince Derviş’e sarıldık... 


Plansız, günü kurtarmak için para arıyoruz 


</TEXT>
</DOC>
