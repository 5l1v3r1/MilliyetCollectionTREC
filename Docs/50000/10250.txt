<DOC>
<DOCNO> 10250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/son/sontur09.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "programın para ve kur politikaları tamamen çökmüştür" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, ekonomik politikaların uygulamasında koordinasyon zaafiyeti tespit ettiklerini, Devlet Bakanı Kemal Derviş'in bu koordinasyonu sağlamak üzere göreve getirildiğini söyledi. 
     Uygulanan ekonomik programın bütçe ayağındaki hedeflere ulaşıldığını, özelleştirme ayağının kısmen sağlam olduğunu ifade eden Yılmaz, ''Ancak programın para ve kur politika ayağı tamamen çökmüştür'' dedi. 
     Devlet Bakanı ve Başbakan Yardımcısı Yılmaz, ANAP Genel Merkezi'nde partililerle bayramlaştıktan sonra makamına çıkarak, gazetecilerin bayram kutlamasını kabul etti ve sorularını yanıtladı. Yılmaz, ekonomiden sorumlu Devlet Bakanlığı görevine getirilen Kemal Derviş'in, bu göreve getirilmesi ile ilgili sürece ilişkin bir soru üzerine, Hükümet'in çok iddialı bir program ortaya koyduğunu söyledi. Ancak 15 yıldır devam eden enflasyonla mücadele için ekonomi yönetiminde iyi bir koordinasyonun olması gerektiğini ifade eden Yılmaz, şöyle konuştu 
     ''Bu yapılan son düzenleme, yaşanan mali krizin nedenlerini değerlendirmek, o nedenlerin giderilmesi ve aynı zamanda ekonomideki koordinasyonsuzluğun ortadan kaldırılmasına yöneliktir. 57. Hükümet, ekonomik, sosyal ve diğer bütün konularda iyi bir uyum sergilemiştir. Ancak ekonomi politikalarının uygulanmasında bir koordinasyon zaafiyeti tespit ettik. Sanıyorum bu yeni düzenleme, ekonomideki koordinasyonu daha iyi sağlayacaktır ve çok iyi bir etken olacaktır.'' 
     
     



</TEXT>
</DOC>
