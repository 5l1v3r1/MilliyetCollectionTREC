<DOC>
<DOCNO> 30139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/sonspo09.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de kaptan Ogün "Hedefimiz bomba gibi bir takım olmak" 
</HEADLINE>
<TEXT>

     Fenerbahçe Futbol Takımı Kaptanı Ogün Temizkanoğlu, yeni sezon öncesi sarı-lacivertli taraftarlara seslenerek, ''Hedefimiz, bomba gibi bir takım olmak ve bunun için endişelenmemenizi söylüyorum'' dedi. 
     Ogün, internette kendisine ait ''www.oguntemizkanoglu.com'' adlı sitesinde yaptığı açıklamada, şampiyon bir takımın oyuncusu olarak sezona başlamanın keyfini yaşadığını belirterek, özetle şu görüşlere yer verdi 
     'Tatil sonrası yeniden okula başlayan öğrenciler gibiydik. Dikkat ettim de herkes birbirini özlemiş. Şimdiden tatil anıları, maceraları anlatılmaya başlandı. Kadromuz değişmediği için daha ilk günden sıcak bir ortam vardı. Yeni transfer arkadaşlarımız Ümit Özat ve Ceyhun da hemen bize ısındılar. İlk gün zorluğu yaşamadılar. Biz sezonu açtık, ancak aramızda bir kaç eksik arkadaş var. Onları da bekliyoruz. Onlar da gelince tam kadro olacağız ve havamız çok daha iyi olacak.'' 
     Sarı-lacivertli taraftarlar için Fenerbahçe'nin öneminin farkında olduğunu vurgulayan ve gelecekte de takımlarından başarı beklendiğini ifade eden Ogün, ''Merak etmeyin, gelecek emin ellerde'' diyerek, internetteki yazısında daha sonra özetle şunları kaydetti 
     ''Samandıra'daki ilk idman öncesi Fikirtepe'deki altyapı okullarının açılışına katıldık. Orada çok ayrı bir hava vardı. Futbol Federasyonu Başkanı Haluk Ulusoy da izlemeye gelmiş. Başkanımız Aziz Yıldırım da doğal olarak ordaydı. Oradakilerin herkese büyük ilgisi, sevgisi vardı. Minik kardeşlerimiz hepimizi bağırlarına bastılar. İçlerinden bazıları bana 'Ogün ağabey, büyüyünce senin gibi olmak istiyorum' demesi, beni gerçekten duygulandırdı. Evet, hepimizi çok seviyordu minik futbolcu kardeşlerimiz. Hepsi Fenerbahçe formasıyla başarılı olacakları günlerin hayallerini kuruyordu. İşte bu sahneyi görünce Fenerbahçe'nin geleceğinin çok daha iyi olacağını hissettim. Orada gerçek Fenerbahçeliler yetişiyor. Bunu şimdiden sizlere müjdeliyorum. İdmanlarımız başladı. Yaklaşık 12 gün İstanbul'dayız. Ondan sonra ver elini Almanya kampı. Hedefimiz bomba gibi bir takım olmak ve bunun için endişelenmemenizi söylüyorum.'' 







</TEXT>
</DOC>
