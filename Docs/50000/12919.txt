<DOC>
<DOCNO> 12919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/ekonomi/aeko.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper kurul geliyor 
</HEADLINE>
<TEXT>

BDDK ve SPK’nın tek ve özerk bir kurul çatısı altında birleştirilmesi için taslak çalışmaları başlıyor. Bu modelle yeni banka borsazedeleri olması da önlenebilecek 
     ZÜLFİKAR DOĞAN Ankara 

     Para, sermaye, finans, bankacılık, menkul kıymetler piyasaları ile kurumlarına, "tek üst ve özerk kurul" modeli hazırlanıyor. Bankacılık ve finans sektörlerinin, mali kesimin yeniden yapılandırılması çalışmaları doğrultusunda bir süredir sürdürülen hazırlıklar taslak aşamasına geldi. Sermaye Piyasası Kurumu SPK ve Bankacılık Düzenleme ve Denetleme Kurumu’nun BDDK yer alacağı, "tek çatılı" bir kurum oluşturulması hedefleniyor. 
     
Yatırımcı mağdur      Özellikle Tasarruf Mevduatı Sigorta Fonu yönetimine alınan bankaların bazılarının halka açık olması nedeniyle İstanbul Menkul Kıymetler Borsası’nda İMKB yaşanan sıkıntıların çözümünde güçlüklerle karşılaşılıyor. Bu bankaların hisselerini ellerinde bulunduran yüzbinlerce yatırımcının mağduriyetine her iki kurumun da yasal mevzuatı çözüm getiremiyor. 
     Özel finans kurumlarının durumları, Fon bankalarının iştiraklerinin hisselerini ellerinde bulunduran yatırımcılar ile bu bankaların leasing, factoring kuruluşları ve menkul kıymet şirketlerinin farklı denetim ve uygulama organına tabi olması da sorun yaratıyor. Bu hisselerin borsadaki işlemleri durdurulduğu için, elinde bu hisseleri olanlar da hiçbir şey yapamıyor. Yatırımcıyı koruma fonu da bu hissedarları kapsamıyor. Çünkü bu fon aracı kurumlar nedeniyle zarara uğrayanlara güvence sağlıyor. Banka borsazedeleri için ise yasal düzenleme gerekiyor. Tüm bu nedenlerle finans ve mali sektörün, menkul kıymet piyasalarının ve tüm sermaye piyasaları ile kuruluşlarının tek denetim ve gözetim organı çatısı altında toplanması gündeme getirildi. 
     Önümüzdeki ay içersinde bu çalışmaların daha da somutlaştırılacağı ve tasarı haline dönüştürüleceği belirtiliyor. Yapılacak düzenlemenin daha çok SPK’nın, BDDK bünyesine alınarak, birleşmenin bu çatı altında gerçekleşmesi şeklinde planlandığı öne sürülüyor. 
     


 EKONOMİ 




















</TEXT>
</DOC>
