<DOC>
<DOCNO> 44687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sondun26.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da sigara içen ve makyaj yapan kadınlara sıkı denetim... 
</HEADLINE>
<TEXT>

     İran'da polis, kamuya açık yerlerde türban takmayan, sigara içen ve makyaj yapan kadınlara yönelik denetimini artırdı. 
     İntihab gazetesinin haberine göre, Tahran polisi, önceki gün başkentte bu yasaklara uymayan çok sayıda kafeterya ve mağazayı kapattı. 
     Polisin, içeride sigara içen genç kızlar bulunması nedeniyle bu yerleri kapattığı bildirildi. 
     Polisin açıklamasında, türban takmayan kadınların kamuya açık yerlerde hizmet etmelerinin yasak olduğu hatırlatıldı. 
     Restoran ve kafeterya yöneticilerinden türban takmayan kadınların bu yerlere girmesini yasaklamaları istenen açıklamada, ''İnce türban takmak, başını açmak ve makyaj yapmak kamu sektörü çalışanları için kesinlikle yasaktır'' denildi. 
     Polis, erkek tezgahtarların, yanında eşi bulunmayan kadınlara iç çamaşırı satmalarının, ayrıca üzerlerinde Batılı sinema ve müzik sanatçılarının resimleri bulunan giysi, halı ve posterlerin satılmasının yasak olduğunu belirtti. 
     






</TEXT>
</DOC>
