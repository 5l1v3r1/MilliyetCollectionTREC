<DOC>
<DOCNO> 29352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur23.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Telekom krizi çözülecek, merak etmeyin" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Türk Telekom'un yönetim kurulunun seçimiyle ilgili anlaşmazlığı değerlendirirken, ''Çözülecek, merak etmeyin...'' dedi. 
     Yılmaz, Türkiye-AB Karma Komisyonu Eş Başkanı Daniel Cohn Bendit'in Türkiye'nin yeni bir Ulusal Program yapması gerektiği yolundaki eleştirilerinin hatırlatılması üzerine de ''Ulusal Program'da değişiklik yapmak gibi bir düşüncemiz yok'' diye konuştu. Yılmaz, Türkiye Kamu-Sen Genel Başkanı Resul Akay ve yönetim kurulu üyelerini TBMM'deki makam odasında kabul etti. 
     ANAP Lideri Yılmaz, kabulde yaptığı konuşmada, kamu çalışanlarına sendika hakkı veren yasanın TBMM'den geçmesinin çok önemli bir gelişme olduğunu belirterek, ''Bunun şerefi, iktidarıyla muhalefetiyle Meclis'e aittir'' dedi. Bu alanda atılması gereken daha ileri adımlar bulunduğunu kaydeden Yılmaz, kamu sendikacılığının yasal bir zemine oturtulmasıyla TBMM'nin tarihi bir görev yaptığını söyledi. Bu konuda en büyük mücadeleyi de Türkiye Kamu-Sen ve onun Başkanı Resul Akay'ın yaptığını belirten Yılmaz, yasanın uygulanmasında her türlü katkıyı vereceklerini kaydetti. 
     Resul Akay da konuşmasında yasanın çıkmasının çok önemli bir adım olduğunu ifade etti. Akay, Çalışma ve Sosyal Güvenlik Bakanı Yaşar Okuyan ile zaman zaman polemiklere girdiklerini hatırlatarak, bu konuda ANAP Genel Başkan Yardımcısı Ali Doğan'ın ombudsman görevi yaptığını söyledi. Yasanın çıkmasından sonra yeni adımlar atılması gerektiğini hatırlatan Akay, Anayasa değişikliği çalışmalarında sendikal hakları kısıtlayıcı hükümlerin de ele alınması istedi. Kamu çalışanlarının sendikal haklarının AB düzeyine çıkarılması gerektiğini anlatan Akay, bu konudaki yapıcı tutumlarını sürdüreceklerini söyledi. 
     
     Telekom 
     Yılmaz, bir gazetecinin ''Telekom Yönetim Kurulu'nun atanmasında kriz yaşanıyor. Bu sorun nasıl çözülecek '' şeklindeki sorusunu, ''Çözülecek, merak etmeyin. Kamu çalışanlarının sendika sorunları nasıl çözüldüyse od a çözülecek'' diye yanıtladı. 
     Bir başka gazetecinin, Türkiye-AB Karma Komisyonu Eş Başkanı Daniel Cohn Bendit'in Türkiye'nin yeni bir ulusal program yapması gerektiği yolundaki eleştirilerinin hatırlatması üzerine de Yılmaz, şöyle konuştu 
     ''Şu aşamada Ulusal Program ile ilgili çeşitli eleştiriler, tepkiler sözkonusu olabilir. Bunları dikkate alırız ama Ulusal Program'da değişiklik yapmak gibi bir düşüncemiz yok. Tersine Ulusal Program'ın kısa vadeli hedeflerini gerçekleştirme uğraşı içindeyiz. Bu arada Anayasa değişikliği paketini biran önce Meclis'ten çıkartmak istiyoruz. Bu konuda biliyorsunuz Meclis'i Eylül ayında olağanüstü toplantıya çağırmayı kararlaştırdık. Muhalefet partilerinin de desteği ile bu Meclis, nasıl kamu sendikaları yasasını çıkarmışsa en geniş anayasa değişikliğini gerçekleştirmek onurunu kazanacak.'' 
     

</TEXT>
</DOC>
