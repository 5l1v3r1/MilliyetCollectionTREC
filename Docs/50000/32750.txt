<DOC>
<DOCNO> 32750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/dunya/dun03.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac kurtuldu 
</HEADLINE>
<TEXT>

     Paris sorgu yargıçları, Cumhurbaşkanı Jacques Chirac'ın Paris Belediye Başkanlığı sırasında 1992 - 1995 yıllarında yaptığı yolculukların ücretinin örtülü ödenekten verildiği iddialarıyla ilgili olarak mahkemeye çağrılması yolundaki talepleri geri çevirdi. 
     Sorgu yargıçları Marc Brisset - Foucault, Armand Ribeolles ve Renaud Van Ruymbeke, Anayasa Mahkemesi'nin 1999 yılında cumhurbaşkanının dokunulmazlığıyla ilgili kararını gerekçe göstererek, Chirac'ın mahkemeye ifade vermeye çağrılamayacağını bildirdiler. 
     Paris Savcısı Jean - Pierre Dintilhac, geçen ay kamuoyuna açıkladığı bir yazılı raporda, söz konusu iddialarla ilgili cumhurbaşkanının mahkemede ifade vermesi konusunda hiçbir hukuki engel olmadığını ileri sürmüştü. 
     Chirac'ın, 1992 ve 1995 yılları arasında Paris Belediye Başkanlığı sırasında gizli ödenekten aldığı 2.4 milyon frangı özel seyahatlerde harcadığı yolundaki iddialar, son 2 haftada kamuoyunda yoğun tartışmalara yol açmıştı. 
     Jacques Chirac, "14 Temmuz Ulusal Gün" kutlamaları sırasında televizyon kanallarına yaptığı açıklamada, aleyhindeki usulsüzlük iddialarını sert dille reddetmişti. Cumhurbaşkanının dokunulmazlığının Anayasa Mahkemesi tarafından açık biçimde ortaya konulduğunu kaydeden Chirac, dokunulmazlığı sorgulamanın savcıların yetkisi dahilinde olmadığını bildirmişti. 
     



 DÜNYA 












</TEXT>
</DOC>
