<DOC>
<DOCNO> 39107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/son/sontur04.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS sonuçları açıklandı... 
</HEADLINE>
<TEXT>

     Öğrenci Seçme Sınavı ÖSS yerleştirme sonuçları açıklandı. Sınavı kazanan, 1 milyon 26 bin 903 adaydan 282 bin 142'si üniversitelerin örgün lisans ve önlisans programlarına yerleşmeye hak kazandı. 
     Öğrenci Seçme ve Yerleştirme Merkezi Başkanı Dr. Fethi Toker, yerleştirme sonuçlarını açıklamak amacıyla basın toplantısı düzenledi. 
     Toker'in verdiği bilgiye göre, 2001-ÖSS'yi kazanan 1 milyon 26 bin903 adaydan 586 bin 807'si tercih formunu teslim etti. 
     Bu adaylardan 163 bin 783'ü, üniversitelerin örgün lisans programlarına, 118 bin 359'u da örgün önlisans programlarına olmak üzere toplam 282 bin 142 aday yerleşmeye hak kazandı. 
     Örgün lisans programlarında 17 bin 463, örgün önlisans programlarında 8 bin 698 olmak üzere toplam 26 bin 161 kontenjan boş kaldı. 
     ÖSS'yi kazanan okul birincisi adaylardan 4 bin 157'si bir yüksek öğretim programına yerleştirilirken, bin 882 okul birincisi aday açıkta kaldı. 
     ÖSS-Yerleştirme Sonuç Belgeleri Y-ÖSS , yarından itibaren adayların adreslerine postalanacak. 
     ÖSS sonuçlarına Milliyet.com.tr'nin anasayfasından da ulaşabilirsiniz. 
     ÖSS'de dereceye giren adaylar tercihlerini mühendislik bölümlerinden yana kullandılar. 
     ÖSS Sayısal puan türünde birinci olan Mert Poyraz, 229.621 yerleştirme puanıyla Boğaziçi Üniversitesi Mühendislik Fakültesi Endüstri Mühendisliği Bölümü'ne yerleşti. 
     Bu puan türünde ikinci olan Tuğcan Aktaş 229.390 yerleştirme puanıyla ODTÜ Mühendislik Fakültesi Elektrik-Elektronik Mühendisliği Bölümü'ne girmeye hak kazandı. Sayısal puan türünün üçüncüsü Fatih Hakan Köklü de 228.927 puanla Bilkent Üniversitesi Mühendislik Fakültesi Elektrik-Elektronik Mühendisliği bölümünü burslu olarak kazandı. 
     
Sözelciler sayısala 
     ÖSS Sözel puan türünde birinciliği elde eden Hüseyin Onay 226.742 sayısal yerleştirme puanıyla Ege Üniversitesi Tıp Fakültesi'ni kazandı. Aynı puanı alarak ikinciliği paylaşan 3 aday da tercihini yine sayısal yerleştirme puanıyla çeşitli üniversitelerin mühendislik bölümlerine yerleşme yönünde kullandılar. 
     İkinciliği elde eden adaylardan Burak Eskici Boğaziçi Üniversitesi Mühendislik Fakültesi Endüstri Mühendisliği bölümüne, Kutalmış Gökalp İnce ODTÜ Mühendislik Fakültesi Elektrik Elektronik Mühendisliği bölümüne, Hakan Yılmaz da Bilkent Üniversitesi Mühendislik Fakültesi Bilgisayar Mühendisliği bölümüne burslu olarak 228.739 sayısal yerleştirme puanıyla girmeye hak kazandı. 
     Bu puan türünde üçüncülüğü elde eden Görkem Çakırgöz ise 223.399 sayısal yerleştirme puanıyla ODTÜ Mühendislik Fakültesi Bilgisayar Mühendisliği bölümüne yerleşti. 
     
     Eşit ağırlık... 
     ÖSS Eşit Ağırlık puan türünde ikinciliği paylayan iki aday da tercihini yine sayısal yerleştirme puan türüne göre mühendislik bölümlerine girmek yönünde kullandı. Didem Unat 228.507 sayısal yerleştirme puanı ile Boğaziçi Üniversitesi Mühendislik Fakültesi Bilgisayar Mühendisliği bölümüne girmeye hak kazandı. Diğer aday Mehmet Uzun da yine aynı sayısal yerleştirme puanıyla Sabancı Üniversitesi Mühendislik Fakültesi Mühendislik ve Doğa Bilimleri Programını burslu olarak kazandı. 
     Eşit ağırlık puan türünde birinciliği Burak Eskici, üçüncülüğü ise Mert Poyraz kazanmıştı. 
     
     Yabancı dil puanına göre... 
     Yabancı Dil Sınavı'nda dereceye giren 7 adaydan 6'sı Boğaziçi Üniversitesi'nde sınıf arkadaşı olacaklar. Birinciliği 184.402 puanla paylaşan iki adaydan Burcu Sipahioğlu Boğaziçi Üniversitesi Yabancı Diller Yüksek Okulu Mütercim Tercümanlık İngilizce bölümüne girerken, Semiha Topal da Fatih Üniversitesi Fen Edebiyat Fakültesi İngiliz Dili ve Edebiyatı bölümüne burslu olarak yerleşti. 
     İkinciliği elde eden Sebla Küçük 184.098 puanla Boğaziçi Üniversitesi Yabancı Diller Yüksekokulu Mütercim Tercümanlık bölümüne İngilizce girmeye hak kazandı. 
     Üçüncülüğü paylaşan Emine Pınar Cen, İlknur Kanbur, Seda Peker ve Safiye Ünal da 183.707 puanla Boğaziçi Üniversitesi Yabancı Diller Yüksekokulu Mütercim Tercümanlık bölümüne İngilizce yerleştiler. 






</TEXT>
</DOC>
