<DOC>
<DOCNO> 29826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sontur13.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer "Boğazlar boru hattı değil" 
</HEADLINE>
<TEXT>

     Cumhurbaşkanı Ahmet Necdet Sezer, Türk Boğazlarının, bir petrol boru hattı güzergahı seçeneği olarak düşünülmesi ve kullanılmasının kabul edilemeyeceğini belirterek, bu durumun, yalnız Türk Boğazlarının değil, jeolojik yapılarıyla oldukça duyarlı olan Karadeniz ve Ege Denizi'nin doğal çevresi için de büyük tehdit oluşturduğunu kaydetti. 
     Sezer, Kabotaj ve Denizcilik Bayramı dolayısıyla yayınladığı mesajda, Türk Boğazlarından, yoğun nüfusa sahip yerleşim alanlarının çok yakınından geçen, tehlikeli madde taşıyan gemilerin sayısındaki artışın Türkiye için ciddi bir endişe kaynağı olduğunu vurguladı. Sezer, şunları kaydetti 
     "Son günlerde tehlikeli kimyasal maddelerin ve nükleer atıkların da Boğazlar'dan taşınmasıyla ilgili gelişmeler, Boğazlar ve çevresi üzerindeki tehdidin boyutlarını artırmaktadır. 
     Öte yandan Türk Boğazlarının, bir petrol boru hattı güzergahı seçeneği olarak düşünülmesi ve kullanılması kabul edilemez. Bu durum, yalnız Türk Boğazlarını değil, jeolojik yapılarıyla oldukça duyarlı olan Karadeniz ve Ege Denizi'nin doğal çevresi için de büyük tehdit oluşturmaktadır. 
     Türk Boğazlarında seyir güvenliği, Türkiye için olduğu kadar Boğazları kullanan tüm ülkeler yönünden de yaşamsal önem taşımaktadır.Türkiye, Boğazlar'ın çevre güvenliğinin sağlanması için üzerine düşeni yerine getirmekte, Türk halkının son derece duyarlı olduğu bu konuda şirketlerin ve uluslararası kamuoyunun da aynı duyarlılığı göstermesini beklemektedir. 
     Ulusal denizcilik politikalarımızın belirlenmesi, ülkemizin çevresindeki denizlerden en iyi biçimde yararlanması ve denizciliğimizin önündeki sorunların çözümü konusunda herkesi üzerine düşen sorumluluğu yerine getirmeye çağırıyorum.'' 






</TEXT>
</DOC>
