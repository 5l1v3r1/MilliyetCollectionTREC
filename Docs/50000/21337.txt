<DOC>
<DOCNO> 21337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sondun01.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükrü Sina Gürel "Annan, Kıbrıs parametrelerini yeniden belirlesin" 
</HEADLINE>
<TEXT>

     Devlet Bakanı Şükrü Sina Gürel, Kıbrıs'ta parametrelerin değiştiğini belirterek, BM Genel Sekreteri Kofi Annan'ın, parametreleri yeniden belirleyerek gerekli zemini oluşturmasının ve dolaylı müzakerelerin yeniden başlamasının beklendiğini bildirdi. 
     New York'taki geleneksel Türk Günü yürüyüşüne katılmak ve ABD'deki Türkler'in sorunlarını dinlemek üzere ziyaretinin ilk ayağı olan Washington'da, George Washington Üniversitesi öğrencilerine hitap eden Gürel, Türkiye'nin AB üyeliği ile Kıbrıs konusu arasında doğrudan bağlantı kurmanın yanlış olduğunu söyledi. 
     Adanın tek temsilcisiymiş gibi, Kıbrıs Rum kesiminin üyelik başvurusunun, AB tarafından ciddiye alındığını ve BM Genel Sekreteri'nin de, Rum görüşleri çerçevesinde çözüm aradığını belirten Gürel, şöyle konuştu 
     'BM Genel Sekreteri'nin bu şekilde hiçbir yere varmasına imkan yok. Genel Sekreter, çözüm çabalarını AB ile de uyumlaştırmaya çalıştı. Ancak parametreler artık değişti. KKTC Cumhurbaşkanı Rauf Denktaş'ın söylediği gibi, zemin oluşturulmadıkça, dolaylı müzakerelerin parametreleri yeniden kurulup, taraflar siyasi olarak eşit kılınmadıkça bir yere varılamaz. 
     Şimdi herkes Mayıs ayında Kıbrıs Rum tarafında gerçekleşecek seçimleri bekliyor. Biz hükümet olarak, Genel Sekreter'in yeni parametreleri belirlemesini ve dolaylı müzakerelerin başlamasını bekliyoruz.'' 
     Bir katılımcının, ''Eğer Kıbrıs Rum kesimi, AB'ye üye kabul edilirse tutumunuz ne olur '' sorusuna karşılık Gürel, ''Biz de gidebileceğimiz yere kadar gitmeye hazır olacağız. AB de, böylece Kıbrıs'ı bölme çabalarını sonuçlandırmış olacak. Ancak uluslararası antlaşmalara göre, Türkiye'nin ve Yunanistan'ın üye olmadığı bir kuruma Kıbrıs da üye olamaz. Türkiye ve Kıbrıs'ın AB üyeliği aynı anda olmalı'' dedi. 
     Bir öğrencinin, Türkiye'nin ekonomik krizi aşması için Uluslararası Para Fonu'ndan IMF gelecek yardımda, Türkiye'den bazı dış politika tavizleri istenip istenmediği yolundaki bir sorusuna karşılık Gürel, ''Kimsenin böyle bir koşulu ortaya koymaya cüret edeceğini sanmıyorum'' yanıtını verdi. 
     Türk-Yunan yakınlaşmasına ilişkin bir soru üzerine de Gürel, yakınlaşmanın ikincil konularda olduğunu, iki ülke arasında asıl sorunların çözülmesi gerektiğini söyledi. Gürel, bunun için her iki tarafta da siyasi istek olması gerektiğini, Türkiye'nin istekliliğine karşılık, aynı siyasi isteğin karşı tarafta olduğuna inanmadığını belirtti. 
     Toplantıdan sonra gazetecilere konuşan Gürel, ziyaretinin amacının, Türk toplumu ile biraraya gelerek dertleşmek ve New York'taki Türk Günü yürüyüşüne katılmak olduğunu söyledi. Gürel, bir soru üzerine, ''Türk insanı zaten AB hedefi dolayısıyladeğil genel olarak her alanda, siyasal, sosyal, ekonomik olarak yüksek standartları hedeflemiştir. Bunun için de AB için gerekli olan şartları yerine getirmek kararlılığındadır. Kıbrıs konusunda da Türkiye'ye AB üyeliği ile ilgili bir engel çıkarmak hem Kıbrıs Türkleri'ne hem Türkiye'ye haksızlıktır'' dedi. 
     Devlet Bakanı Gürel, ABD Başkanı George W. Bush'un Ulusal Güvenlik Konseyi üst düzey yetkililerinden Büyükelçi Dan Freed ile biraraya geldiğini ve yapıcı bir görüşme yaptığını da söyledi. Gürel, Freed ile görüşmelerinde sadece Türkiye ile ilgili değil, bölgeyle ilgili pekçok konuda fikir alışverişinde bulunduklarını kaydetti. 







</TEXT>
</DOC>
