<DOC>
<DOCNO> 1936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/ekonomi/eko03.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova’ya sekizinci RAMSTORE 
</HEADLINE>
<TEXT>

Rahmi Koç ve Şarık Tara'nın katılacağı Ramstore açılışı Moskova ve İstanbul belediye başkanlarını da bir araya getirecek 
     EKONOMİ SERVİSİ 

     Geçen yıl yurtiçinde 433, yurtdışında da 17 olmak üzere toplam 450 mağazaya ulaşan Migros, 2001 yılında da ilk yurtdışı mağazasını Moskova'da açıyor. 
     Mirgos-Enka ortaklığıyla Moskova'da kurulan Ramstore'ların üçüncü alışveriş merkezi ve sekizinci mağazası Kashırskaya'da 18 Ocak'ta faaliyete geçiyor. Merkez yurtdışındaki 18'inci Ramstore olacak. 
     Daha önce Moskova'nın kuzeyinde ve doğusunda bulunan Ramstore, bu kez kentin güneyinde ve en yoğun yerleşim bölgesinde yer alıyor. Ramstore Alışveriş Merkezi Kashırskaya, 10 bin metrekarelik Moskova'nın en büyük hipermarketini ve 90 ihtisas mağazasını barındırıyor. 50 bin çeşit ürünün satılacağı merkezde, dört sinema, çocuk oyun alanları, mağazalar ve 500 kişilik fast food alanı yer alacak. 
     Merkezin açılışı, İstanbul Büyükşehir Belediye Başkanı Ali Müfit Gürtuna, Koç Holding ve Migros Yönetim Kurulu Başkanı Rahmi M. Koç, Enka Holding Yönetim Kurulu Başkanı Şarık Tara, Koç Holding Yönetim Kurulu Üyesi Sevgi Gönül ile Moskova Belediye Başkanı ve Valisi Lujkov'un da davetli olduğu bir törenle yapılacak. Kashırskaya'daki açılışın ardından bu yıl Moskova'da dört Ramstore daha açılacak. 
     
10 milyon kişi alışveriş yaptı      Moskova'da ilki 1997 yılında açılan ve 2000 sonunda sayısı yediye ulaşan Ramstore'ların cirosu üç yılda üçe katlandı. 
     Sekizincisi ile birlikte Moskova'daki Ramstore'ların toplam alanı da 100 bin metrekareyi aşacak. 
     Geçen yıl Ramstore'ların kasalarından geçen Moskovalıların sayısı 10 milyonu buldu. 
     


 EKONOMİ 



















</TEXT>
</DOC>
