<DOC>
<DOCNO> 49982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sondun18.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Litvanya'daki büyükelçiliğine şarbonlu mektup.. 
</HEADLINE>
<TEXT>

     ABD'nin Litvanya'nın başkenti Vilnius'taki Büyükelçiliği'ne gönderilen mektup şarbonlu çıktı. 
     Litvanya Sağlık Bakanlığı yetkilisi Kazimiera Rutiene, başkent Vilnius'daki ABD Büyükelçiliği'ne gönderilen 5 posta çantasında yapılan tahlilde, çantaların en az birinde, yüzde 95 ya da yüzde 98 olasılıkla şarbon içeren mektup bulunduğunu söyledi. 
     ABD'nin Vilnius Büyükelçiliği'nden yapılan açıklamada ise 2 posta çantasında daha şarbonlu mektup olabileceği şüphesiyle posta odasının mühürlendiği bildirildi. 
     ABD'nin Avrupa'daki diplomatik temsilciliklerinde ilk defa şarbonlu mektup gönderildiği bildirilirken, Rutiene, postadan alınan tozun enjekte edildiği bir farenin öldüğünü ifade ederek, bunun, postada şarbonlu mektup bulunduğunu kanıtladığını söyledi. 
     ABD Dışişleri Bakanlığı sözcüsü Richard Boucher de dün yaptığı açıklamada, ilk tahlillere göre Vilnius'da ele geçirilen postada şarbonlu mektup olmasının büyük olasılık olduğunu belirtmişti. 
     






</TEXT>
</DOC>
