<DOC>
<DOCNO> 39368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sondun01.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail tankları Filistin denetimindeki bir köye girdi... 
</HEADLINE>
<TEXT>

     İsrail tanklarının Kudüs yakınındaki Filistin Yönetimi'nin denetiminde bulunan Beyt Cala köyüne girdiği bildirildi. 
     Görgü tanıkları, Filistinli silahlı kişilerin dün Kudüs'ün güneyindeki Gilo Yahudi yerleşim birimine açtığı ateşte bir kişiyi yaralamasından sonra İsrail güçlerinin tank, buldozer ve zırhlı araçlarla Beyt Cala köyüne girdiğini söylediler. 
     Beyt Cala Hastanesi Müdürü Peter Qumri, İsrail askerleri ve Filistinliler arasında çıkan çatışmalarda Muhammed Samur adlı bir Filistinli polisin öldüğünü, 2 Filistinli'nin hafif yaralandığını kaydetti. 
     İsrail ordusu tarafından yapılan açıklamada, İsrail güçlerinin sivillere ve bölgedeki kutsal yerlere zarar gelmemesi için mümkün olduğunca gayret göstereceği belirtildi. 
     İsrail ordusu, İsrail güçlerinin köye girmesine rağmen Beyt Cala'dan Gilo'ya açılan ateşin devam ettiğini duyurdu. 
     Öte yandan Filistinli yetkililer de İsrail tank ve buldozerlerinin Gazze Şeridi'nde Filistin yönetimi kontrolündeki Refah mülteci kampına girdiğini ve buldozerlerin bazı yapıları yıktığını, İsrail güçlerinin açtığı ateşte biri ağır olmak üzere birkaç Filistinli'nin yaralandığını söylediler. 
     
     
     






</TEXT>
</DOC>
