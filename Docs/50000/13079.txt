<DOC>
<DOCNO> 13079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/siyaset/asiy.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisle boğuştu 
</HEADLINE>
<TEXT>

Picasso’nun iki tablosunu polislere satmak isterken yakalanan Van Bağımsız Milletvekili Mustafa Bayram’ın, kendisini gözaltına almak isteyen polislerle bir süre boğuştuğu ortaya çıktı 
     İSTANBUL Milliyet 

     İspanyol ressam Pablo Picasso’nun "Çıplak kadın" ve "Palyaço" adlı iki tablosunu, alıcı gibi davranan polislere satmak isterken yakalanan Van Bağımsız Milletvekili Mustafa Bayram’ın, kendisini gözaltına almak isteyen polislerle boğuştuğu belirtildi. 
     Mali Şube Müdürlüğü ekipleri, bir şebekenin, ellerindeki iki Picasso tablosunu "aracı"yla satmak istediklerini belirledi. Takibe aldıkları aracı ile alıcı gibi davranarak görüşen polis, Van Bağımsız Milletvekili Mustafa Bayram’ın yeğeni İhsan Demir ile Cumhur Ertekin’e ait Üsküdar’daki evde buluşma ayarladı. 
     Pazarlık tamamlandıktan sonra alıcılarıyla birlikte yemeğe gitmek üzere evden çıkan Demir ve Ertekin, çevreyi kordon altına alan polislerce gözaltına alındı. Polisler, şoförü İsmail Zorlu ve kimliği açıklanmayan bir başka kişiyle Mercedes otomobilinin içinde bekleyen Bayram’ı da milletvekili olduğunu bilmeden gözaltına almak istedi. Ancak Bayram, direniş göstererek, polislerle bir süre boğuştu. Etkisiz hale getirilen Bayram, polislere milletvekili kimliğini gösterdi. 
     Demir, Ertekin, Zorlu ve kimliği açıklanmayan bir kişinin Mali Şube Müdürlüğü’nde sorgulandığı, dokunulmazlığı olan Bayram’ın ise savcılık talimatıyla serbest bırakıldığı belirtildi. 
     Bayram’ın yeğeni İhsan Demir’in ifadesinde, tabloları 15 milyar liralık borcuna kefil olduğu bir kadından teminat olarak aldığını söylediği bildirildi. Aynı kadının Demir’e, Kuveyt’ten çalındıktan sonra Irak’a getirilen bu tabloları Iraklı bir generalden satın aldığını anlattığı belirtildi. 
     Tablolardan birinin, kabartma tarzı yapılmış palyaço portresi, diğerinin ise arkası dönük çıplak kadın portresi olduğu belirtildi. Çerçevelerinden, eserlere de zarar verilmek suretiyle kesilen tabloların arka yüzeylerinde, Paris’teki bir galeriye ait damga bulunduğu görüldü. Eserler bugün Mimar Sinan Üniversitesi Güzel Sanatlar Fakültesi Resim ve Heykel Bölümü’ne getirilerek orijinal olup olmadıkları araştırılacak. 
     
3 gün ek gözetim süresi alındı      Üsküdar’da Mali Şube ekiplerinin düzenlediği operasyonda yakalanan Van Bağımsız Milletvekili Mustafa Bayram’ın yeğeni İhsan Demir, şoförü İsmail Zorlu, Cumhur Ertekin ile Haydar Durak, saat 16.30 sıralarında şubeden çıkartılarak Haseki Hastanesi’ne götürüldü. Burada sağlık kontrolünden geçen bu kişiler daha sonra tekrar şubeye götürüldü. Yetkililer, sorgularının tamamlanması amacıyla Demir, Zorlu, Ertekin ve Durak için 3 gün ek gözetim süresi alındığını kaydetti. 
     
5 SORU 5 CEVAP Dokunulmazlık kullanılıyorSERHAT OĞUZ İstanbul 
     Van Bağımsız Milletvekili Mustafa Bayram’ın, Picasso’nun iki tablosunu polise satarken yakalandıktan sonra serbest kalması, milletvekillerinin dokunulmazlık zırhını yeniden gündeme getirdi. Bilgi Üniversitesi öğretim üyesi Prof. Dr. Niyazi Öktem, bu konudaki sorularımızı şöyle cevapladı 
     
Dokunulmazlığın esas amacı ne olmalı 
     - Milletvekili bir amaç için parlamentoya gelmiştir. Dokunulmazlık, milletvekilinin o amacını gerçekleştirmesi için, mutlak bir düşünce ve ifade özgürlüğünü sağlamalı. 
     
Avrupa’daki dokunulmazlık sınırı nedir 
     - Bizdeki gibi değil, sadece kürsü dokunulmazlığıyla sınırlı. En azından İkinci Dünya Savaşı’ndan beri böyle. 
     
Bizde suiistimal ediliyor mu 
     - Özellikle Doğu ve Güneydoğu Anadolu’daki ağalık sistemi içinde, bazıları hegomanyalarını sürdürürken, ister istemez tartışmalı işlere giriyorlar. Bu işleri örtbas edebilmek için, dokunulmazlık zırhına bürünenler çok var. Bunun önlenmesi lazım. 
     
Dokunulmazlık kaldırılmalı mı 
     - Kaldırılmalı. Adi suç konumundaki olaylarda, belli yerlere kadar dokunulmazlık zaten yok. Bu tür suçlarda dokunulmazlık olamaz. 
     
Bunun yerine ne olmalı 
     - Sadece milletvekili için değil, herkes için düşünce özgürlüğü ve inanç özgürlüğü, onun uzantıları açısından, insanların mutlak dokunulmazlığı olmalı. 
     Burada düşünceyle suça teşvik veya batı ülkelerinin kabul ettiği kriter olan, hazır ve yakın tehlike istisnası var. 
     


 SİYASET 















</TEXT>
</DOC>
