<DOC>
<DOCNO> 32863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/soneko05.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF piyasaları yakından izliyor... 
</HEADLINE>
<TEXT>

     Uluslararası Para Fonu IMF Türkiye Temsilcisi Juha Kahkonen başkanlığındaki heyet temaslarına devam ediyor. 
     Edinilen bilgiye göre, bugünde Hazine Müsteşarlığı ve Merkez Bankası'nda çalışacak olan Kahkonen başkanlığındaki heyet, piyasalarda kur ve faiz hadlerinde yaşanan gelişmeler ile buna karşın alınan önlemleri yakından izliyorlar. Gruplara ayrılan IMF heyeti, bu sabah Hazine'de, Türk ekonomi bürokratları ile yapacağı görüşmelerde, kamu finansmanı ve iç borç stokunda yaşanan gelişmeler ile sosyal güvenlik kuruluşları, işsizlik sigortası konularını ele alacak. 
     IMF Heyeti'nin öğleden sonra yine Hazine Müsteşarlığı'nda Maliye Bakanlığı'ndan bir heyet ile yapacağı görüşmede ise 2001 bütçe hedefleri ve gerçekleşmeleri, vergi gelirleri ve 2002 bütçesi üzerinde durulacak. Merkez Bankası'na öğleden sonra gidecek olan heyet, burada yapacağı görüşmede de, faiz hadlerinde ve kurlarda yaşanan gelişmeleri ele alacak. Ayrıca, DPT uzmanları ile Hazine'de bir araya gelecek olan IMF heyeti, KİT'lerin mali yapısı, alınan tasarruf tedbirlerinde yaşanan gelişmeler ve tarımsal destek konularını görüşecek. Türkiye'de yaklaşık 10 gün kalması beklenen IMF heyetinin hafta sonuna kadar ara raporunu hazırlaması bekleniyor. Heyetin çalışmaları sonucunda ortaya çıkan dokuzuncu gözden geçirmeye yönelik değerlendirmenin IMF İcra Kurulu'nda onaylanması ardından yaklaşık 1.5 milyar dolar tutarındaki kredi diliminin Temmuz ayı sonunda ve Ağustos ayı başında serbest bırakılması bekleniyor. 







</TEXT>
</DOC>
