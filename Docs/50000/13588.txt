<DOC>
<DOCNO> 13588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/spor/yguv.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle mi olmalıydı .. 
</HEADLINE>
<TEXT>

     ERCAN GÜVEN Ters Köşe 

     Hiçbir kulüp Galatasaray kadar büyük işler başaramadı futbol tarihimizde... 
     Hiçbir kulübün yöneticileri, Galatasaray’ınkiler kadar gurur yaşamadı. 
     Ve hiçbir kulübün yöneticileri, bunca "üstün hizmet" sertifikalarının üstüne bu kadar çok "gaf" ataşlamadı... 
     Doğru... "İş yapan, hata yapar" ama, hatayı prensip haline getirirseniz, başarılarınızı da, sizi de önüne katar götürüp "Futbol Tarihimiz’deki ilginç iktidarlar" plaketli müzeye koyar. 
     İhtimaldir ki, Galasaray’a gönül vermiş bazı "temiz kalpli" insanlar, bu satırlara geldiklerinde bizi "Galatasaray düşmanlığı" ile suçlayacaklar. 
     Ama, artık "sürgünde" bir Galatasaray takımı var. 
     Terim, Hakan, Emre, Okan... 
     Ve bu lafların çok daha ağırını onlar söylüyorlar 
     "İtalya’daki yöneticiliği görselerdi, kendilerinden utanırlardı. Yönetici olan elindeki değeri kaybedip, 30 milyon dolara transfer yapmaz"... İmza Hakan. 
     "Kulübümüzün bize önerdiği rakam çok iyi. Ama alamadıktan sonra ne önemi var." Emre... 
     "Bir yerlere imza attılarsa attırmayacaksın. Sorarlar adama sen ne iş yapıyorsun diye"... Fatih Terim. 
     Sözlerini sakınmıyorlar... Çünkü, her gidenin arkasından sitemler, şikayetler. Dostluk, vefa, sevgi tanımaz demeçler ve yakılan köprüler. 
     Alıcısı şaibeli hisse satışları, haciz korkuları, UEFA’dan "içtihat" yaratacak eylemlere yüz kızartan cezalar... 
     Öfkesi burnunda bir takım, kazan kaldırmalar, gelir paylaşımındaki adaletsizliğin yarattığı "gemisini kurtaran" tavırlar. 
     Bu muydu bir UEFA Şampiyonu için planlanan gelecek 
     Böyle mi olmalıydı Süper Kupa’nın durduğu salonda tartışılanlar 
     Olayların içinde yaşarken "vehamet" tam olarak kavranamıyor... 
     Galatasaray’da neler olduğunu bir türlü anlayamayanlar, yıllar sonra "Futbol Tarihimiz’deki ilginç iktidarlar" plaketli müzeye bir uğramalılar. 
     
TaammüdenErgun Gürsoy bile patladı "Biz yöneticiler hakemlere kötü deriz, ama televizyonda eski hakemlerin meslektaşlarını yerin dibine sokmaları çok kötü." 
Doğruya doğru... 
Yöneticilerinki maç çıkışında canı yanmış bir insanın siniriyle oluyor o da nadiren. 
Ama "ustalar"ınki, uzun ince hazırlıklardan sonra "taammüden"... 

Öğüren Türkiye      Bayılıyoruz suçları hayali kahramanların üzerine yıkmaya... 
     Paramızı "enflasyon canavarı" çalar, canımızı "trafik canavarı" alır. 
     5,5’lik depremde ölmek, sahtekar müteahhitlerin işi değil "Allah’ın takdiri"dir. 
     Duyduk, rahatladık... Meğer futbolda şike olayının ayyuka çıkma sebebi de "totocularömış... 
     "Şu hakemi bağladım" diye para alırlarmış. Takım bileğinin gücü ile yenerse ne l ... Yoksa "anlaşamadık" diye para geriye... 
     Star Televizyonu’nda gazeteciler , yöneticiler, "futbol tanrısının kırbacı" Ahmet Çakar oturum yapıyorlar ve hepsi bu "totocular"ı tanıdıklarını, en azından duyduklarını söylüyorlar. 
     Bir tek Ateş Ünal Erzen akıl etti de "peki söyleyin kim bu adamlar" demeye çalıştı o da karambole gitti... 
     "Neme gerek, belki bir gün lazım olur .." 
     Sonra İhsan Kalkavan... Amerika’daki "Hoca"sının kasetlerini solladı söyledikleriyle. Dehşet ve ibret vericiydi 
     "Kurallar bu ise Türkiye’de, ben de yöneticiysem o kurallarla oynarım. Basiretsiz yönetici olacağıma teşvikçi olurum. Seba izin verseydi teşvik verirdim." 
     Artık dili mi sürçtü nedir bu işlere "legal" dedi... Bazı takımlar hem "dürüst" hem de o kadar mağdur durumdalarmış ki, şike yapacaklarına teşvik alıp "kendilerine" oynamayı tercih ederlermiş. 
     Elbet vardır bir sebebi bu lafların. Baksanıza kediler bile boşuna mırıldamazmış, kemiklerini tedavi ederlermiş... 
     İşin sonunda tüm suçu "totocular"a bağladılar da umutsuzluğa kapılmadık. 
     Buna da konuşan Türkiye diyorlar. 
     Yanılıyorlar... 
     Konuşmak başka, itiraf başka... Kusmak başka... 
     Öğüren Türkiye bu... Öğüren... 
     
Suçlu kim ..      Spordan Sorumlu Devlet Bakanı Fikret Ünlü, 1990 yılında Tatvan’a yaptırılan spor salonunun ödeneksizlik yüzünden önce enkaz, sonra futbol sahası haline geldiğinden dert yanmış... 
     Bakanı yanlış bilgilendirmişler. Tatvan Salonu, GSGM’deki "sivriakıllılar" yüzünden yok oldu. İzmir’de, İstanbul’da yaptıkları salon planını Tatvan’da aynen uygulattılar, dümdüz çatıya dört metre kar yağınca, daha ilk kışta çatı parkelerin üstüne çöktü. 
     Biz 1995 yılında bunu dokuz sütun gösterdik Milliyet sayfalarında. 
     Devlette devamlılık esas olduğuna göre sözümüz Sayın Ünlü’nün şahsında bu enkazlarda "emeği" olanlara Yahu adamlar oy kaygısı ile olmadık acayiplikler yapıyorlar, yaptıklarının neden yok olduğunu bile bilmiyorlar. Sonra gelip bize şikayet ediyorlar... 
     Bulun suçluları, bari bize onları söyleyin... 
     
Fener’in taktiği      Fenerbahçe müthiş bir taktik geliştirdi 
     Galatasaray takımının Avrupa’da yaptıklarını kopya etmeye çalışırken yöneticiler ne derse, onlar tersini söylüyorlar. 
     Galatasaray stadın daha projesine milyonlarca dolar harcarken, Rüştü Saraçoğlu stadı bedava tarafından yenileniyor. 
     Süren konuştukça Yıldırım susuyor. 
     Hakemlere sitem mi ediyorlar, Fenerbahçe sahip çıkıyor. 
     Jardel gözden çıkarılınca, Mustafa Denizli çıkıp tüm yabancılara güvence veriyor. 
     Kısaca Fenerbahçe, Galatasaray’ın yaptığını yapmaya, söylediğini söylememeye çalışıyor. 
     


 SPOR 






























</TEXT>
</DOC>
