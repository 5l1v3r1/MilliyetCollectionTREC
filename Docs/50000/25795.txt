<DOC>
<DOCNO> 25795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sonspo14.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Asbaşkanı "Başkan Yıldırım'ın bırakması sürpriz olur" 
</HEADLINE>
<TEXT>

     Fenerbahçe Kulübü Asbaşkanı Hamdi Akın, Fenerbahçe Şükrü Saracoğlu Stadı'nın maraton tribününun yıkımı için faaliyetlere başladıklarını söyledi. 
     Akın, Fenerbahçe Kulübü'nde yaptığı açıklamada, bugün statta yapılan toplantıda statikçiler ve zemin etüdlerini yapanlarla görüştüklerini kaydederek, ''15-20 günde yapılması gereken bazı altyapı çalışmaları tamamlanacak ve çalışmalar başlayacak'' dedi. 
     Tribünde 56 locanın yapılacağını açıklayan Akın, bu locaların iki katlı ve fiyatlarının da farklı olacağını bildirdi. 
     Hamdi Akın, UEFA yetkililerinin 26 Haziran'da İstanbul'a geleceğini ve statta incelemelerde bulunacağını da söyleyerek, ''Avrupa Şampiyonlar Ligi'ni 3 tribünle oynayacağız. Yıkılacak tribünün etrafını güzel bir şekilde kapatacağız. Ayrıca, tribünlerin üstlerini de kapatacağız. Sonra da numaralı tribünün yıkımı başlayacak'' diye konuştu. 
     Asbaşkan Akın, kombine biletlerin satışına gelecek haftadan itibaren başlayacaklarını da ifade etti. 
     
     Başkan'ın durumu 
     Kulüp Başkanı Aziz Yıldırım'ın görevde kalıp kalmayacağı hakkındaki soruları da yanıtlayan Hamdi Akın, şunları söyledi 
     ''Çok kısa zaman içinde bu konu sonuçlanır. Ben kararının müspet olacağını düşünüyorum. Başkanımız sürprizler yapmayı sever, sürpriz olabilir. Bence sürpriz, kararında ısrar etmesidir.'' 
     
     Yusuf imzalıyor 
     Hamdi Akın, Yusuf'un büyük bir jest yaptığını kaydederek, bu futbolcunun boş sözleşmeye imza atacağını belirtti. 
     Akın, ''Kendisi bize 'Bu sene kendimi yeterince ispat edemedim. Yeni sezonda kendimi ispat edip, asıl mukaveleyi seneye yapacağım' dedi. Biz de hakkını verip kendisini mağdur etmeyeceğiz'' diyerek sözlerini tamamladı. 






</TEXT>
</DOC>
