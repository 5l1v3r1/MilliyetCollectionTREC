<DOC>
<DOCNO> 42599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sondun22.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon'dan özel birliklere ''savaşa hazır ol' emri... 
</HEADLINE>
<TEXT>

     Amerikan Savunma Bakanlığı Pentagon, seçkin birliklere her an konuşlanmaya ve savaşa hazır olma emri verdi. 
     Washington Post gazetesinin bildirdiğine göre, Amerikan ordusunun Kuzey Carolina'daki Fort Bragg üssünde bulunan 18. Hava İndirme Kolordusu'nun, 82. Özel Hava İndirme Tümeni, 101. ve 3. Piyade Tümeniyle 10. Dağ Komando Tümeni hafta sonunda alarm durumuna geçirildi. 
     Basra Körfezi bölgesinde bulunan Carl Vinson uçak gemisi de savaş durumuna geçen gemilerdeki uygulama kapsamında mürettebata elektronik posta gelişini durdurdu. 
     Gürcistan Savunma Bakan Yardımcısı Guela Becuaşvili de terörizme karşı olası bir operasyonda kullanılmak üzere ülkesinin üslerini ve havaalanlarını uluslararası toplumun hizmetine sunmaya hazır olduğunu bildirdi. 
     Savunma Bakan Yardımcısı, bu konuda son kararın Devlet Başkanı Eduard Şevardnadze ile parlamentoya ait olduğunu vurguladı. 
     Bu arada, Cezayir'de faaliyet gösteren radikal İslamcı örgütlerden, Hasan Hattab'a bağlı bir grup, ABD ve Avrupa ülkelerinin ''Müslümanlara ve Araplara karşı tehditlerini uygulaması durumunda' ülkedeki Amerikan ve Avrupa hedeflerine saldırı düzenleme tehdidi savurdu. 
     Cezayir'de yayınlanan El Yum gazetesine gönderilen bir açıklamada aşırı dinci örgüt, ''ABD, İngiltere, Fransa ve Belçika'daki radikal İslamcı şebekelerin sıkıştırılmaya devam edilmesi halinde, bu ülkelerin Cezayir'deki çıkarlarını şiddetle vuracağını'' bildirdi. 







</TEXT>
</DOC>
