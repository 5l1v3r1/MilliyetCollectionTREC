<DOC>
<DOCNO> 48803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sonspo05.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba "Terim için dua ediyorum" 
</HEADLINE>
<TEXT>

     Gaziantepspor Teknik Direktörü Samet Aybaba, Türkiye'de elde ettiği başaılardan sonra Avrupa'ya açılan Fatih Terim'in, her yönüyle diğer türk antrenörlerine iyi örnek oluşturduğunu belirterek, ''Terim'in Milan'da başarılı olması, o takımı şampiyon yapması için dua ediyorum'' dedi. 
     Samet Aybaba, yaptığı açıklamada, Türkiye'de hiçbir şeyin eskisi olmadığını, iletişim ve teknolojinin tüm nimetlerinden yararlanan Türk antrenörlerinin de kendilerini değiştirmek için çalıştıklarını ve değişmeye başladıklarını söyledi. 
     Türkiye'de çalışan birçok antrenörün başarılı olduğunu, yabancılardan hiçbir eksiklikleri bulunmadığını kaydeden Aybaba, şöyle devam etti 
     ''Türk antrenörleri de değişim sürecine girdiler, sürekli kendilerini yeniliyorlar, yurtdışında kurslara katılıyor ve yabancı dil öğreniyorlar. Eğer yeteneği varsa ve zeki biriyse zaten iyi biryerlere gelebiliyor. Şimdi teknoloji çağındayız internete girerek, her takım hakkında bilgiye ulaşmak çok kolay. Olanaklarımız çok gelişti, uçağa binip bir günde rakip takımı izleyip gelebiliyoruz. Ama herşey istenildiği gibi de olmuyor. Bir takıma Türkiye Kupası'nı kazandırdım, 6 ay işsiz gezdim.'' 
     
     Sabırlı olmalıyız 
     Aybaba, bir takımı zirveye taşıyabilmek için zamana ihtiyaç olduğunu, özellikle Avrupa'da mücedele eden takımların daha sabırlı hareket etmesi gerektiğini vurgulayarak, sözlerini şöyle sürdürdü 
     ''Bazı kazanımlar elde etmek için zamana ve emeğe ihtiyaç var. 
     Galatasaray, 7 yıldır Avrupa'da mücadele ediyor. Önce UEFA, daha sonra Avrupa Süper Kupası Şampiyonu oldu. Bu hemen olan birşey değil. 
     Galatasaray artık Avrupalı bir takım oldu. Herşeyini çok iyi biliyor. Fenerbahçe, uzun süreden bu yana ilk kez Avrupa Şampiyonlar Ligi'ne girdi, ancak hüsrana uğradı. Eğer sabrederlerse, 5 yıl da onlar da birşeyler elde edebilirler. 
     Özellikle Avrupa konusunda her türk antrenör Fatih Terim'i örnek almalı. Kendisi iyi bir eknik adam ve motivatör. Fatih Terim, Türk antrenörlerin önünü açtı. Kendisinin Milan'da başarılı olması ve şampiyonluğa ulaşması için dua ediyorum. Çünkü bunun yansıması bize olacak.'' 
     






</TEXT>
</DOC>
