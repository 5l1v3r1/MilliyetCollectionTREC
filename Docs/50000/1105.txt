<DOC>
<DOCNO> 1105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/ekonomi/eko06.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İpekyol ile Damat ortak satış yapacak 
</HEADLINE>
<TEXT>

Hazırgiyimin iki ünlü markası, ürünlerini ortaklaşa kuracakları konsept mağazalarda satmayı planlıyor 
     EYLEM TÜRK 

     Erkek giyimin önde gelen firmalarından Damat ile kadın giyimi üzerine çalışan İpekyol ortak satış ve pazarlama yapacak. Projenin ilk adımı Bursa As Merkez'de ocak sonunda açılacak ortak mağaza ile atılacak. 
     Projenin bir sonraki aşamasında da çocuk ve spor giyimi üreticilerine teklif götürülerek, ürün konseptinin tamamlanması hedefleniyor. 
     Aynı mağazalarda ayrı markalarla satış yapacaklarını söyleyen Damat'ın bağlı bulunduğu Orka Group'un Yönetim Kurulu Başkanı Süleyman Orakçıoğlu, müşterilerin hem kadın, hem erkek giysileri alırken çapraz promosyonlardan da yararlanacağını açıkladı. 
     "Örneğin Damat'tan alışveriş yapanlara İpekyol, İpekyol'dan alışveriş yapanlara Damat'ın indirim kuponu verilecek" diyen Orakçıoğlu, ortak satış stratejileri oluşturacaklarını söyledi. 
     Bünyelerine katmayı düşündükleri çocuk ve spor giyim markalarıyla çekim güçlerini artırmayı amaçladıklarını anlatan Orakçıoğlu, "Yeni projede her iki firmanın spor ve abiye markaları birbirini tamamladı. Tween - Twist'le, Damat ve İpekyol markaları da birbirleriyle uyum sağladı" dedi. 
     
     Firmalara ortak proje 
     Bursa'dan sonra ortak satış operasyonunu İstanbul'da açacakları bir mağazada da sürdüreceklerini belirten Orakçıoğlu, başlattıkları yeni konsept mağazacılığı yurtdışına da taşıyacaklarını söyledi. 
     Damat ve İpekyol'un büyük firmaların idari ve üst düzey personelini giydirmek amacıyla proje hazırlayacağını da ifade eden Orakçıoğlu, bu yıl içinde şirketlere teklif götüreceklerini kaydetti. 
     Bunun için her iki şirketin, ortak bir departman kurup ekip oluşturacaklarını belirten Orakçıoğlu, ilk aşamadaki hedeflerinin banka ve ilaç sektöründeki şirket personelini giydirmek olduğunu anlattı. 
     Bu tür çalışmalara yabancı olmadıklarını açıklayan Orakçıoğlu, Damat'ın bir süre önce Citibank personeline hizmet verdiğini belirtti. 
     Orakçıoğlu, "Citibank, personelini Damat'tan giydirdi. Buna karşılık olarak, biz de personelin özel alışverişlerinde avantaj uyguladık" diye konuştu. 
     


 EKONOMİ 



















</TEXT>
</DOC>
