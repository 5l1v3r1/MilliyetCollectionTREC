<DOC>
<DOCNO> 13833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sontur07.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer'den acil yasalar konusunda destek mesajı geldi 
</HEADLINE>
<TEXT>

     Cumhurbaşkanlığı Özel Kalem Müdürü ve Dışişleri Başdanışmanı Tacan İldem, Cumhurbaşkanı Ahmet Necdet Sezer’in içinde bulunulan kimi sıkıntıların aşılmasında, tek tek herkesin, tüm kesimlerin, kişisel çıkarlarını bir yana bırakarak, birlik ve beraberlik, dayanışma duygularını ön plana çıkaracak bir şekilde tavır almasının yararlı olacağı inancında olduğunu bildirdi. 
     İldem, "Cumhurbaşkanı Sezer, bu bağlamda da yine toplumumuzun desteğini yansıtacak şekilde hazırlanacak yasa tasarılarının geçirilmesi yönünde yüce Meclisimizce ve hükümetimizce atılacak adımları destekleme kararlılığındadır" dedi. Çankaya Köşkü’nde düzenlenen basın bilgilendirme toplantısında konuşan İldem, gazetecilerin ekonomik program konusunda Cumhurbaşkanı Sezer’in görüşlerine ilişkin sorularını yanıtladı. 
     "Ekonomik program çerçevesinde acil yasa ve kanun hükmünde kararnamelerin çıkarılmasına ilişkin Cumhurbaşkanı Sezer’in görüşlerinin ve desteğinin olup olmadığının" sorulması üzerine İldem, şunları söyledi 
     "Hükümetimizce oluşturulmakta olan ekonomik program bağlamında alınacak önlemlerin başarıya ulaşmasında, toplumun sağlayacağı desteğin önem taşıdığını Sayın Cumhurbaşkanı bundan önce çeşitli kereler belirtmişti. İlgili kamu kuruluşlarının titiz çalışmaları elbette çok önemlidir fakat bu çalışmaların yanı sıra toplumun her kesiminin katkı ve desteğine de şu dönemde gereksinim olduğu Cumhurbaşkanımızın inancıdır. Ekonomide kimi sıkıntılarla karşı karşıya kalındığı böyle bir dönemde, gerçekleri yansıtmayan kimi yorum ve söylentilerin çıkabildiği de bir gerçektir. Toplumsal destek derken, Cumhurbaşkanı Sezer’in üzerinde durduğu husus, yurttaşlarımızın bu tür spekülatif yorumlara itibar etmeksizin ekonomimizde ve piyasalarda güven ortamının pekişmesine katkıda bulunacak şekilde, serinkanlı bir tutum benimsemeleri ve umutsuzluğa kapılmadan alınmakta olan tedbirlere destek vermeleridir. Bu çabalarda, bir toplumsal uzlaşı ve toplumsal destek önemlidir. Cumhurbaşkanı da buna inanmaktadır. 
     Cumhurbaşkanı, içinde bulunulan kimi sıkıntıların aşılmasında tek tek herkesin, tüm kesimlerin, kişisel çıkarlarını bir yana bırakarak, birlik ve beraberlik, dayanışma duygularını ön plana çıkaracak bir şekilde tavır almasının yararlı olacağı inancındadır ve bu bağlamda da yine toplumumuzun desteğini yansıtacak şekilde hazırlanacak yasa tasarılarının geçirilmesi yönünde yüce meclisimizce ve hükümetimizce atılacak adımları destekleme kararlılığındadır. Yasama çalışmaları tabiatıyla hükümetin hazırlayacağı tasarılar doğrultusunda TBMM’de ele alınacak konulardır. Onların da önümüzdeki günlerde gündeme geleceği anlaşılmaktadır. Bu süreci yasama işlemleri açısından da sürdürülerek ekonominin sağlıklı işleyişini sağlayacak bir zemin yaratılması, Cumhurbaşkanı Sezer’in içten temennisidir." 
     İldem, "yasa tasarılarının yetişememesi halinde kanun hükmünde kararnameler şeklinde gelmesi durumunda Cumhurbaşkanı Sezer’in desteğinin sürüp sürmeyeceği sorusuna" ise şu yanıtı verdi "Toplumsal uzlaşı ve desteği bu programa verebilmek, onu sağlayabilmek, bu programın başarısı açısından da önemli bir ögedir. TBMM Başkanvekili Sökmenoğlu açıklamalarında, bu konuda TBMM’nin çalışma takviminin gerekli yasal düzenlemeleri yapabilecek şekilde ayarlanabileceğini belirtmiştir. Şu aşamada yasalar daha TBMM’de tartışılmadan, ne şekilde yöntem izleneceği konusunda Cumhurbaşkanlığından bir yorum yapılması doğru olmaz." 
     




</TEXT>
</DOC>
