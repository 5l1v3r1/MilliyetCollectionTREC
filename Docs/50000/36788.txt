<DOC>
<DOCNO> 36788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/guncel/gun01.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Askere ateş açıldı’ iddiası gündemde 
</HEADLINE>
<TEXT>

Olayın geçtiği meydanda 7.65 milimetre çapında bir tabanca mermisine ait boş kovan ve bir de boş av tüfeği fişeği bulunması, halktan da askerlere ateş edildiğini gündeme getirdi 
     MEHMET BÜYÜKARI - ALİ AKGÜL KONYA DHA 

     Konya’nın Ahırlı ilçesine bağlı Akkise beldesinde cuma gecesi başlayan olayların perde arkası, soruşturma ilerledikçe aydınlanmaya başladı. Askere gidecek olan Hasan Gültekin’in jandarma kurşunuyla öldüğü, 3’ü silahla 5 kişinin yaralandığı olaylarda, askerlere tabanca ve av tüfeğiyle ateş edildiği ortaya çıktı. 2 astsubay, 1 uzman çavuş ve 22 erin bıçak, taş ve sopayla yaralandığı, 5 askeri aracın tahrip edildiği bildirildi. 
     Ahırlı Cumhuriyet Savcısı Serhat Çetinkaya’nın başlattığı soruşturma sürerken, İçişleri Bakanlığı’nın 2 müfettişi de çalışmaya başladı. 
     
     975 mermi yakıldı 
     Ahırlı Jandarma Bölük Komutanı Kıdemli Üstçavuş Ali Çalışkan’ın emriyle 25 dakika süreyle ateş açan jandarmalar, 975 mermi yaktı. Jandarmanın ateşi sırasında çevredeki binalarla belediye lojmanı ve caminin minaresine 86 merminin isabet ettiği saptandı. Olayın geçtiği meydanda 7.65 milimetre çapında bir tabanca mermisine ait boş kovan ve bir de boş av tüfeği fişeği bulunması, halktan da askerlere ateş edildiğini gündeme getirdi. Savcıya ifade veren Ahırlı Jandarma Bölük Komutanı Kıdemli Üstçavuş Ali Çalışkan, olay gecesini şöyle anlattı 
     
     Üstçavuş’un ifadesi 
     "Üstçavuş Recep Karakuş komutasında Akkise’ye giden 20 kişilik birlik saldırıya uğradı, olayın büyümemesi için geri çekildi. Acil durum nedeniyle sivil kıyafetle, 50 kişilik kuvvetle Akkise’ye gittim. Cumhuriyet Meydanı’nda, herkesin duyması için masaya çıkıp yardımcı olunmasını istedim. Sandalye attılar, başımdan yaralandım. Saldırıyı durdurmak için elimdeki silahla havaya ateş açtım. Kalabalık, ere de saldırınca, uyarı ateşi için emir verdim. Üzerimize her taraftan taş, sopa, sandalye ve boş sebze kasası yağıyordu. Hızla köyü terk ettik." Ahırlı Kaymakamı Fatih Yılmaz, sessiz bekleyişin sürdüğünü söyledi. Akkise Belediye Başkanı Abdullah Kayaalp, "2 yaralımızın iyileşerek aramıza katılmasını bekliyoruz" dedi. 
     



 GÜNCEL 














</TEXT>
</DOC>
