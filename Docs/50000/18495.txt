<DOC>
<DOCNO> 18495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/spor/ybay.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi boncuk... 
</HEADLINE>
<TEXT>

     TOGAY BAYATLI 

     Mavi boncuk dağıtma eğilimi üzülerek belirtelim ki Milli Futbol Takımımız’a kadar uzandı. Her zaman olduğu gibi yine belirli kulüp başkanlarının baskısıyla bazı futbolcular milli yapıldı. Dünya'nın hiçbir köşesinde milli takım iltimasla kurulmaz. Yok böyle bir şey... Fransa - Portekiz ve Dünya Kupası eleme grubundaki rakibimiz İsveç de İsviçre ile hazırlık maçı yaptı. Hepsi gerçek milli takımlarıyla oynadılar, başarılı olabilmek için canlarını dişlerine taktılar. Fransa ve İsveç kazandı, Portekiz ve İsviçre ise kaybetti. 
     Milli futbolcularımızın sadece özel maçlara yeterli önemi vermedikleri için başarılı olamadıkları savına katılmamız mümkün değil. Her futbol maçı, hatta her spor müsabakası kazanmak için oynanır. Teknik direktörün temel görevlerinden biri de, bu kazanma arzusunu, Batılı deyimiyle motivasyonu sağlamaktır. Üstelik hazırlık maçlarında bunu başarması daha da kolay. Çünkü Milli Takım aday futbolcularının, gerçek on bire girebilmek için canla başla çalışmaları ve kendilerini göstermeleri gerekiyor. Milli Takımımız'ın bir yıl boyunca yaptığı maçlarda doğru dürüst futbol oynamadığını hep eleştirdik. Öyleyse hazırlık maçlarının amacı takım içinde iletişimi, dişlilerin ahengini sağlamak ve bir ekip haline gelmek değil midir O zaman asıl artistlerin yerine dublörleri neden çıkartıyorsunuz Kimse 'bana ne yapalım, Hagi'nin jübilesi vardı' demesin. Saptanan tarih de yanlış. 
     Futbola trilyonlar döken bu fakir ülkede herkesin işini ciddi yapması gerekir. Gerçek şu ki, Futbol Federasyonu hem teknik heyetin, hem de milli futbolcuların bir dediğini iki etmiyor. 
     Gelelim bu haftaya. Türkiye liglerinde bugün ve yarın çok önemli maçlar var. Şampiyon adaylarından Galatasaray'ın, Adanaspor karşısında gol averajını düzelteceği hem söyleniyor, hem de bekleniyor. Diğer yandan ise Fenerbahçe, Trabzonspor gibi ciddi bir rakiple karşılaşacak. Her şey olabilir. Denizli'nin dediği gibi, lider de değişebilir. Dileğimiz bu ligin "FAİR - PLAY" anlayışı içinde sonuçlanması. 
     



 SPOR 

























</TEXT>
</DOC>
