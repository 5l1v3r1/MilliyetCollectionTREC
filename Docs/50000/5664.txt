<DOC>
<DOCNO> 5664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sontur22.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni katliamına DNA testi 
</HEADLINE>
<TEXT>

     Erzurum'da valilik, baro ve üniversite tarafından, Ermenilerin katliam yaptıkları köylerde, şehitlerle, yaşayanların akrabalık bağını ortaya koymak için DNA testi yapılacak. 
     Erzurum Valisi Derya Kadıoğlu, Ermenilerin I. Dünya Savaşı'ndan sonra ilde ve köylerinde birçok toplu katliam yaptıklarına işaret etti. 
     Sözde Ermeni soykırım tasarısının Fransa Ulusal Meclisi'nde kabul edilmesinin ardından bölgedeki vatandaşların büyük rahatsızlık duyduğunu kaydeden Kadıoğlu, bu nedenle vatandaşlardan çok sayıda şikayet aldıklarını belirtti. 
     Valilik, baro ve üniversite olarak önümüzdeki günlerde bilimsel bir çalışma başlatılacağını bildiren Kadıoğlu şunları söyledi 
     "Yörede Ermeni katliamlarının yapıldığı köylerde yaşayan insanlar ile Ermeniler tarafından şehit edilen insanların akrabalık bağlarını ortaya koymak için DNA testi yaptıracağız. Vatandaşlarımızın söz konusu çalışmaya katılmaları ve hukuki sorumlulukları Erzurum Barosu tarafından halledilecek. Kan alma ve DNA testine tabi tutulma işlemleri ise bizim ve adliyenin yapacağı iş olacak." 
     Kadıoğlu, söz konusu çalışmaya Erzurum Barosu'nun öncülük ettiğini ve ilk etapta, Alaca ile Yeşilyayla köylerinde bu çalışmanın başlatılacağını kaydetti. 




</TEXT>
</DOC>
