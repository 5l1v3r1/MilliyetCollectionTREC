<DOC>
<DOCNO> 30577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/guncel/gun01.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
O kafa’ akıl vermeye devam ediyor 
</HEADLINE>
<TEXT>
Namaz kılmayan çocuk kan çıkana kadar dövülür 
İslamda dayakla eğitim yoktur’ diyen din adamları Milli Gazete yazarı Mehmet Talu’ya ateş püskürdü 
     GÜLAY FIRAT İstanbul 

     Milli Gazete yazarı Mehmet Talu, dini soruları yanıtladığı Fıkıh adlı köşesinden dün de namaz ile ilgili ilginç bilgiler vermeye devam etti. Talu, önceki gün "Hz. Peygamber buyururlar ki 7 yaşına geldi mi çocuğa namaz emredin, 10 yaşına geldi mi kılmadığı takdirde onları dövün" açıklamasının ardından dün de "Alimlere" dayandırdığı yazısında "Buluğdan sonra namazı geçiren kimse, buluğdan evvel geçiren kimseden daha şiddetli olarak kan çıkıncaya kadar dövülür ve hapsedilir" görüşünü savundu. 
     Mehmet Talu’nun dünkü köşesinde yer alan "Dini Eğitime Başlama Yaşı 2" başlıklı makalesi, din adamları arasında şaşkınlık yarattı. 
     
     Dayak olmaz’ 
     İslam Hukuku Profesörü Ali Bardakoğlu "Dinimiz namaza önem vermiştir. Namaz İslam’ın temel şartlarındah biridir. Dinimiz eğitime de önem vermiştir. Eğitimin şekli ve usulü de çağlara göre değişir. Din eğitimi çağın kültürü ve modern eğitiminden ayrı düşünülemez. Farklı toplumların, farklı kültürlerin eğitim anlayışları olur. Bunların birini bütün İslam dünyasına yansıtmak doğru değildir. Dayağı evrensel bir eğitim aracı olarak göremeyiz." 
     
     Tamamen yanlış’ 
     Profesör Halis Ayhan "Olumlu bir davranışı çocuklara kazandırmak için, en küçük şekilde bile ceza vermek doğru değildir. Hadis yanlış tercüme edilmiştir. Hadiste, 7 yaşında bilgi veriniz, 10 yaşında örnek vererek namaz kıldırınız der. Hz. Peygamber’in 23 yıllık peygamberlik yaşamında maddi ceza verdiğine dair hiçbir örnek yok. Bu konuda bütün kaynakları inceledik. O bahsedilenler geleneksel din öğretiminde yer alıyor. Din bilgileri geleneksel öğreniliyor. Bir takım örf, adette, gelenekte olan yanlış bilgileri dinmiş gibi yazıyorlar." 
     
     Esas olan sevgidir’ 
     Profesör Mehmet Faruk Bayraktar "İslam peygamberi dinde kolaylaştırmayı emrettiğinden ibadet öğretiminde de bu ilke esas alınmalıdır. Namaz öğretiminde ailenin görevi çocukları bunaltmadan, ilgi duyurarak, sevgi ve hevesle öğrenmelerine yardım etmek, fırsatları hazırlamaktır. Araştırmalar da 7 yaşından sonra çocukların ibadete ve duaya olan ilgi ve meraklarının arttığını göstermiştir." 
     



 GÜNCEL 
























</TEXT>
</DOC>
