<DOC>
<DOCNO> 23016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sontur05.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzde 10 artış öngören kira yasasının iptali Anayasa Mahkemesi'nde 
</HEADLINE>
<TEXT>

     Kira Yasası'nın, kiraların bu yıl yüzde 10 oranında artırılmasını öngören maddesinin iptali istendi. 
     Adana 2. Sulh Hukuk Mahkemesi, Yasa'nın bu maddesinin iptali istemiyle Anayasa Mahkemesi'ne başvurdu. 
     Adana 2. Sulh Hukuk Mahkemesi, baktığı bir kira tespit davasında, davacının, söz konusu düzenlemenin Anayasa'nın ''sözleşme özgürlüğü'' ilkesine aykırılık iddiasını ciddi buldu. 
     Mahkeme, Gayrimenkul Kiraları Hakkında Kanuna Bir Geçici Madde Eklenmesi Hakkında Yasa'nın söz konusu maddesinin iptali için itiraz yoluyla Anayasa Mahkemesi'ne başvurdu. 
     Anayasa Mahkemesi, başvurunun ilk incelemesini önümüzdeki günlerde yapacak. Mahkeme, ilk incelemede usül eksikliği bulmazsa ve iptal istenen düzenlemeyi davada uygulanacak kural olarak kabul ederse, başvurunun esastan görüşülmesini kararlaştıracak. 
     Yüksek Mahkeme, raportörün raporunu hazırlamasının ardından başvuruyu sonuçlandıracak. 
     Bilecik Sulh Hukuk Mahkemesi, aynı yasaya göre geçen yıl kiraların yüzde 25 oranında artırımını öngören düzenlemenin Anayasa'ya aykırı olduğu gerekçesi ve iptali istemiyle Anayasa Mahkemesi'ne başvurmuştu. Anayasa Mahkemesi, 16 Kasım 2000'de başvuruyu esastan görüşmüş ve düzenlemeyi Anayasa'ya aykırı bulmayarak iptal istemini reddetmişti. 
     
     
     






</TEXT>
</DOC>
