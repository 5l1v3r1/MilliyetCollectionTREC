<DOC>
<DOCNO> 23009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sonspo20.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'la 2 gündür idmana çıkan kaleci Jevriç beğenilmedi 
</HEADLINE>
<TEXT>

     Beşiktaş, ligin son haftasında Denizlispor ile yapacağı maçın hazırlıklarını, bugün gerçekleştirdiği tek antrenmanla tamamladı. 
     Fulya Tesisleri'nde Antrenör Roland Koch yönetiminde yaklaşık 1 saat süren antrenmanda futbolcular, kanatlardan ortalarla gol ve şut çalışması yaptı. Antrenmana, sakatlıkları süren Fevzi, Bayram, Tunç, İlhan'ın yanı sıra Mehmet, Fazlı ve Fransa'ya giden Nouma katılmadı. Siyah-beyazlıların antrenmanda neşeli oldukları gözlenirken, Ali Eren'in, takım arkadaşlarının antrenman giysileriyle çıktığı çalışmada, 4 numaralı kırmızı formayı giymesi dikkati çekti. Bu arada geçmiş dönemlerde Beşiktaş'ta forma giyen Vanspor kalecisi Hakan, Fulya Tesisleri'ne gelerek, eski takım arkadaşlarıyla hasret giderdi. 
     
     Jevriç beğenilmedi 
     Siyah-beyazlılıların denemek için antrenmanlara çıkardığı Yugoslav kaleci Jevriç beğenilmedi. Beşiktaş ile 2 gün antrenmanlara çıkan Jevriç'in, teknik heyet tarafından beğenilmediği ve gönderildiği bildirildi. 
     Transfer görüşmesi için Almanya'ya giden Slovak futbolcu Karhan, İstanbul'a döndü ve takımının bugünkü çalışmasında yer aldı. Beşiktaş Menajeri Sinan Engin, Karhan'ın, Almanya'nın Wolfsburg takımıyla gelecek sezon için sözleşme imzaladığını, ancak Beşiktaş'ın son maçında forma giyeceğini söyledi. Engin, Beşiktaş'ın bu transferden 3.5-4 milyon dolarlık bir gelir elde edeceğini kaydetti. Bu arada menajerlerin, VFB Stuttgart'ın genç takımında oynayan Türk kaleci Aykut Çetin'i siyah-beyazlı kulübe önerdikleri öğrenildi. 
     Beşiktaş, Denizlispor maçı için bu akşam Denizli'ye gidecek. Transfer görüşmeleri için İtalya'ya giden teknik direktör Christoph Daum'un, akşam saatlerinde İstanbul'a gelerek havaalanında takıma katılacağı bildirilirken, siyah-beyazlıların Denizlispor maçına muhtemelen şu 11 ile çıkması bekleniyor 
     Shorunmu, Ümit, Sellami, Ali Eren, Karhan, Ayhan, İbrahim, Münch, Yasin, Nihat, Ahmet. 







</TEXT>
</DOC>
