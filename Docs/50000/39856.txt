<DOC>
<DOCNO> 39856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sonspo15.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Futbol Takımı grubunda ikinci olursa kimle karşılaşacak 
</HEADLINE>
<TEXT>

     Futbolda Dünya Kupası Avrupa elemelerinde, grup ikincileri arasında yapılacak baraj müsabakalarının kura çekimi bugün yapıldı ve eşleşmeler belli oldu. 
     Uluslararası Futbol Federasyonları Birliği'nin FIFA İsviçre'nin Zürih kentindeki merkezinde yapılan kura çekimine göre, Türkiye'nin de yer aldığı 4. Grup'ta 2. olacak takım, 7. Grup 2.si ile baraj müsabakasında karşılaşacak. 
     Buna göre, Türkiye eğer grupta 2. olup doğrudan finallere katılma hakkını elde edemezse, 7. Grup'ta 2. olacak takımla ilk maç deplasmanda olmak üzere 2 karşılaşma yapacak ve rakibine üstünlük sağlayacak takım Dünya Kupası-2002 vizesi alacak. 7. Grup'ta şu anda 14 puanla İspanya liderliğini sürdürürken, 11 puanlı Avusturya ile 10 puanlı İsrail, bu takımı izliyor. 
     Diğer grup ikincileri eşleşmeleri ise şöyle belirlendi 
     6-3, 5-9, 1-8 
     2. Grup 2.si ise Asya kıtası 3.sü ile 10 ve 15 Kasım tarihlerinde oynarken, diğer baraj müsabakaları, 10-11 ve 14 Kasım tarihlerinde yapılacak. 
     Statüye göre, kupanın finallerine Avrupa'dan, geçen kupanın şampiyonu Fransa'nın yanı sıra 9 grubun birincisi doğrudan katılma hakkı kazanırken, grup ikincileri arasında yapılacak baraj müsabakaları sonunda 4 veya 5 takım daha finallere katılma hakkını elde edecek. 






</TEXT>
</DOC>
