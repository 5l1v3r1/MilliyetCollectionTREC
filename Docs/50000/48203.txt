<DOC>
<DOCNO> 48203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/soneko08.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un hazine arazileri satılıyor.... 
</HEADLINE>
<TEXT>

     Hazine arazilerinin satışına hız verme kararı alınmasının ardından, İstanbul'da ilk aşamada 12 arazinin satışından 90 trilyon lira dolayında gelir elde etmesi hedefleniyor. 
     Ankara, Antalya ve İzmir'den sonra İstanbul'da hazine arazilerinin satışına ilişkin kanun çerçevesinde oluşturulan Değer Tespit Komisyonu'ndan alınan bilgiye göre, ilde ilk olarak satışa çıkarılacak 12 ayrı alandan oluşan 636 bin 833 metrekarelik hazine arazisine komisyon tarafından toplam 91 trilyon 990 milyar lira değer biçildi. 
     Bunlar arasında en büyük ve pahalı alan olan Şişli Ayazağa'daki Polis Lojmanları'nın yanında bulunan 384 bin 392 metrekare hazine arazisinin değerini 70 trilyon lira olarak tespit eden komisyon, söz konusu alanın imar planına göre her türlü kullanıma uygun olduğunu, ticaret merkezi ya da toplu konut alanı olarak kullanılabileceğini belirledi. 
     Pendik-Kurtköy'de bulunan 43 bin 255 metrekarelik arazinin değerini de 6 trilyon 500 milyar lira olarak belirleyen komisyon, Küçükçekmece-Gültepe'deki 9 bin 271 metrekarelik arsaya da 4 trilyon 900 milyar lira değer biçti. 
     Bu arada, İstanbul'da satışa sunulacak hazine arazilerinin bazılarının daha önce aralarında Maliye, Sağlık ve Milli Savunma Bakanlıkları ile Emniyet Genel Müdürlüğü'nün de bulunduğu kamu kuruluşlarına tahsis edilmesine karşın bu kurumlarca kullanılmadığı, bazılarında ise kaçak yapılar yer aldığı öğrenildi. 
     






</TEXT>
</DOC>
