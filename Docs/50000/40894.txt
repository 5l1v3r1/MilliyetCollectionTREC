<DOC>
<DOCNO> 40894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/spor/bbas.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Panzer Türk 
</HEADLINE>
<TEXT>

Almanya’nın Türk asıllı oyuncusu Mithat, "Türk’üm, ancak sporcuyum. Kazanmak isterim. Şans da bizden yana" dedi 
     Özel ve zor maç’ 
     32. Avrupa Erkekler Basketbol Şampiyonası’nda, yarı finalde Türkiye’nin rakibi olan Almanya’nın Türk asıllı oyun kurucusu Mithat Demirel, "Benim için özel ve zor bir maç olacak" dedi. Türkiye - Hırvatistan maçında Türkiye’nin kazanmasını istediğini, sonucun istediği gibi olması nedeniyle sevindiğini ifade eden Mithat, "Alman Milli Takımı’nda oynamama karşın tabii ki Türk’üm. Ama sporcuyum ve kazanmak isterim. Zor ve özel bir maç oynayacağım" dedi. 
     
     Avantajlıyız’ 
     MİTHAT, taraftarların coşkusu yüzünden Türk oyuncuların zaman zaman performanslarını sahaya yansıtamadığını, bunun da kendileri için bir avantaj olacağını kaydetti. 16 yaşından beri milli takımlarda forma giydiğini, A takımda ilk yılı olduğunu söyleyen Mithat, "Hazırlık maçında Türkiye’yi attığım son saniye basketi ile yenmiştik. Yine olsa, yine atarım" diye konuştu. 23 yaşındaki Mithat, Türkiye’nin takım halinde iyi bir oyun ortaya koyduğunu söyledi. 
     
     Dünya karması gibi 
     A Milli Basketbol Takımımız’ın yarın karşılaşacağı rakibi Almanya’nın tüm yükü, NBA’li yıldız Dirk Nowitzki’nin omuzlarında. Okulaja da Nowitzki’yi takip ediyor. Nowitzki ve Femerling dışında kadrosundaki 10 oyuncusu da Almanya vatandaşlığına geçmiş yabancı kökenli oyunculardan kurulu olan Alman takımı, genelde maçların ikinci yarısında performans artışı gösteriyor. Dört ABD, Üç Yugoslav, iki Nijerya ve bir de Türk asıllı oyuncusu bulunan Almanya, daha çok hücum ağırlıklı oyunu tercih ediyor. 
     
     Prim için kampanya 
     BASKETBOL Milli Takımı’nın Avrupa Şampiyonası’nda yarı finale çıkmasından sonra Federasyon Başkanı Turgay Demirel’e Turizm Bakanı Mustafa Taşar, kampanya başlattıklarını söyledi. Taşar, "Gençlerimiz her türlü övgü ve desteği hakediyor. İlk sözü MNG Holding yönetim kurulu başkanı Mehmet Nazif Günal verdi ve milli takıma finale çıkması halinde 75, şampiyon olmaları halinde de 150 milyar lira prim önerdi. Bütün işadamlarımızı bu anlamda desteğe davet ediyorum" dedi. 
     
     Yugoslavya-İspanya yarı finale çıktı 
     2001 Avrupa Basketbol Şampiyonası’nda diğer iki yarı finalist ülke, dün gece belli oldu. Letonya’yı 114 - 78 yenen Yugoslavya, Rusya’yı 62 - 55 mağlup eden İspanya ile eşleşti. Bugün oynanacak klasman maçlarının programı şöyle 
     
     19.00 Fransa - Hırvatistan TRT - 3 
     21.15 Letonya - Rusya TRT - 3 
     
     Yedi canlı üç Türk’ 
     MİLLİ Takımımız’ın Avrupa Şampiyonası’nda ilk dörde kalması Avrupa’da da geniş yankı yarattı. Yunan To Vima Gazetesi, İbrahim, Hidayet ve Mirsad için "Yedi canlı üç Türk" başlığını attı. Elefteros Tipos Gazetesi, "Panathinaikos formasını giyecek olan İbrahim - Mulaomerovic mücadelesinde son gülen İbo oldu" diye yazdı. Fransız basını da başarımıza geniş yer ayırdı. İtalyan La Gazzetta Dello Sport Gazetesi de, "Türk cehenneminden Hırvatlar da çıkamadı" yorumunu yaptı. 
     



 SPOR 




















</TEXT>
</DOC>
