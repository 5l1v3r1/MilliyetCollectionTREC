<DOC>
<DOCNO> 47582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sontur08.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti "Mutabakat paketini destekleyeceğiz'' 
</HEADLINE>
<TEXT>

     AK Parti Genel Başkan Yardımcısı Sadık Yakut, Partilerarası Uzlaşma Komisyonu'nun getireceği anayasa değişikliği paketine, birincisinde olduğu gibi destek vereceklerini söyledi. 
     Yakut, TBMM'de düzenlediği basın toplantısında, yolsuzluklar ve toplumsal değerlerdeki bozulmaya dikkati çekerek, bunun, ''siyasi kirlenmişlikten'' kaynaklandığını bildirdi. Siyasi kirliliğin toplumun her alanını deforme ettiğini kaydeden Yakut, AK Parti Merkez Yönetim Kurulu kararıyla yolsuzlukla mücadele için kendisinin başkanlığında bir birimin görevlendirildiğini bildirdi. 
     Yakut, yolsuzluk yapmak kadar, bildiği halde susmanın da aynı anlamı taşıdığına işaret ederek, elinde bilgi ve belge olanları AK Parti'nin mücadelesine destek olmaya çağırdı. 
     Son günlerde iki medya grubu arasındaki karşılıklı suçlamalara da değinen Sadık Yakut, belgelere de dayanan bu suçlamaların bir süre sonra ''medya grupları arasında yapılacak barış'' ile sona ermemesi gerektiğini ifade etti. Yakut, başta Başbakan Bülent Ecevit olmak üzere, ilgili bakanları ve Cumhuriyet savcılarını göreve çağırdı. 
     Cumhurbaşkanı Ahmet Necdet Sezer'in, 86. madde değişikliğini halkoylamasına sunma kararı nedeniyle milletvekillerinin 29 ekim resepsiyonuna gitmeyecekleri yolundaki haberlerin hatırlatılması üzerine Yakut, AK Parti MYK'nın bu yönde bir kararı olmadığını, konu gündeme gelirse orada tartışılabileceğini söyledi. Kişisel düşüncesinin sorulması üzerine de Yakut, ''Ben katılacağım'' dedi. 
     Referandumla birlikte erken seçimin de yapılması yolundaki görüşlere ilişkin bir soruya da Yakut, ''86. madde için referanduma gidilmesine gerek yok. TBMM'de yapılacak bir düzenleme ile mesele çözülür. Ancak biz, referandumdan bağımsız olarak, onunla aynı anda yapılmamak kaydıyla bütün partileri erken seçime davet ediyoruz'' dedi. 
     AK Parti Genel Başkan Yardımcısı Sadık Yakut, yeni bir anayasa değişikliği paketine yaklaşımlarının sorulması üzerine de, toplumun önünün açılmasını sağlamak amacıyla birinci pakete olduğu gibi, Uzlaşma Komisyonu'ndan gelecek yeni değişikliklere de destek vereceklerini söyledi. 
     Bir gazetecinin, ''Genel Kurul'da, Erbakan ve Tayyip Erdoğan'ın önündeki siyasi engellerin kaldırılması konusunda birinci paketteki gibi bir tutum takınılırsa yine destek verecek misiniz '' sorusuna, öyle bir tablonun ortaya çıkmamasını temenni ettiklerini söyledi. 
     Yakut, ''Öyle bir tablo oluşsa bile gelen paketi destekleriz'' dedi. 
     






</TEXT>
</DOC>
