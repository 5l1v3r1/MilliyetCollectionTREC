<DOC>
<DOCNO> 33335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/sondun10.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Coppola 4 dev aktörü biraraya getirmeye çalışıyor... 
</HEADLINE>
<TEXT>

     Ünlü yönetmen Francis Ford Coppola, yeni filminde sinemanın dört dev oyuncusu Russel Crowe, Nicolas Cage, Robert De Niro ve Paul Newman'ı ilk kez aynı yapımda buluşturmak için teklif götürdü. 
     Internetteki ''popcorn'' sitesinin haberine göre, Coppola, hayalindeki ''rüya takımını'' kurmak için kolları sıvadı. Ünlü ''Godfather'' filminin yönetmeni, üzerinde çalıştığı ''Megalopolis'' adlı son projesi ile Brad Pitt, Julia Roberts, George Clooney gibi yıldızları ''Oceans Eleven'' adlı filmde buluşturan Steven Soderbergh'e rakip çıkmayı planlıyor. 
     Russell Crowe, Robert De Niro ve Paul Newman'ı Oscar ödüllü yeğeni Nicolas Cage ile aynı filmde seyirci karşısına çıkarmayı düşünen Coppola, sinemanın efsane ismi Cecil B. DeMille'in ''epik şaheserlerine'' benzeyen iddialı bir yapıta imza atmayı düşünüyor. Filmin tüm bütçesinin 60 milyon dolar civarında olmasını planlayan ünlü yönetmenin film başına 20'şer milyon dolar ücret alan Crowe ve Cage'i nasıl ikna edeceği ise merak konusu. Film için bu dört oyuncu üzerinde kararlı olan Coppola, Warren Beatty'nin filmde rol alacağı iddiaları ise kesin bir dille yalanladı. Coppola, ''Artık bu evde bir ünlü aktör için daha oda yok. Yani, Beatty için uygun bir rolümüz de yok'' açıklamasında bulundu. Cecil B. DeMille ''The Ten Commandments'', ''Samson ve Deliah'' gibi tarihi filmlerle beyazperde efsaneleşti. DeMille'in adına ''Altın Küre'' kapsamında düzenlenen ''Cecil B. DeMille'' ödülü, bugüne değin Sean Connery, Barbra Streisand, Al Pacino, Dustin Hoffman gibi ünlü oyunculara verildi. 







</TEXT>
</DOC>
