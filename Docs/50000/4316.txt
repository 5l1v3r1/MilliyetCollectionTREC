<DOC>
<DOCNO> 4316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/spor/ybay.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazık... Çok yazık... 
</HEADLINE>
<TEXT>

     Forum TOGAY BAYATLI 

     Diyarbakır Emniyet Müdürü Gaffar Okkan’ın pusuya düşürülüp öldürülmesiyle, Türkiye sadece onurlu, çalışkan, korkusuz ve sorumlu bir vatan evladını kaybetmekle kalmadı. Güneydoğu ve özellikle Diyarbakır bu yöre hakkında ülke insanlarındaki ön yargıyı kaldırmak isteyen, uzak görüşlü, çağdaş ve memleketini seven bir yöneticinin eksikliğini de hissedecek. 
     Okkan, bu hedefine sporla ve de Diyarbakırspor’u birinci lige taşımak gibi bir amaçla da ulaşmak istedi. İşte bu nedenle, bu acı kayıp spora da vurulan bir darbe niteliğindedir. Geçen yıl Diyarbakır’da oynanan Galatasaray - Antalya Türkiye Kupası finalinde de merhum Okkan’ın etkisi çok. Diyarbakırspor’un başında her deplasmana gitti. Futbolcuların haksız olarak işittiği küfürleri ve PKK’lılar şeklindeki ithamlara göğüs gerdi. Birlikte seyrettiğimiz İstanbul’daki Sarıyer - Diyarbakırspor maçında sahayı dolduran binlerce taraftarı göstererek bana, "Togay ağabey bu insanlar bizim. Neden onlara ayrımcılık yapılıyor. Bu ülkenin güneylisi de, batılısı da, kuzeylisi de bu ülke için kan döktü" derken gözleri yaşarıyordu. İşte bu sıcak ilişkiyi sağlamak uğruna Güneydoğu’daki hizmet süresini uzattı ve canından oldu. 
     Sadece futbola değil, hentbola da gönül verdi. Diyarbakır Polisgücü hentbol takımını kurup, başarıdan başarıya koşturdu. Süper Lig’e katılan bu ekibi, Avrupa kupalarına kadar taşıdı. Ve Diyarbakır’a, bütün karşı direnişlere rağmen yabancı ekiplerin gelmesini sağlayarak büyük bir başarı elde etti. 
     Sporumuz ve insanlık adına yeri doldurulmaz bir kayıp yaşadığımızı belirtmemiz gerekir. Peki gerçek Müslümanlık yara almadı mı Radikalleri kullanıp iktidar peşinde koşanlar, bu anlaşılmaz cinayetin ağırlığını taşımayacaklar mı 
     Bir de bu esef verici olayın bir başka yüzü var. Tam Fransa’nın, Osmanlılar tarafından Ermeniler’e soykırım yapıldığını parlementolarında kabul etmelerinin ardından, Türkiye’nin yekvücut olarak tepki göstermesinin hemen arkasında bu olayın patlamasının başka bir amacı olamaz mı Gündemi değiştirmek isteyenler mi var Türkiye üzerinde kimler oyun oynuyor İşte bunları bir bulabilsek. Önemli olan bu. Neden hep iyi insanlar böyle kurban ediliyor. Yazık oldu. Sporun, insanlar arasındaki barışı sağlamak yönünde en büyük unsur olduğunu anlayan ve uygulayan evrensel bir yönetici kaybettik. 
     
     


 SPOR 





























</TEXT>
</DOC>
