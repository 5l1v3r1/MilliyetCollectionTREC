<DOC>
<DOCNO> 38508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/ekonomi/eko03.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine halka arzı tamamladı 
</HEADLINE>
<TEXT>

Hazine dövize endeksli tahvilin 765.5 milyon dolarını kamu fonlarına sattığını açıkladı 
     ANKARA Milliyet 

     Hazine’nin dolar kurlarında artışa neden olan fazla parayı çekmek, borçlanmada yeni bir seçenek yaratmak için başlattığı halka arz sonuçlandı. Dolar tahvili satışı 1.3 katrilyon lira olarak gerçekleşti. Halka arzın toplamı 2 katrilyon 379 trilyon lira oldu. 
     Hazine dün yaptığı açıklamayla dövize endeksli tahvil ihalesini de tamamladı. Hazine açıklamasına göre, 1 yıl vadeli 3 ayda bir yüzde 2.75 faiz ödemeli dolara endeksli devlet tahvilinin satışı dün saat 16.00’da tamamlandı. Üç gündür süren halka arz sonunda nominal toplam 1 katrilyon 300.6 trilyon liralık satış yapıldı. Bu tutarın 765.5 trilyon liralık kısmı kamu fonlarına, 535.1 trilyon liralık kısmı ise piyasaya yapılan satışlardan oluştu. 
     Yapılan toplam satış karşılığında, Hazine hesaplarına net 106 milyon dolar ve 1 katrilyon 151.5 trilyon lira yatırılırken Hazine yetkilileri, içinde bulunulan ortam dikkate alındığında halka arzın sonucunun olumlu olduğunu belirtti. Yoğun ilgiden satışı ilk gün kesilen 58 gün vadeli bonoda ise 1 katrilyon 79 trilyonluk satış yapılmıştı. 
     
     Vergi teşviki Meclis’te 
     İç borçlanmayı kolaylaştırmak amacıyla alınması kararlaştırılan önlemlerden biri olan vergi teşvikine ilişkin yasal düzenleme Meclis’e sevk edildi. Düzenleme yasalaşırsa, devlet tahvili ve bonolarda 50 milyar liralık faiz kazancı vergi dışı tutulacak. 
     Bakanlar Kurulu’nca kabul edilip TBMM’ye dün sevk edilen tasarıyla, Gelir Vergisi Kanunu’na bir geçici madde eklenmesi isteniyor. Düzenleme ile geçtiğimiz 26 Temmuz tarihinden 2002 yılı sonuna kadar geçecek süre içinde ihraç edilecek kamu k ğıtlarına vergi muafiyeti getirilmesi öngörülüyor. 
     



 EKONOMİ 



















</TEXT>
</DOC>
