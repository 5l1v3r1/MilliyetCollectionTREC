<DOC>
<DOCNO> 30436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/spor/ykol.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nereden nereye geldik 
</HEADLINE>
<TEXT>

     DOĞAN KOLOĞLU 

     Galatasaray’da futbol takımının yıllarca süren inanılmaz üstün başarısı, artık Faruk Süren’in ticari beceriksizliğinin tekerrürleri sonucu bugün Galatasaray kültürünün bile kaldıramayacağı bir borç utancı ve etik iflasa doğru yürüyor. Futbolu kendine özgü hayallerle "Hem stadı yaparım, hem Avrupa şampiyonu olurum" felsefesinde bütünleştiren Süren’in, sadece stat projesi için harcadığı parayla Fenerbahçe 40 bin kapasiteli stat yaptı. Süren bir de önceki yıl Fatih Terim ve Hakan’a, bu yıl da futbolcu Fatih, Okan ve Emre’ye "ihanet etmişler" kampanyası yaparak, düşüncede yanlış bir "stratejik ortak" seçti. İtalya’da başbakan olan Berlusconi bile çok yoğun görevi arasında Terim’in transfer etmek istediği Rui Costa’yı en beklenmedik zamanda getirip, imzayı attırdı. Akıllı başkan antrenörü böyle onurlandırır. 
     Yönetimdeki yöneticilerin çoğu olan biteni Necdet Çobanlı kadar bilmiyorlar. Galatasaray, onun, yıllarca önce söylediği ve uyardığı iflasa doğru ilerliyor. İşte belgeleri... ATV televizyonunda kulübün anlaşma imzaladığı TGS factoring şirketi ile 100 milyon dolarlık kredi anlaşması tartışılıyor. 12 milyon dolar komisyon ücreti önerilmiş. Ardından adamlar dolandırıcılıktan hapisteler deniyor. Ama onu Süren değil, ben açıklıyorum. Neden bu gerçeği saklıyor. 
     Galatasaray, AIG ile anlaşma yapacak. Ama AIG, Galatasaray’a hiçbir kazanç artırımını taahhüt etmiyor. Ancak kulüp birlikte idare edilecek ve onların reyi olmadan bir personel bile alamayacaksınız. Ayrıca tüm anlaşmazlıklarda yetkili mahkeme New York olarak belirleniyor. Yönetim bunları topluma açıklamıyor. Anlaştık diyerek, örtülü yalan söylüyorlar. İtiraz üstüne "Profesör Domaniç’in isteklerini kaleme aldık, imzalamadı" diyenlere Domaniç "Yalan, istediğim değişiklikler yapılmadı" yanıtını veriyor. Aynı şekilde Bakırköy ile Çırpıcı çayırı için geçici stat anlaşması taslağında Hasan Al "Galatasaray ile konuştuklarımızdan farklı bir metin geldi. Kazıklanıyoruz. İmzalamadım" dedi. Stat projesi, borçlu kulübün borsa macerası, Alp Yalman’ın federasyon başkanlığının engellenmesinden sonra, Gençlerbirliği Başkanı İlhan Cavcav ile PSG’den gelecek oyuncular da Galatasaray kulüp çekini kabul etmiyorlar. Bu insanlar gitsin artık. Spor etiği bu kadar yıpranamaz. 
     



 SPOR 

































</TEXT>
</DOC>
