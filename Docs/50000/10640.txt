<DOC>
<DOCNO> 10640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/son/sonspo14.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
GAZİANTEPSPOR-BEŞİKTAŞ KARŞILAŞMASINDAN NOTLAR... 
</HEADLINE>
<TEXT>

     - Gaziantepspor-Beşiktaş karşılaşması öncesinde, Kamil Ocak Stadı bu sezon ilk kez tamamen doldu. 
     - Karşılaşmaya, Gaziantepspor ve Beşiktaş taraftarları büyük ilgi gösterdi. Kale arkası biletleri karşılaşmadan 6, maraton tribününün ise 1,5 saat önce tükendi. Karşılaşma için satılan 15 bin biletin, Kamil Ocak Stadı tribünlerindeki koltuklarla eş sayıda olduğu belirtildi. 
     - Gaziantepspor-Beşiktaş karşılaşması bilet ücretleri numaralı tribün 20, maraton 4, kale arkası öğrencilere 1, Gaziantepspor taraftarına 2, Beşiktaş taraftarı için ise 4 milyon lira olarak uygulandı. 
     - Bilet bulamayan çok sayıda futbolseverin, Gaziantepspor flaması ile evlerine dönmek zorunda kaldıkları görüldü. Bu sezon ilk kez ortaya çıkan karaborsacıların, 2 milyon liralık bilete 4-5, 4 milyon liralık bileti ise 10 milyon liradan pazarladıkları öğrenildi. 
     - Hakem Metin Tokat ve yardımcıları, saat 18.00'de kaldıkları otelden taksi ile stada geldiler. Hakemlerden adil yönetim göstermelerini isteyen Gaziantepspor amigosu Şükrü'nün, valizleri taşıma ısrarını, Metin Tokat ile yardımcıları kabul etmedi ve kendileri taşıyarak soyunma odasına gittiler. 
     - Saat 18.30'da ise Beşiktaş'ın yeni teknik direktörü Daum ve futbolcular, zemini kontrol etmek için sahaya çıktılar. 
     - Futbolseverler, özellikle Daum, Nouma, Mehmet ve Tayfur'a sevgi gösterisinde bulundular. Nouma, tribünlere, elini kalbinin üzerine koyarak yanıt verdi. 
     - Karşılaşmayı izlemek amacıyla İstanbul'dan 100'e yakın, Almanya'dan 2 televizyon kanalından muhabirler de Gaziantep'e geldi. Adeta bir basın ordusunu andıran gazetecilerin ilgisinde, 2. kez göreve getirilen Daum'un ilk karşılaşmasına çıkmasının etkisi olduğu kaydedildi. 
     - Tribünlerde bin dolayında Beşiktaş taraftarı yer aldı. Gündüz sağanak yağmur nedeniyle futbolseverlerin duyduğu endişe, akşam saatlerinde havanın açılması ile yerini sevince bıraktı. 
     - Ilık bir havada ve futbola elverişli bir sahada oynanan karşılaşmayı, Milli Takımlar Teknik Direktörü Şenol Güneş ve Merkez Hakem Komitesi Başkanı Bülent Yavuz da izledi. 




</TEXT>
</DOC>
