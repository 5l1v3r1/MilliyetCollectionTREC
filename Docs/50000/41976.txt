<DOC>
<DOCNO> 41976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/soneko15.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan Sektörel Durum Analizi "Mali ve reel sektör ciddi sıkıntıda" 
</HEADLINE>
<TEXT>

     TÜSİAD Meslek Örgütleriyle İlişkiler Komisyonu Başkanı Ömer Sabancı, Şubat ayında patlak veren ikinci kriz ile hem mali sektör, hem de reel sektörün ciddi sıkıntılar yaşamaya başladığını söyledi. 
     TÜSİAD Meslek Örgütleriyle İlişkiler Komisyonu ve Sektörel Dernekler Platformu'nun katkılarıyla, Türkiye'de sektörlerin durumlarının analizi amacıyla hazırlanan ''Sektörel Durum Analizi Sorunlar ve Çözüm Önerileri - 2000 - II ve - 2001 - I'' başlıklı çalışma, düzenlenen bir basın toplantısıyla kamuoyuna açıklandı. Toplantıda konuşan TÜSİAD Meslek Örgütleriyle İlişkiler Komisyonu Başkanı Ömer Sabancı, 6 ayda bir tüm sektörleri kapsayan durum analizi raporları hazırladıklarını kaydetti. 
     Ekonominin Kasım krizi ile beraber finans kesiminde ciddi sıkıntılar yaşadığını dile getiren Sabancı, bunun reel sektör üzerindeki etkilerinin de Aralık ayından itibaren hissedilmeye başlandığını ifade ederek, şöyle dedi 
     'Bir toparlanmanın beklendiği Şubat ayında patlak veren ikinci kriz ile hem mali sektör, hem de reel sektör ciddi sıkıntılar yaşamaya başlamıştır. Sektör derneklerinden iletilen bilgi notlarında ciddi bir iç talep daralması yaşandığı, istihdamda azalmalar olduğu, ileriye yönelik üretim ve yatırım planlamalarının yapılamadığı görülmektedir.'' 
     AB ile ilişkileri dikkatle takip ettiklerini bildiren Sabancı, AB adaylık sürecinin başlangıç aşamasında ve bu sürecin zayıf, darboğazlardan geçmekte olduğunu kaydetti. 
     Sabancı, parlamentoda siyasi kriterlerin gerektirdiği yasal düzenlemelerin yapılması gerektiğini belirterek, ''Yapılması gereken yasal düzenlemeler için tüm sektör örgütlerinin baskı yapması gerekmektedir'' dedi. 
     Hükümet nezdinde daha güçlü olarak sorunların dile getirilmesi ve AB sürecine özel sektörün katılması için platformun önemli bir misyon üstlendiğini anlatan Sabancı, şunları kaydetti ''AB ile olan ilişkilerimiz, karşılıklı ticari ilişkilerin ötesinde nihai amacı entegrasyon ve yeniden şekillenen Avrupa'nın parçası olan bir medeniyet perspektifidir. AB ile tam entegrasyonu hedefleyen yapısal reformların kararlılıkla sürdürülmesi, sonuçlarının iyi takip edilmesi gerekmektedir. 
     Türkiye, ekonomisini siyasetin müdahalesinden arındırarak yeni krizler üretmeyecek şekilde yeniden yapılandırmak, üretim ve istihdama ağırlık vermek, sosyal yapısı güçlü, yeni teknoloji üretme kapasitesi yüksek, eğitim sistemini yenilemiş, siyaseti bir çıkar sağlama kurumu olmaktan çıkarmış, AB üyeliği için gereken düzenlemeleri ayak sürümeden kararlılık ve samimiyetle hayata geçirmek zorundadır. Hepimizin özlediği ve içinde yaşamak istediği bu Türkiye'ye ulaşmak için ekonomik, sosyal ve siyasi değişimi mutlaka gerçekleştirmek durumundayız.'' 







</TEXT>
</DOC>
