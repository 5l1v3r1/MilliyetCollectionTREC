<DOC>
<DOCNO> 12766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sontur17.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da polis otosunda ölümle ilgili 2 polis açığa alındı 
</HEADLINE>
<TEXT>

     Trabzon Valisi Adil Yazar, gözaltına alındıktan sonra karakolda fenalaşarak, hastaneye kaldırılırken polis otosunda ölen kafe sahibi olayı ile ilgili olarak bir komiser ve bir polis memurunun açığa alındığını bildirdi. 
     Yazar, yaptığı açıklamada, Adli Tıp'ın otopsi raporunun kendilerine henüz ulaşmadığını belirterek, şunları kaydetti 
     ''Ön raporda, kafe sahibi Ahmet Ceylan'ın vücudunda darp izleri tespit edildi. Görgü tanıkları da polisin kötü muamele yaptığı doğrultusunda ifade verdiler. Olayla ilgili, komiser Hüseyin Çapkın ile polis memuru Ali Kılıç'ı açığa alarak, haklarında adli soruşturma başlattık. Bunu bir idari tedbir olarak yaptık.'' Vali Yazar, otopsi raporunun gelmesinden sonra soruşturmayı derinleştireceklerini belirterek, ''Kanunun verdiği yetkiyi aşan ve kötü muamelede bulunan kamu görevlisi varsa mutlaka cezasını çeker'' dedi. 
     Ayrıca aralarında görgü tanıklarının da bulunduğu bir grup mahalle sakini, polisler tarafından tehdit edildiklerini ve can güvenliklerinin olmadığını öne sürerek, Cumhuriyet Başsavcılığı'na dilekçe vererek can güvenliklerinin sağlanmasını istediler. 




</TEXT>
</DOC>
