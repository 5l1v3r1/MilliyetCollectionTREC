<DOC>
<DOCNO> 23574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sontur11.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bergama köylülerinin eylemi sona erdi 
</HEADLINE>
<TEXT>

     İzmir'in Bergama ilçesi Ovacık mevkiinde, siyanürle altın işletilmesine karşı 10 yıldır mücadele veren Bergamalı köylülerinin sabah saatlerinden itibaren Çanakkale-İzmir Karayolu'nda sürdürdükleri eylem sona erdi. 
     Köylüler, sözcülüklerini yapan Çevre Yürütme Kurulu Başkanı Oktay Konyar'ın gözaltına alınmasına tepkilerini, karayolu kenarında bekleyerek sürdürdüler. Konyar'ın serbest bırakılmasını bekleyen köylüler, sık sık ''Başkanımızı isteriz. Başkanımız gelmeden buradan ayrılmayız'' diyerek tepkilerini dile getirdiler. 
     Köylülerle yeniden görüşen İzmir İl Jandarma Alay Komutanı Yardımcısı Binbaşı Murat Öztürk'ün sağduyulu yaklaşımıyla, gerginlik bir süre için sona ererken, Konyar'ın serbest bırakılmaması üzerine köylüler, yol kenarındaki otları yaktılar. 
     Jandarma ekipleri, bunun üzerine, yanan bölgeye doğru yönelince, köylüler de karayolunu 1 kilometrelik mesafe boyunca 4 yerden tekrar trafiğe kapattılar. 
     Jandarma olayları yatıştırmayı çalışırken, bölgede bulunan İzmir İl Jandarma Alay Komutanı Kıdemli Albay Feyyaz Alev'in talimatıyla Konyar, olay yerine getirildi. 
     Köylüler, Konyar'ı alkışlarla ve ''Türkiye seninle gurur duyuyor'' sloganıyla karşıladılar. Megafonla köylülere seslenen Konyar, eylemin hedefine ulaştığını belirterek sona erdirilmesini istedi. Konyar, şunları kaydetti 
     'Yargı kararları herkese lazımdır. 10 yıldır şiddete başvurmadan, provakasyona gelmeden demokratik mücadelemizi yaptık. Türk halkı olarak demokratik hak arama mücadelesinde dünyaya örnek oldunuz. Mücadelemiz sırasında önümüze engeller çıkacağını biliyorduk ama yılmadık. Bizim hesabımız, emperyalist şirketten çıkar sağlayanlarladır, toprağımızı kirletenlerledir. Bunlarla mücadelemiz devam edecektir. Bugün siz kazandınız, bu iş burada bitti. Ama yarın öbürgün, bu şirket gidene kadar devam edecek.'' 
     Bunun üzerine köylüler, tek sıra halinde Ovacık yönünden Çamköy'e geri döndüler. Eylemin sona ermesinin ardından, bölgede bulunan İl Jandarma Alay Komutanı Feyyaz Alev ve Bergama Kaymakamı Ali Şanlıer, olay yerine geldi. İzmir Valisi Alaaddin Yüksel'e eylmele ilgili telefondana bilgi veren Alev, telefon görüşmesinde, ''Oktay Konyar hakkında savcılığa suç duyurusunda bulunduk. Yarın sabah adli tahkikat başlayacaktır. Gereğini savcı yapacak'' dedi. Jandarma, maden sahası çevresinden ve Narlıca köyü girişinde aldığı geniş güvenlik önlemlerini sürdürürken, köyde durumun sakin olduğu görüldü. 







</TEXT>
</DOC>
