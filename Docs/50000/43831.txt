<DOC>
<DOCNO> 43831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/26/ekonomi/eko08.html </URL>
<DATE> 2001/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan’dan Carmen tavsiyesi 
</HEADLINE>
<TEXT>

Bakan Karakoyunlu, puro işçilerine, tütün fabrikasında çalışan Carmen’in öyküsünü anlatan ünlü kitabı anlattı 
     EKONOMİ SERVİSİ 

     Edebiyatçı kişiliğiyle tanınan Devlet Bakanı Yılmaz Karakoyunlu, İstanbul Cevizli’de Kübalılarla ortak kurulan puro fabrikası açılışında bayan işçilere Carmen okumalarını tavsiye etti. TEKEL’in Kübalı Catec ile kurduğu TEKA’nın puro fabrikası dün resmen üretime geçti. 
     Yıllık 10 milyon adet üretim kapasitesine sahip olan ve yüzde 50 ortaklıkla kurulan fabrikanın sermayesi 3 milyon dolar. Üretiminin yüzde 70’ini ihraç edecek olan fabrikanın açılışına katılan Küba Yabancı Yatırımlar ve Ekonomik İşbirliği Bakanı Marta L. Morales Karakoyunlu tarafından eli öpülerek karşılandı. Karakoyunlu, puronun 100 senelik geleneğini anlattı ve tütün açan bayan işçilere, "Siz Carmen filmini izlediniz mi, kitabını okudunuz mu " diye sordu. Songül adlı işçinin "Hayır" cevabı üzerine Karakoyunlu, "Okuyun tavsiye ederim" dedi. 
     
Sendikacıya üslup dersi      Puro fabrikasının açılışı sırasında Bakan Karakoyunlu, Tek Gıda - İş Sendikası’nın Tekel’in özelleştirilmesini eleştiren bildirisine sert tepki gösterdi. Karakoyunlu ile sendikanın 2. No.lu Şube Başkanı Taşkın Gündağ arasında bir diyalog geçti. 
     Karakoyunlu, nemlendirme ünitesi bulunmayan tütün işletmelerinde çalışma süresini mayıs ve eylül olarak sınırladığını, diğer aylarda tütün işlenmemesi kararı aldığını söyledi. Karakoyunlu, bu karar üzerine Tek Gıda - İş’in yayınladığı bildirinin gerçekleri yansıtmadığını belirterek, "Seçilen üslup ne sendikal terbiyeye, ne de ne medeni terbiyeye sığar" dedi. Şube Başkanı Taşkın Gündağ ise, Karakoyunlu’nun kendisinin elini sıkmadığını, "peşkeş çekmek" ifadesine çok sert tepki gösterdiğini söyledi. Gündağ da, bildiri altında imzası bulunmadığını aktardığını ifade etti. 
     



 EKONOMİ 





















</TEXT>
</DOC>
