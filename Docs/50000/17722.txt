<DOC>
<DOCNO> 17722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/ekonomi/eko01.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya emeklilik ya zam 
</HEADLINE>
<TEXT>

Devlet Bakanı Kemal Derviş’le Türk - İş Genel Başkanı Bayram Meral arasındaki pazarlıkta zorunlu emeklilik gündeme geldi. Derviş, "Ya sıfır zam ya da 200 bin kişi emekli edilir" dedi 
     ESRA YENER Antalya 

     Kamu kesiminde yaklaşık 450 bin kişiyi ilgilendiren toplu sözleşme görüşmelerinde "re’sen emeklilik" konusu da gündeme geldi. 
     Türk - İş Genel Başkanı Bayram Meral ile görüşen ekonomiden sorumlu Devlet Bakanı Kemal Derviş’in "Ya sıfır zammı kabul edersiniz ya da kamuda 200 bin kişiyi zorunlu emekli edip oradan tasarruf edilecek parayı zam olarak veririz" dediği öğrenildi. 
     
     Sıfır zam tartışması 
     Tekstil İşverenleri Sendikası’nın semineri nedeniyle Türk - İş Başkanı Bayram Meral, Devlet Bakanları Kemal Derviş ve Mehmet Keçeciler özel bir görüşme yaptı. Bu görüşmede Bayram Meral’in ilk altı ay için önerilen sıfır zammı kabul etmediği buna karşılık Kemal Derviş’in kamuda re’sen emekliliği gündeme getirdiği belirtildi. 
     Kemal Derviş’in "IMF’ye söz verdim. 2001 yılı için herhangi ek bir ödeme yapamam. O nedenle bu yıl zam vermeyelim. Eğer çok ısrar ederseniz kamu kesiminde emekliliğini doldurmuş yaklaşık 200 bin işçi var. O zaman bu kişileri emekli edip, onlardan sağlanacak tasarrufla size zam verebiliriz" dediği kaydedildi. 
     
     Keçeciler sakinleştirdi 
     Bayram Meral, Derviş’in bu sözlerine çok sert tepki gösterdi ve bir ara toplantıdan çıktı. Devreye giren Bakan Keçeciler’in "sakin olalım" şeklinde konuştuğu bildirildi. Kemal Derviş’in de "IMF ile konuşmadan kamudaki zam konusunda hiç bir şey yapmayacağı" belirtildi. 
     Öte yandan semineri düzenleyen Tekstil İşverenleri Sendikası Başkanı Halit Narin’in de zaman zaman üçlü toplantıya girdiği gözlendi. Narin’in bir süre önce enflasyona endeksli olarak yapılan tekstil sözleşmesini kriz nedeniyle uygulayamayacağı, kamu kesiminde bu yıl için sıfır zammın gerçekleşmesi halinde bu anlayışın özel sektör için de geçerli olması niyetini taşıdığı öne sürüldü. 
     
     



 EKONOMİ 


















</TEXT>
</DOC>
