<DOC>
<DOCNO> 29422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/spor/spo03.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Jardel Marsilya’da 
</HEADLINE>
<TEXT>

Galatasaray, Fransız kulübü ile anlaştı. Brezilyalı oyuncuya karşılık Perez, Leroy ve 7 milyon dolar aldı 
     GALATASARAY, Marsilya ile resmen anlaştı. Futbol Şube Sorumlusu Ali Dürüst dün Marsilya’da Fransız Kulübü yöneticileri ile masaya oturdu ve saatler süren görüşmeler sonunda protokol imzaladı. Fransız ekibi Jardel’e karşılık Perez ve Leroy’u verecek ayrıca Sarı - Kırmızılı kulübe 7 milyon dolar ödeyecek. 
     CİM - BOM ayrıca Marsilya’nın önümüzdeki yıllarda Jardel’i satması halinde bu satıştan yüzde otuz alacak. Bu arada Ali Dürüst Leroy ile görüşerek kesin anlaşmayı yaptı. Dürüst, daha sonra da Perez ile bir araya gelecek ve transferi gerçekleştirecek. İki futbolcu da önümüzdeki günlerde İsviçre kampına katılacak. 
     
Doğan sert çıktı      HALİL ÖZER 

     GALATASARAY’da başkan adaylığı konusunda bugün açıklama yapması beklenen İzettin Doğan, Başkan Faruk Süren’e köpürdü. Doğan, Süren’in başkanlıkta kalma eğilimine girmesini eleştirdi ve "Galatasaray yazboz tahtası değil. Yine de böyle bir hata yapacağını sanmıyorum. Kongreye giden, yeni yönetimle devam edilmesi gerektiğini söyleyen kendisi. Böyle bir durumdan sonra tekrar aday olması doğru değil" dedi. 
     DOĞAN, temaslarını sonuna kadar sürdüreceğini belirtirken, "Faruk Süren’in durumu beni hiç etkilemez. Eğer 6 aylık bir süre içersinde bu camiaya yararlı olacağıma inanırsam ve gerçekten destek alırsam başkanlığı adaylığımı koyarım. Bunların tersi olursa bu gerçekleşmez" diye konuştu. İzzettin Doğan, bugün saat 11.00’de TSYD’de bir basın toplantısı düzenleyerek kararını açıklayacak. 
     
Cim - Bom bomba gibi      ERHAN TELLİ 

     GALATASARAY’da yeni sezon öncesi sağlık kontrollerine başlandı. Acıbadem Hastanesi’nde yapılan kontrollerin ilk gününe antrenör Eser Özaltındere ile futbolculardan Mondragon, Suat, Hakan Ünsal, Emre Aşık, Mehmet Bölükbaşı, Ufuk, Popescu, Sedat, Eyüp ve Serkan katıldı. 
     SARI - Kırmızılılar’da soruna rastlanmadığı ve hepsinin de sağlam olduğu belirtildi. Suat iğne ile kan alınırken bir hayli zor anlar yaşadı. Suat, kan testi nedeniyle kontrollere gelirken, büyük sıkıntı yaşadığını söyledi. Diğer oyuncular da bugün kontrolden geçirilecek. 
     
Nouma gündemde      GALATASARAY’DA Beşiktaş’ın Fransız oyuncusu Nouma da gündeme geldi. Cem Uzan’ın Faruk Süren’e destek olmak için Fransız oyuncunun tüm maaliyetini üstleneceği ve Beşiktaşlı yöneticilerle temasa geçtiği ileri sürüldü. 
     
CAVCAV Hediye ederdik      GENÇLERBİRLİĞİ Başkanı İlhan Cavcav, Galatasaray’ı eleştirdi ve "Ümit için bize doğru düzgün bir teklifle gelmediler. 500 bin dolar veririz. Onu da şu kadar taksitte öderiz gibi ciddi olmayan bir yaklaşım içindeydiler. Mertçe gelip bizim paramız yok deseler, Ümit Karan’ı hediye ederdik. Şimdi işi daha da çıkmaza sürüklediler. Ümit için gereken parayı federasyona yatıracağız. Sonra da gelip takımla antrenmanlara çıkmasını bekleyeceğiz. Aksi takdirde sonuçlarına katlanırlar" şeklinde konuştu. 
     
Sergen resti      SİİRT Jetpa Kulübü Başkanı Takiiddin Yarayan, Galatasaray’ın Sergen için önerdiği 200 bin doların çok komik bir fiyat olduğunu söyledi. Yarayan, "Bu fiyat Sergen için az. Galatasaray dışarıdan aldığı oyunculara daha çok para veriyor. Yani ellere var, bize yok. Sergen, Siirt’te oynamak istemediğini söyledi. Kendi bilir. Bir yere gidemezse ya gelir bizde oynar, ya da evinde oturur" dedi. 
     
Cansun resmen aday      GALATASARAY’da olağanüstü kongre öncesi Mehmet Cansun, adaylığını resmen açıkladı. Sarı - Kırmızılı kulüpte olağanüstü genel kurulda başkan adaylarının kullanacağı oyların renkleri bugün belirlenecek. Kulüp binasında saat 17.00’deki renk belirleme işlemine Mehmet Cansun da katılacak. 
     



 SPOR 






















</TEXT>
</DOC>
