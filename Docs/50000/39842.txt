<DOC>
<DOCNO> 39842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sonspo01.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporting Lizbon'lu Ayew Kocaelispor'da... 
</HEADLINE>
<TEXT>

     Kocaelispor, Sporting Lizbon'un Gana'lı futbolcusu Kwam Ayew ile 1 yıllık sözleşme imzaladı. 
     Ayew, İzmit Büyükşehir Belediyesi'nde noter huzurunda kendisini Kocaelisporlu yapan imzayı attıktan sonra yaptığı açıklamada, ''Kocaelispor'a geldiğim için çok mutluyum'' dedi. 
     Sporting Lizbon takımının kendisini Galatasarayspor Kulübü'ne vermek istediğini, ancak, tercihini Kocaelispor'dan yana kullandığını belirten Ayew, şunları kaydetti 
     ''Ben Kocaelispor'u geçen sezondan tanıyorum. Çok güçlü bir takım.Buraya geldiğim için çok mutluyum. Ben fazla konuşan biri değilim. Sahada ayaklarımı konuşturmayı seviyorum. Bundan sonra Kocaelispor'un başarısı için çalışacağım.'' 
     Kocaelispor Kulübü İdari Menajeri Bülent Özer de, Sporting Lizbon Kulübü'nden 1 yıllığına kiraladıkları Ayew ile gol sorununu çözeceklerini söyledi. 
     Geçen sezon Yimpaş Yozgatspor formasını giyen Ayew, yeni takımıyla birlikte yarın idmanlara başlayacak. 
     Ganalı futbolcuya ve kulübüne ödenecek para konusunda açıklama yapılmazken, bu futbolcuya maç başına 15 bin dolar ödeneceği öğrenildi. 






</TEXT>
</DOC>
