<DOC>
<DOCNO> 10912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/ekonomi/aeko.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez dövizi tutacak 
</HEADLINE>
<TEXT>

Dövizde alt ve üst sınırların olacağı esnek bant sistemine geçiliyor. Hazine yeniden halka arz yapacak. Bankaların yükümlülükleri azaltılacak. 
     ZÜLFİKAR DOĞAN Ankara 

     Devlet Bakanı Kemal Derviş’in Washington’dan dönüşüyle birlikte yeni program için start verildi. Ekonomi bürokrasisi, liderler ve Bakanlar Kurulu sabah toplanıyor. 
     Mesai başlamadan ve piyasalar açılmadan, yapılacak toplantıdan sonra ilk aşamada, para ve döviz piyasalarına yönelik bazı kararların hemen açıklanabileceği belirtiliyor. Bu çerçevede, 22 Şubat’ta "dalgalı" olarak açıklanan yeni kur sisteminin "esnek bant sistemi"ne dönüştürüleceği bildirildi. Bu sabah netleşecek yeni yöntemde, belli bir süre aralığında dövizde alt ve üst sınırlar belirlenecek. Merkez Bankası, bu sınırı ilan ederek piyasalara yön verecek. 
     Esnek bant çerçevesinde yeni "zam ve fiyat ayarlamalarının" da bugün erken saatlerden açıklanacağı belirtiliyor. Bu arada, bankacılık sistemine yönelik olarak da bankaların tuttukları mevduatlara karşılık olarak Merkez Bankası’na yatırdıkları munzam karşılıklar ve disponibilite oranlarında ve disponibilite cezai faizinde indirime gideceği kaydedildi. 
     Kamu Bankalarının "tek elde" toplanması yönündeki koalisyon kararının bugünkü Bakanlar Kurulu’nda netleşeceği ve Emlakbank ve Vakıfbank’ın da Derviş’e bağlanacağı öğrenildi. 
     
     Road Show’lar başlıyor 
     Bu arada ek bütçe - yeni kaynak - gelir paketi hazırlıklarına ve Meclis’e gönderilecek yasa tasarılarına da bugünkü toplantılarda son şekli verilecek. Yeni programın kabulü ve ilanıyla, ABD Hazinesi, IMF - Dünya Bankası desteklerinin olası tutarının ortaya çıkmasına paralel olarak, Hazine yeni dış borçlanma ve uluslararası tahvil ihracı için road show’lara başlayacak. Önce ABD Yankee ve Japon Samurai piyasalarına, ardından da Eurobond piyasalarına yeni ihraçlar planlanıyor. 
     
     1 katrilyonluk halka arz geliyor 
     Hazine’nin bundan sonra izleyeceği iç borçlanma stratejisinin ipuçlarını taşıması beklenen mart ayı iç borçlanma programı bugün açıklanıyor. Gözler Hazine’nin 21 Mart’taki 2.8 katrilyon liralık geri ödemeyi nasıl finanse edeceğine çevrildi. 21 Mart öncesinde Hazine Müsteşarlığı’nın asgari 1 katrilyon tutarlı bir "halka arz" planladığı, bu yöndeki çalışmaların da bugün netleşeceği kaydedildi. Ayrıca, iç borçların dövize çevrilmesi çalışması çerçevesinde, dövize endeksli kağıt satışının da gündeme gelebileceği bildirildi. İhale öncesinde kamu bankalarına da Hazine özel tertip tahvil, Merkez Bankası da nakit kaynak verecek. 
     
Cesur ve köklü çözüm gerekiyor’      EKONOMİ SERVİSİ 

     ABD’deki temaslarını tamamlayarak dün akşam Türkiye’ye dönen Derviş, "Zaman geçmeden çok cesur, çok köklü çözümlerin ulusal birlik havası içinde bir an önce benimsenmesi gerekiyor." dedi 
     Atılacak adımların Türk halkına anlatılması ve vatandaş desteğinin sağlanmasının gerektiğine dikkat çeken Derviş, "Amerika’daki temaslarımda tutarlı, güveni yeniden tesis edecek ve sosyal boyutu da ihmal etmeyecek bir program hazırlandığını söyledim" diye konuştu. 
     Derviş, bankacılık sektöründe yeni bir operasyonun yapılacağı konusunda birşey söylemeyeceğini belirtirken, bankacılık sektörünün yaşanan bunalımın en ciddi parçası olduğunu söyledi. Sektöre keskin çözümler getirilmesi geretiğini ifade eden Derviş, "Bankacılığın hem özel hem kamu kesiminde keskin ama yapıcı, fakat ekonomiyi durgunluğa sokmayacak çözümler getirmemezi gerekiyor" dedi. 
     Bir Danışmanlar Kurulu oluşturacağını belirten Derviş, kurulun toplumun her kesiminin görüşlerini yansıtacak, değerli akademisyenleri toplayacak biçimde oluşturulacağını da sözlerine ekledi. 
     
Toplantılar sabah 06.30’da başlayacak      06.30 Ekonomiden sorumlu Devlet Bakanı Derviş sabah erken saatte Hazine Müsteşarlığı’nda, üst düzey ekonomi bürokratlarıyla bir toplantı yaparak, program çalışmalarını inceleyecek. 
     10.00 Derviş liderler ile biraraya gelecek. Ve hem ABD temaslarını, hem de sabah toplantıda yaptıkları görüşmeleri anlatacak. Gereken yapısal düzenlemeler konusunda görüşecek. 
     11.00 Bakanlar kurulu toplanacak. Yeni program kapsamında öncelikle alınacak kararlar, süratle sevk edilecek yasa tasarıları ve imzaya açılacak Bakanlar Kurulu kararları ele alınacak. 
     
Derviş atamalara da ağırlığını koydu      Hükümet ortaklarının dün yaptıkları zirve toplantısında BDDK ve Hazine Müsteşarlığı’na getirilecek isimler konusunda fikir jimnastiği yapıldı. Toplantının ardından açıklama yapan Başbakan Bülent Ecevit, görüşülen konular arasında Bankacılık Düzenleme ve Denetleme Kurulu Başkanlığı BBDK ve Hazine Müsteşarlığı’na getirilecek isimlerin yeraldığını açıkladı. İsimler konusunda kesin bir karar vermediklerini belirten Ecevit, Ekonomiden sorumlu Devlet Bakanı Kemal Derviş’in dönmesini bekleyeceklerini vurguladı. 
     Bir süredir BDDK Başkanlığı için ismi bazı özel özel bankaların ve ANAP Genel Başkanı Mesut Yılmaz’ın önerisiyle gündeme gelen Pamukbank eski genel müdürü ve Bankekspres’in eski sahibi İbrahim Betil’in yanı sıra BDDK üyesi ve Hazine eski müsteşar yardımcısı Teoman Kerman, fon bankaları ortak yönetim kurulu başkanı eski Hazine Müsteşarı Tevfik Altınok’un ve Ziraat Bankası Genel Müdürü, Bankalar Birliği Başkanı Osman Tunaboylu’nun isimlerinin bir kez daha değerlendirildiği öğrenildi. 
     Hazine müsteşarlığı için de BDDK başkan yardımcılarından eski DPT Müsteşar Yardımcısı Faik Öztrak’ın, yanı sıra halen Hazine Müsteşar Yardımcılığı görevini yürüten Hakan Özyıldız’ın adı gündemde. 
     


 EKONOMİ 













</TEXT>
</DOC>
