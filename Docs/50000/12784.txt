<DOC>
<DOCNO> 12784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/ekonomi/eko05.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz düşmezse ödeme yapamayız 
</HEADLINE>
<TEXT>

Sanayici ve işadamları, 31 Mart kredi taksit ödemesi konusunda bankalara rest çektiler "Ya faiz düşer, ya da ödeme yapılamaz" 
     EKONOMİ SERVİSİ 

     İzmir Ticaret Odası İZTO Başkanı Ekrem Demirtaş, bankaların 31 mart’da dolacak faiz ödemesinde 1500 -2000’lerde faiz uygulaması durumunda kimsenin ödeme yapamayacağı uyarısında bulundu. Ankara Ticaret Odası ATO Başkanı Sinan Aygün de, banka faizlerinden geri adım atılmazsa ödeme olmayacağını belirtirken, "Gelsinler alsınlar" dedi. 
     
     Yeniden görüşeceğiz 
     Demirtaş, Başbakan Yardımcısı Hüsamettin Özkan ile önceki gün Ankara’da iş dünyasının içinde bulunduğu sorunları görüştüklerini, 26 Mart Pazartesi akşam yeniden bir toplantı yapacaklarını açıkladı. 
     Somut bir sonuç çıkmayan toplantıdan "umutlu" ayrıldıklarını belirten Demirtaş, asıl sorunun bankaların 31 Mart’ta üyelerinden yüzde 250-500 veya 1500 dolaylarında faiz talep etmesi olduğuna dikkat çekti. Bankaların bu faizleri istemeleri durumunda, üyelerinin bunu ödemeyeceğini vurgulayan Demirtaş, "Çünkü bu ahlaki değildir, gerçek değildir, maliyete dayalı değildir" dedi. Demirtaş, sözlerini şöyle sürdürdü "Bu bir başkaldırı değildir. Kredi aldık elbet bu kredinin 3 aylık devre faizini ödeyeceğiz. Ama 70-110 bandında faiz ödeyeceğiz. Bankalar kendi suçlarını bize ödetmemeliler.’’ 
     Nokta Yayıncılık’ın düzenlediği "İç Anadolu Bölgesel Perakendecilik" konferansına katılan Aygün de, "Halk Bankası ile belli bir noktaya geldik. İnşallah öbürleri ile de öyle olur. Kimse yüzde 4000’den faiz ödeyemez" dedi. 
     
     Gelsinler alsınlar’ 
     Aygün, "Tersi halinde ise 'Ödemeyin kardeşim, gelsinler alsınlar bakalım, ne olacak Eğer ödeyemezsek, malımız mülkümüz bankaya geçer, üç gün sonra bankaya devlet el koyar, malımız devlete geçer, sonra mallarımızı özelleştirirler ya da devlet kasaplığı, bakkallığı kendisi yapar" dedi. 
     Ankara’da Ostim’de çalışan işçi ve işadamları da dün bir eylem yaparak, krizi protesto ettiler. Kalabalık "Esnaf oynar hırsız çalar", "Çalışanla çalanı bir tutmayın", "Üreten yok, rantiye çok", "Çalmadık ürettik" gibi pankartlarla yürüdü. 
     


 EKONOMİ 
















</TEXT>
</DOC>
