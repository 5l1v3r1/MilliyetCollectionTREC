<DOC>
<DOCNO> 13821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sonspo03.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de kadro sıkıntısı 
</HEADLINE>
<TEXT>

     Fenerbahçe'de, 1 Nisan Pazar günü yapılacak Adanaspor maçı öncesi sakat ve cezalı oyuncuların çok olması teknik heyeti düşündürüyor. 
     Sarı-lacivertlilerde, kart cezalıları Abdullah, Lazetiç ve Zoran Mirkoviç'ten sonra, milli maçta sakatlanan Ogün'ün de Adanaspor maçında forma giyemeyecek olması, Teknik Direktör Mustafa Denizli'yi takım içinde yeni arayışlara itti. 
     Fenerbahçe'de ayrıca, Andersson ve Ali Güneş'in de hafif sakatlıkları bulunuyor. Her iki futbolcu da bugünkü idmanda koşu yapıp, daha sonra tesislerin içinde çalıştı. Teknik Direktör Denizli, Adanaspor maçında, forvette Baliç-Serhat ikilisini oynatmayı planlarken, savunmada Zoran Mirkoviç'in yerine Uche, orta alanda ise Abdullah, Ogün ve Lazetiç'in yerlerine Celil, Yusuf ve Ali Güneş'e yer vermesi bekleniyor. 
     Sarı-lacivertliler, hafta sonu kendi sahasında Adanaspor ile oynayacakları lig maçının hazırlıklarını bugün tek antrenmanla sürdürdü. Samandıra Tesisleri'nde, Teknik Direktör Mustafa Denizli yönetiminde gerçekleştirilen çalışmada, sarı-lacivertli takımın futbolcuları, koşu, minyatür kale ve dar alanda çift kale maç yaptılar. İdmana, sakatlıkları bulunan Abdullah, Ogün, Zoran Mirkoviç, Serkan ve ülkesinden bugün dönecek olan Lazetiç katılmadı. 
     Ülkesinin milli takım kampından sakat olarak dönen Zoran Mirkoviç'in bugün MR'ının çekileceği açıklandı. Andersson ve Ali Güneş ise kısa bir süre koşu yapıp çalışmalarına salonda devam ederken, sakat olan kaptan Ogün, bir süre idmanı izledi. Sarı-lacivertliler, yarın yapacakları idmanın ardından Adanaspor maçı hazırlıklarının tamamlayarak, kampa girecekler. 




</TEXT>
</DOC>
