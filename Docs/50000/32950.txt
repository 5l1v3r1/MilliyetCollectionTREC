<DOC>
<DOCNO> 32950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/guncel/gun04.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Orijinal mi, değil mi sonunda öğreneceğiz 
</HEADLINE>
<TEXT>

Son bir yılda Türkiye'deki sayıları yediye ulaşan Picasso imzalı tabloları ünlü ressamın oğlu Claude Ruiz Picasso inceleyecek 
     YILDIZ YAZICIOĞLU Ankara 

     Türkiye sınırları içinde adeta cirit atan ünlü ressam Pablo Picasso'ya ait olduğu düşünülen tablolar için Fransa'daki "Picasso Administration" kuruluşunu yöneten ressamın oğlu Claude Ruiz Picasso devreye girdi. 
     Dışişleri Bakanlığı aracılığıyla resimlerin orijinalliğini incelemek üzere Türkiye'ye uzman davet eden Kültür Bakanlığı'na bir yazı gönderen oğul Picasso "öncelikle bazı bilgilerin" kendisine gönderilmesini istedi. 
     
     Fotoğraflarını istedi 
     İncelemeleri bizzat yaptığı belirtilen oğul Picasso, Kültür Bakanlığı'ndan, Pablo Picasso'ya ait olduğu ileri sürülen tabloların 15x20 cm veya daha büyük boyuttaki fotoğraflarını istedi. Tabloların gerçek boyutları, hangi teknikle yapıldığı gibi bilgileri de isteyen Claude Ruiz Picasso, Türkiye'ye en erken iki ay sonra gelebileceğini bildirdi. 
     Bu süreçte Kültür Bakanlığı adına Türkiye'nin Paris Büyükelçiliği'nce oğul Picasso ile yakından diyalog kurulacağı da kaydedildi. 
     
     'Dora Maar' gerçek olabilir 
     Son bir yıllık süreçte arka arkaya Picasso imzalı 7 tabloya sahip olmanın şaşkınlığını yaşayan Türkiye, koruma altına aldığı tablolarla birlikte kendini "Orijinal Picasso mu " tartışmasının içinde bulmuştu. Körfez Savaşı sırasında Kuveyt Ulusal Müzesi'nden çalındığı iddia edilen tabloların ilki Şanlıurfa'da ele geçirilmişti. Devlet Resim - Heykel Müzesi'nde, 8 Haziran 2000'de teslim edilen ilk tablo ile birlikte bugüne kadar ele geçirilen Picasso imzalı tablolar halen sergileniyor. 
     Ele geçirilen bazı tabloların sahte olduğunu konusunda net görüşleri bulunduğunu ve muhtemelen aynı kişi tarafından taklit edildiğini kaydeden Kültür Bakanlığı yetkilileri ise özellikle "Dora Maar" isimli tablonun orijinal olabileceğini düşündüklerini belirttiler. 
     
     Picasso operasyonu 
     Emniyetin Pablo Picasso' operasyonları şöyle gerçekleşti "La Fermiere" olarak bilinen ilk Picasso tablosunun ardından, bir ay sonra İzmir Emniyet Müdürlüğü de 1938 tarihli "Dora Maar" tablosunu ele geçirdi. Üçüncü tablo olan "Bir Genç Kadın" tablosu Şanlıurfa'da ağustos ayında ortaya çıktı. Mardin’de kasım ayında "Oturan Nü" isimli Picasso imzasını taşıyan bir tablo ele geçirildi. Adana’da ise iki insan ile bir masa figürünün resmedildiği isimsiz bir tablo ortaya çıktı. Haziranda Elazığ'da ele geçirilen "Palyaço"nun ardından, İstanbul'da ele geçirilen son tablo ile koleksiyon zenginleşti. 
     



 GÜNCEL 

















</TEXT>
</DOC>
