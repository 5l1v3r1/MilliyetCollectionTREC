<DOC>
<DOCNO> 8994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/yazar/eralp.html </URL>
<DATE> 2001/02/26/ </DATE>
<TIME>  </TIME>
<AUTHOR> Yalım ERALP  </AUTHOR>
<HEADLINE>
Chirac ile Jospin kavgası 
</HEADLINE>
<TEXT>

     Fransa'da Başkan Chirac ile Başbakan Jospin arasında Korsika'ya verilecek haklar konusunda muazzam bir kavga çıkmış. Fransız Milli Güvenlik Kurulu'nda çıkan kavga sonunda Jospin, kurulu terk etmiş ve Başkan Chirac'ın kendisine terbiye dışı ifadeler kullandığını basına açıklamış. Basının ısrarlı soruları üzerine Başbakan Jospin, Chirac'ın, ayrıca, sağ elinin baş parmağını diğer iki parmağı arasına sokmak suretiyle sağ elini kendisine salladığını anlatmış. Başkan Chirac daha sonra basına yaptığı açıklamada söz konusu olan elin, sağ değil sol el olduğunu, solcu olduğunu iddia eden Başbakan'ın sağını solunu dahi bilmediğini söylemiş. Olaydan şaşkına dönen kabinenin bayan üyelerinin bunun ne anlama geldiğini sormaları üzerine, kabinenin erkek üyeleri bu konuda en uzman ulusun Türkler olduğunu, bunu Türk büyüklerine sormak gerektiğini söylemişler. Türk - Fransız ilişkilerindeki sıkıntılı durum dolayısıyla Fransa bunu resmen soramadığından, durumu sivil toplum örgütleri vasıtasıyla araştırıyormuş. 
     
İşaret uzmanları      Türk milletinin işaret şekilleri konusundaki uzmanlığının Avrupa'da ilgi görmesi, işsizliğin had safhada olduğu ülkemizde memnuniyetle karşılanmış. Hükümetin Fransa'ya koyduğu ambargoya aldırmayan birçok vatandaşımızın Fransız Konsolosluğu önünde kuyruk yaptığı anlaşılmaktadır. Çeşitli el kol işaretleri konusunda uzman olduğumuzdan Fransa'ya bu akının devamı halinde Türklerin Fransa'da yerleşen Ermeni sayısını geçmesi ve kısa sürede Ulusal Meclis'te soykırım yasasının değiştirilmesi de ihtimal dahilinde imiş 
     Chirac ile Jospin arasında meydana gelen küslük durumu Avrupa Birliği çalışmalarını olumsuz bir şekilde etkilemeye başladığından ve de AB üyeleri bu iki değerli devlet adamı arasında taraf tutar duruma düşmek istemediklerinden arabuluculuk için AB adayı ülkelere yönelmişler. Ve de bu konudaki engin tecrübesi dolayısıyla akıllara hemen Türkiye gelmiş. Sayın Ömer İzgi bizimkiler arasındaki durumu halletmeye gayret ettiğinden ve bu nedenle yoğun çalışma içinde olduğundan, "siyasette küslük olmaz" diyen eski Cumhurbaşkanı Süleyman Demirel'in adı bir anda kulislere düşmüş. Ortadoğu konusunda görevli olan Demirel, Birleşmiş Milletler Genel Sekreteri'nden izin alabildiği ve iki görev arasında çelişki olmadığı takdirde, öneriyi ilke olarak kabul etmiş. 
     
Kurulun asker üyeleri      Fransız Ulusal Güvenlik Kurulu asker üyeleri de Chirac ile Jospin arasında meydana gelen bu durum karşısında şaşkın vaziyette imişler. Yerlerinden saatlerce kalkamamışlar. Bu konudaki deneyim eksikliğinin stratejik bir eksiklik olduğunu ve de bu durumun Fransa'nın güvenliği yönünden önem taşıdığını dikkate alarak Türk Harp Akademisi'ne Fransız öğrenci göndermeye karar vermişler. Ancak Türkiye'nin askeri temaslar konusunda Fransa'ya koyduğu ambargo dolayısıyla bu durumu aşmak için başvurularını NATO kanalıyla yapma eğilimi ortaya çıkmış. Bunun için NATO burslarına başvurarak Türk Silahlı Kuvvetleri nezdinde teşebbüs yapması için NATO Genel Sekreteri Lord Robertson'dan ricada bulunmuşlar. "My Lord" Türkiye'ye gelebilmek için Stanley Fischer ile Cottarelli'nin Türkiye'den ayrılmalarını bekliyormuş. Cottarelli'nin ise vatandaşlığımıza geçmek için gerekli olan ikamet süresini tamamlamaya çalıştığı ve bu nedenle de kolay kolay ayrılmayacağı söyleniyor. 
     
     





Kriz kitabı 


Demirel ve MGK 


Bet l Tarhan ve Bet l Mardin 


"Kumar oynandı..." 


Suçlu kim 


Çıkış yolları 


Gaflet yolu 


Chirac ile Jospin kavgası 


Siyasi sorumsuzlar ve zirveleri 


Kurbanlar Mehmetçik'e... 


Yönetim planına bakın 


Çöken programı neden tuttuk 


Koç Üniversitesi’nde 75. yıl kutlaması başladı 


</TEXT>
</DOC>
