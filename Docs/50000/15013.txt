<DOC>
<DOCNO> 15013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sontur28.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı tasarruf için makam arabasını bırakıyor 
</HEADLINE>
<TEXT>

     Turizm Bakanı Erkan Mumcu, tasarruf amacıyla kendi makam aracı dahil, bakanlığın tüm makam araçlarından ve personelinin yarısından vazgeçebileceğini bildirdi. 
     Mumcu, yaptığı açıklamada, tasarruf önlemleri çerçevesinde, bakanlığına ayrılan 18 lojmanı da boşaltacaklarını kaydetti. 
     Başbakanlığa gönderilen tasarruf raporunda tanıtım ödeneğinin artırılmasının katlarıyla döneceğini hatırlattıklarını ifade eden Mumcu, tasarruftan önce sistemi çalıştırmanın gereğine işaret etti. 
     Başbakanlığın isteği çerçevesinde hangi konularda tasarruf yapabileceklerini belirlediklerini kaydeden Mumcu, şöyle devam etti 
     ''Bakanlığımız ödenekleri Türk lirası alıp harcamaları dövizle yapıyor. Dolayısıyla ödeneklerimiz devalüasyon oranında azaldı. Ödenekten tasarruf söz konusu değil. Ama, personelimizin yarısını personel istihdam etmek isteyene verebiliriz. Müsteşarlığımız yaptığı çalışmada, araçlardan da tasarruf önerdi. Kendi makam aracım dahil, bakanlığın tüm makam araçlarından vazgeçmeye hazır olduğumuzu bildirdik. Bakanlığın, 36'sı Ankara'da olmak üzere 81 aracı var.'' 




</TEXT>
</DOC>
