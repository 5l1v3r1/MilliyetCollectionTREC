<DOC>
<DOCNO> 24436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/spor/ysen.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gitmek mi zor, kalmak mı 
</HEADLINE>
<TEXT>

     ERDOĞAN ŞENAY 

     Fenerbahçe tüm Türkiye’de, hatta Dünya’daki Sarı - Lacivert aşıklarıyla birlikte şampiyonluk şöleni yaşarken, sevgili Aziz Yıldırım’ın ani istifası tam bir ŞOK etkisi yarattı on milyonların üstünde... 
     3.5 yıldır Fenerbahçe’ye hizmet vermek için çırpınan başkanın ne denli heyecan fırtınası yaşadığını iyi bilenlerdeniz. Aslında Fenerbahçe’yi yönetmek yüzlerce anonim şirkete başkanlık etmekten çok daha ağır iştir... Maddi fedakarlıklardan tutun da, en küçük detayla dahi uğraşmak zorunda kalırsınız. Bence sevgili Yıldırım’ı asıl yoran devre, geçen sezon başına kadar yaşanan "deneyimsiz yıllar" da olanlardır. Bir sezonda üç teknik adam değiştirme kararları vermek ve hepsinde hüsrana uğramak insanda ne kalp atışı ritmi bırakır, ne de vücudun sistem dengelerini ayakta tutabilir. 
     Ancak bu sezonun başında işe doğrularla başlayan Aziz Yıldırım, yönetim kurulundan teknik adam seçişine kadarki kararlarında "tam isabet" göstermiş ve bu başlangıç da bu seneki şampiyonluk sonucunun "işaret fişekleri" olmuştur aslında... Yönetim kurulunda yapılan demokratik oylama ve Mustafa Denizli isminin ağırlık kazanmasına gösterilen saygı ise başkanın yönetme kişiliğine yeni apoletler kazandırmıştır... Sonrasındaki bir yıl süren zamanda yengiler - yenilgilerle geçen haftalarda, aylardaki Aziz Yıldırım posteri ise her hafta daha da parlamış, başkan ve ekibi berbat sonuçlarda bile vakur tutumlarını kaybetmeden teknik ekibin ve takımın arkasında dimdik durma maharetlerini defalarca göstermişlerdir... Hele hele Aziz başkanın maç sonraları önüne fırlayan TV kameralarına hiç iltifat etmemesi, yani "söz gümüşse sükut altındır" ata sözünü ön planda tutması bence spor kişiliğini çok daha yüceltmiş ve Fenerbahçe taraftarının başkana olan sevgisini doruğa çıkartmıştır. 
     Her neyse, sayın başkan şu andaki bilinen istifasıyla on milyonlarca aileyi öksüz bıraktığını bilmekte midir dersiniz Kendisinin sağlık sorunları, aile ve iş özlemine olan sadakatı onu istifa yoluna itmiştir... Ama bence bu kararı keşke dün gece yarısı ve milyonlarca taraftarın şampiyonluk lezzetini yeni yeni yudumlarken açıklaması da, şöyle ailece yapacağı on günlük tatilden sonra gündeme sürerek, "zamanlama hatası" na düşmesiydi. 
     Bekleyelim görelim. Fenerbahçe sevdası öyle kolay kolay terkedilecek sıradan bir aşk asla değildir... Ne demiş bestekar, "Gitmek mi zor, kalmak mı zor - Bu kararı sayın başkana bir daha sor" diyorum şimdilik. 
     



 SPOR 



























</TEXT>
</DOC>
