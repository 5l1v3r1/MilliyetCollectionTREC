<DOC>
<DOCNO> 36078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/soneko26.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar bugün böyle geçti... Para,borsa, faiz... 
</HEADLINE>
<TEXT>

     Piyasalardaki tedirginlik bugün de sürdü. Döviz piyasasındaki hareketlilik sürerken, Borsa düştü, bono fazilerinde ise önemli bir değişiklik olmadı. 
     Kapalıçarşı'da güne 1 milyon 372 bin lira satış fiyatıyla başlayan dolar, gün sonunda 1 milyon 378 bin liradan kapandı. Günü 615 bin liradan açan markın piyasa kapanışındaki fiyatı da 618 bin lira oldu. 
     Piyasanın dünkü kapanışında doların satış fiyatı 1 milyon 368 bin lira, markın fiyatı ise 615 bin lira düzeyinde bulunuyordu. Merkez Bankası ise doların bugünkü kurunu alışta 1 milyon 367 bin 840 liraya, satışta ise 1 milyon 374 bin 437 liraya yükseltti. Dünkü kapanışa göre alışta 14 bin 825 lira, satışta ise 14 bin 896 lira artış oldu. 
     Bono faizleri yerinde saydı 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz oranı ortalama yüzde 62.01'den kapandı. İMKB Tahvil ve Bono Piyasası verilerine göre, gecelik faizde en düşük oran yüzde 60.00, en yüksek oran ise yüzde 62.10 oldu. Bankalararası TL interbankında da gecelik faiz oranı yüzde 62.00'den gerçekleşti. 
     Tahvil ve Bono Piyasası Kesin Alım Satım Pazarı'nda işlem gören 9 Ocak 2002 vadeli bugün valörlü bononun basit getirisi yüzde 72.72, bileşik getirisi ise yüzde 88.56 olarak gerçekleşti. 
     Borsada düşüş sürdü 
     Borsa ise dünkü gibi döviz ve faize endeksli bir gün yaşadı. Siyasi gerginlik piyasanın moralini bozdu ve Endeks, günü düşüşle kapattı. Ulusal-100 Endeks, ilk seanstaki 127.76 puanlık düşüşün ardından, 2. seansta 65.47 puan yükseldiyse de günü 62.29 puan kayıpla tamamladı. Hisse senetleri düne göre ortalama yüzde 0.65 değer yitirdi. 
     Günlük işlem hacmi ise 145 trilyon 398 milyar 660 milyon lirada kaldı. 
     
     







</TEXT>
</DOC>
