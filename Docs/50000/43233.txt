<DOC>
<DOCNO> 43233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/soneko24.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC "Personelin işten çıkarılmaması konusunda teminat veremiyoruz" 
</HEADLINE>
<TEXT>

     HSBC Grubu Yürütme Kurulu Başkanı Keith R.Whitson, satın aldıkları Demirbank'tan personel çıkarılması veya çıkarılmaması konusunda teminat veremeyeceklerini söyledi. 
     Bankacılık Düzenleme ve Denetleme Kurulu BDDK ile HSBC Grubu arasında Demirbank'ın hisse satış ve devir sözleşmesinin imzalanmasının ardından Çırağan Kempinski Otel'de düzenlenen basın toplantısında konuşan Keith R.Whitson, gazetecilerin sorularını da yanıtladı. 
     Whitson, Demirbank'ın personel sayısında azaltma olup olmayacağının sorulması üzerine, ''Şunu çok açık olarak söylemek istiyorum. Özellikle personelin işten çıkarılması veya çıkarılmaması konusunda teminat veremiyoruz. Bütün dünyada bu konuda zorluklar yaşanıyor, geçen haftanın olayları da özellikle etkiledi. Birçok finans şirketi önemli ölçüde personel azaltımına gittiler'' diye konuştu. 
     Bu gelişmelerin yanında önemli fırsatlar da gördüklerini anlatan Whitson, ''Biz Demirbank'ı küçültmek için satın almadık. Büyütebileceğimize inandığımız için aldık, Türkiye'deki operasyonlarımızın gelişeceğini düşünüyoruz ve tabi ki yeni ürünlerimiz de olacak. Mümkün olduğu kadar Türkiye'deki müşterilerimize avantajlar sağlamaya çalışacağız'' dedi. 
     Prensipte büyümeyi amaçladıklarını ancak şu an için hiçbir konuda teminat verme imkanları olmadığını vurgulayan Whitson, dünyanın önümüzdeki yıllarda ne yöne gideceğini bilmenin çok zor olduğunu ve zor bir dönemden geçildiğini kaydetti. 
     Bir gazetecinin bankanın hedeflerini sorması üzerine, bu aşamada tüm dikkatlerini BDDK ile yapılan müzakere sürecine yoğunlaştırdıklarını belirten HSBC Grubu Yürütme Kurulu Başkanı Keith R.Whitson, şunları kaydetti 
     'Şu anda 5-10 sene içinde hangi noktada olacağımız konusunda herhangi bir spekülasyon yapmam doğru olmaz ama BDDK ile müzakerelerimizde amacımız her zaman bu operasyonu büyütmek, 65 milyon nüfus, altyapının hızla geliştiği bir ülke, havaalanınız muhteşem. Bütün bunlar çok önemli göstergeler. Orta ve uzun vadede Türkiye ile birlikte büyüyeceğimize inanıyoruz.'' Demirbank ile Tasarruf Mevduatı Sigorta Fonu'na devredildikten sonra ilgilenmeye başladıklarını vurgulayan Whitson, HSBC'nin genel hizmetlerinin, Demirbank'ın ise bireysel bankacılık hizmetlerinin çok daha kuvvetli olduğunu ve bu iki unsurun biraraya geleceği düşüncesi taşıdıklarını anlattı. 
     '1 veya 2 yıla içinde ne yöne gitmeyi düşünüyorsunuz '' sorusuna karşılık Whitson, şunları kaydetti ''Dünyanın diğer ekonomilerine baktığınız zaman sağlıklı ekonomilerde muhakkak sağlık bir bankacılık sistemi de olur, bu ikisi elele birlikte oluşur, biz orta ve uzun vadede Türkiye'nin ekonomik sağlığı, yapısı açısından hiçbir endişe taşımıyoruz onun için bu yatırıma giriyoruz.'' 
     
     Kemal Derviş etkisi 
     Whitson, bir gazetecinin, Devlet Bakanı Kemal Derviş'in müzakere sürecinde olumlu bir etkisinin olup olmadığını sorması üzerine, Türkiye'deki siyasi konularda yorum yapmak ve herhangi bir kişinin müzakere üzerinde bir etkisi olduğuna dair bir ifade kullanmak istemediğini belirterek, ''Biz bankacılarız ve bu durumda bizim karşımızdaki taraf BDDK idi. Son derece profesyonelce bu süreci bizimle birlikte yürüttüler kendileri'' dedi. 
     Keith R.Whitson, ''Demirbank'ın şube başına aktifi 11 milyon dolar. Sektörde ise bu rakam 16 milyon dolar. Aradaki farkı nasıl kapatmayı düşünüyorsunuz '' şeklindeki soruyu şöyle yanıtladı 
     'Önemli olan miktar değil kalitedir, bize yönlendirecek olan da bu. Her zaman en büyük olmamız gerektiğini düşünmüyoruz. Bizim istediğimiz en iyi olmak. İleriye doğru adım atarken iyi kalitede aktiflerimizin olmasını tercih ediyoruz. Daha az sayıda bir aktif bazı olabilir, ama bunun daha kaliteli olması son derece önemli. Geniş aktif tabanı olanların daha büyük sorunlarla karşılaşacağını düşünüyorum.'' 
     'Demirbank'ın büyük bir kuruluşa 225 milyon dolar kredi kullandırdığı ve HSBC'nin de bu kredilere karşı hisseleri satın aldığı söyleniyor'' şeklindeki bir soru üzerine söz alan HSBC Bank A.Ş. Genel Müdürü Piraye Antika, böyle bir işlem olmadığını belirtti. 
     Whitson, Türkiye'nin zor bir ekonomik süreçten geçtiği ve böyle bir dönemde nasıl para kazanmayı planladıklarının sorulması üzerine de işe orta ve uzun vadede elde edecekleri için girdiklerini yineleyerek şöyle devam etti ''Bizim grubumuz için orta ve uzun vade önemli. Bu kadar büyük bir ülkede bu kadar az temsil ediliyor olmamız kabul edilemezdi. Buradaki mevcudiyetimizi artırmanın zamanının geldiğini düşünüyoruz ve bu fırsatı değerlendirmek istedik. Tutarlı, sağlam ve muhafazakar bankacılığa inanıyoruz. 78 ülkede de benimsediğimiz yaklaşım bu. Hemen büyük bir servet kazanacağımızı mı düşünüyoruz Hayır, ama burada karlı bir operasyon oluşturacağımıza inanıyoruz.'' 
     
     Demirbank hissedarları 
     Whitson, elinde Demirbank hissesi bulunan mağdur yatırımcılar olduğu ve bu konudaki düşüncelerini soran gazeteciye, ''BDDK, Demirbank'ın mülkiyetini Fon'a devretmişti. Dolayısıyla bu hissedarlar öncelikle bu endişelerini BDDK'ya iletmeliler diye düşünüyorum'' karşılığını verdi. 
     ''Demirbank Fon'a devredilmeden önce 1 milyar dolardı. Şimdi 350 milyon dolara indi. Sizce fiyatı neden düştü, devlet çok mu kötü yönetti'' şeklindeki bir soru üzerine de Whitson, şöyle konuştu ''Bizden önce nasıl yönetildiği konusunda yorum yapamam ama 1.2 milyar HSBC'den kaynaklanan bir rakam değil. Spekülatif bir rakam. 350 milyon dolar her iki taraf için de adil bir rakamdır.'' HSBC'nin elektronik ticaret ve elektronik bankacılık konusunda ayda 10 milyon dolar harcadığını anlatan Whitson, Citibank ile dünyanın bir çok ülkesinde rekabet ettiklerini ve bazı ülkelerde de Citibank'dan daha güçlü olduklarını söyledi. 







</TEXT>
</DOC>
