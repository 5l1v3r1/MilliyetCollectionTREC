<DOC>
<DOCNO> 10123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/ekonomi/aeko.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ile ek anlaşmaya doğru 
</HEADLINE>
<TEXT>

Son yaşanan finansal krizden sonra IMF ile ek anlaşma yolu açıldı. Nihai karar Derviş’in çalışmalarından sonra verilecek 
     HARUN GÜREK Ankara 

     Ekonomiden sorumlu Devlet Bakanı Kemal Derviş’in, mali kriz nedeniyle kesintiye uğrayan enflasyonla mücadele programını yeni baştan hazırlatmak için başlattığı çalışmalar sürerken krizin nedenleri de tartışılıyor. 
     Türkiye’deki krizin artık ödemeler dengesindeki sorunlardan değil, yapısal çarpıklıklardan kaynaklandığı belirtilirken, IMF ile ek anlaşma yapılması da gündeme geldi. 
     
Sorunlar gizlendi      Ekonomi yönetiminin üç gün önce Derviş’e teslim edilmesinin ardından yeni programı oluşturmak için gereken faiz, kur, enflasyon tahminleri üzerinde çalışmalarını sürdüren ekonomi bürokratları, krizin nedeni olarak para politikasındaki yanlışlık, 10 milyar dolara yaklaşan cari açık, tüketimdeki büyük artış, başta özelleştirme olmak üzere yapısal reformlar üzerinde duruyor. Ancak bürokratların büyük bölümü temel neden olarak yapısal sorun ve çarpıklıklara kesin tanı konulmaması, önemsenmemesi, çözümünün geciktirilmesi ya da gizlenmesini ana neden olarak sayıyor. 
     Tartışmalara göre, cari işlemler açığı ve tüketim artışı gibi ödemeler dengesi üzerinde etki yaratan gelişmeler krizin asıl nedeni değil. Çünkü Türkiye, Kasım ayındaki krize tam 24 milyar dolarlık döviz rezervi ile girdi. 19 Şubat’ta çıkan ve halen süren krizde ise Merkez Bankası’nın elinde 25 milyar dolar rezerv bulunuyordu. Oysa 1994 yılına kadar krizler büyük ölçüde Türkiye’nin ödeme güçlüğüne düşmesi riskinden kaynaklandı. 
     
Bankacılık neşter istiyor      Son iki mali krizin ikisinde de bankacılık sektöründeki yapısal sorunlar büyük rol oynadı. Bu alandaki sorunların başında ise kamu ve fon bankalarının görev zararları ve kredi sorunları nedeniyle oluşan büyük açıkları geliyor. 
     Görmezlikten gelinen büyük günlük borçlanma ihtiyacı, sıcak paranın ürkmesi nedeniyle krizin başlamasına neden oldu. Ödemeler dengesinde çıkabilecek sorun dikkate alınarak kurgulanan para politikası krizin büyümesine yol açtı. 
     Bu nedenle yeni yapılacak programın ardından IMF ile 1999 sonunda yapılan stand by anlaşmasına ek bir anlaşma yapılması zorunlu. Ek bir anlaşmanın yapılıp yapılmayacağı, Derviş’in çalışmaları sonucu netleşecek. Türkiye’de asıl sorunun, bankacılık sistemindeki açıklar nedeniyle oluşan yüksek faiz olduğuna dikkat çeken bir üst düzey ekonomi bürokratı, "Açıklar olduğu için faizler yüksek. Faizler yüksek olduğu sürece enflasyon düşürülemiyor. 
     Öncelikle bankacılığa bir neşter atılıp, sisteme kaynak sağlanması lazım. Sorunumuz ödemeler dengesinde değil, bankacılıkta" dedi. 
     
"Enflasyondaki olumlu gelişme yeniden sağlanacak"      Başbakan Bülent Ecevit, ülkenin içinde bulunduğu zor günlerden çıkması için ekonominin gerektirdiği düzenlemelerin kısa sürede sonuçlandırılacağını söyledi. 
     "İç ve dış kaynakları artırmak için gerekli çalışmalar yapılmaktadır" diyen Ecevit şunları söyledi 
     "Sıkıntılı bir süreçten geçiyoruz. Ancak yeterli döviz rezervlerimizin bulunması ekonominin düzlüğe çıkarılması bakımından önemli bir güvencedir. Dolar ve mark karşısında liranın değer kaybının önemli ölçüde azalmaya başlamış olması umut verici gelişmelerdir. Ekonominin sağlam olması, kısa sürede enflasyondaki olumlu gelişmenin yeniden sağlanabileceğini göstermektedir." 
     Ecevit, " Ekonomin gerekli kıldığı düzenlemeler kısa zamanda yapılacak. İç ve dış kaynakları artırmak için gerekli çalışmalar yapılmaktadır. 
     Meclis çalışmaları da yeniden ivme kazanmıştır. Bankacılık reformu ivedilik taşımaktadır. Bu konuda somut adımlaratılması zorunludur" dedi. 
     


 EKONOMİ 




















</TEXT>
</DOC>
