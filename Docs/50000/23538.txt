<DOC>
<DOCNO> 23538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/soneko04.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem kredileri geliyor... 
</HEADLINE>
<TEXT>

     Marmara bölgesinde iki yıl önce meydana gelen depremler sonrasında çeşitli ülkeler ile uluslararası kredi kuruluşların Türkiye'ye vermeyi taahhüt etiği dış krediler, bölümler halinde kullanıma alınıyor. 
     Geçen yıl içinde 500 milyon dolarlık Avrupa Yatırım Bankası kredisinden sonra, Suudi ve Kuveyt Fonu kredileri ile Birleşik Arap Emirlileri'nden bu yıl içinde alınacak kredilere de önümüzdeki günlerde işlerlik kazandırılacak. 
     Suudi Fonu'ndan sağlanan 138 milyon kredinin ilk 34 milyon dolarlık bölümü ile Marmara bölgesinde önemli hasar gören yerleşim birimleri arasında bulunan Kaynarca, Gölkent, Akyazı, Hendek'in içmesuyu, şebeke ve arıtma tesisleri için harcanacak. Kredinin geri kalan dilimi ise kısa sürede kullanıma alınarak planlanan inşaat çalışmaları için kullanılacak. Gölkent-Söğütlü belediyeleri ile Ferizli ve Sinanoğlu belediye kapsamına giren çeşitli altyapı inşaatlarındaki çalışmalar için harcanacak Suudi Fonu kredisinin bir bölümü de Bolu, Gölyaka, Cumayeri, Soğucak ve Kaytezdere yerleşim alanlarına hizmet verecek 25.2 kilometre uzunluğundaki bağlantı yolları için kullanılacak. 
     Bu arada yine Marmara bölgesinin altyapı çalışmaları için geçtiğimiz yıl Kuveyt Fonu'ndan sağlanan 52 milyon dolar tutarındaki kredi ile de İkitelli, Gebze-Şekerpınarı, Körfez-Hereke, Arızlı, Gündoğdu, Bahçecik-Döngel, Gölcük ve Karamürsel yerleşim alanlarındaki toplam 42 kilometre uzunluğundaki bağlantı yollarının yapımı gerçekleştirilecek. Bu konuda İller Bankası ile Karayolları Genel Müdürlüğü'nün sürdürdüğü ihale çalışmalarının tamamlandığı ve yapım çalışmalarına başlama aşamasında olduğu bildirildi. Düzce merkez , Karaman ve Camili yerleşim alanlarına hizmet verecek toplam 30.6 kilometre uzunluğundaki bağlantı yolları için de Birleşik Arap Emirlikleri Fonu'ndan alınacak kredi anlaşmasının önümüzdeki günlerde imzalanması bekleniyor. 







</TEXT>
</DOC>
