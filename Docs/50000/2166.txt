<DOC>
<DOCNO> 2166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/son/sondun02.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat-Peres görüşmesinde ilerleme sağlanamadı 
</HEADLINE>
<TEXT>

     Filistin Devlet Başkanı Yaser Arafat ve Nobel Barış Ödülü'nü paylaştığı İsrail'in eski başbakanı ve Bölgesel İşbirliği Bakanı Şimon Peres'in üst düzey heyetleriyle birlikte dün akşam yaptıkları görüşmede ilerleme sağlanamadığı ancak 2 tarafın müzakerelerin sürmesi konusunda anlaştıkları belirtildi. 
     Filistinli görüşmeci Saib Erakat, Reuters'e verdiği demeçte, tüm konular üzerinde çok ciddi görüşmelerde bulunduklarını söyledi. Erakat, ''Görüşmeden bir sonuç çıkmadı. Görüş farklılıkları ve engeller bulunuyor. Daha fazla toplantı yapılması konusunda anlaşıldı.Bu görüşmelerin ne zaman yapılacağına bugün karar verilecek'' dedi. 
     İsrail Başbakanı Ehud Barak'ın bürosundan yapılan açıklamada da, görüşmenin amacının, ABD Başkanı Bill Clinton'ın görev süresinin dolmasından önce olumlu bir sonuca varmak ve şiddetin azaltılması olduğu kaydedildi. Gazze kenti yakınındaki Filistin Konukevi'nde dün akşam 2.5 saat süren görüşme, taraflar arasında aylardan beri ilk kez yerine getirilebilen yüz yüze en üst düzey resmi temas oldu. 




</TEXT>
</DOC>
