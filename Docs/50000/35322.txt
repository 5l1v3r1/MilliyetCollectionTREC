<DOC>
<DOCNO> 35322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/sontur12.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ses duyunca korkan hırsız kasılıp öldü... 
</HEADLINE>
<TEXT>

     İzmir'in Çankaya Semti'nde bir kişi, hırsızlık yapmak amacıyla girdiği eczanede korkudan öldü. 
     Alınan bilgiye göre, Fevzi Paşa Bulvarı'ndaki Optik Eczane'nin sahibi Cemal Demirel, işyerine geldiğinde, kapının açık olduğunu gördü. Demirel, içeride bir kişinin cesediyle karşılaşınca durumu polise bildirdi. 
     Cesette herhangi bir darp ya da yara izine rastlanmadığı, şahsın duyduğu bir ses nedeniyle panik olduğu ve ''aşırı kasılma sonucunda öldüğü'' belirtildi. 
     Üzerinden 99 milyon lira ve köstekli bir saat çıkan şahsın, parayı ve saati, içeride unutulan anahtarla açtığı para kasasından çaldığı tespit edildi. Kimliği henüz belirlenemeyen şahsın işsiz olduğu ve sokaklarda yaşadığı kaydedildi. 
     
     







</TEXT>
</DOC>
