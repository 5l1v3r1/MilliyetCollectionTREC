<DOC>
<DOCNO> 39470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/siyaset/siy01.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekil çocuğu da kredi peşinde... 
</HEADLINE>
<TEXT>

30 milyon liralık öğrenim kredisi almak için başvuran 41 vekil çocuğundan 4’ü kredi, 36 vekil çocuğundan 6’sı da katkı kredisi aldı 
     ANKARA ANKA 

     Aylık gelirleri 2 milyar lira civarında olan milletvekillerinin çocuklarının da, yoksul ve başarılı öğrenciler için verilen 30 milyon liralık krediden yararlandığı belirlendi. Yükseköğrenim Kredi ve Yurtlar Kurumu YURTKUR , geçen öğretim yılında öğrenim kredisi başvurusunda bulunan 41 milletvekili çocuğundan 4’üne, katkı kredisi başvurusunda bulunan 36 milletvekili çocuğundan da 6’sına kredi verdi. 
     YURTKUR, 2000 - 2001 öğretim yılında, öğrenim kredisi ile katkı kredisi başvurusunda bulunan öğrencilerin sosyoekonomik durumlarını belirlemek üzere bir inceleme yaptı. İncelemeye göre, geçen öğretim yılında 285 bin 453 öğrenci öğrenim kredisi, 259 bin 201 öğrenci de katkı kredisi için başvuruda bulundu. Başvuruda bulunanlardan 117 bin 902 öğrenciye öğrenim kredisi, 118 bin 406 öğrenciye de katkı kredisi tahsis edildi. 
     Öğrenim kredisi başvurusunda bulunan öğrencilerin 75 bininin ailesinin aylık geliri 0 - 100 milyon, 109 bininin geliri 101 - 200 milyon, 49 bininin geliri 201 - 300 milyon olarak belirlendi. Öğrenim kredisi kazanan öğrencilerin büyük bölümünün ailesinin aylık geliri 100 - 200 milyon civarında. 
     Öğrenim kredisi ile katkı kredisi için en fazla başvuruda bulunan grubu emekli, dul, yetim ve ihtiyar maaşı alanlar ile 657 sayılı yasa kapsamında çalışan memurların çocukları oluşturdu. Ancak, milletvekili çocuklarının da bu haktan yararlandığı saptandı. 30 milyon lira olan öğrenim kredisine başvuruda bulunan 41 milletvekili çocuğundan 4’ü bu öğrenim kredisinden yararlandı. Ayrıca, katkı kredisi için başvuruda bulunan 36 milletvekili çocuğundan da 6’sı, katkı kredisi kazandı. 
     Gelir düzeyi ve eğitim görülen alanın, kredi verilmesinde etkili olduğu kaydedildi. 
     



 SİYASET 














</TEXT>
</DOC>
