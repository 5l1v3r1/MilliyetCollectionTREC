<DOC>
<DOCNO> 42875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sontur20.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahya Murat Demirel "Bana Allah acısın" 
</HEADLINE>
<TEXT>

     Egebank'tan usulsüz kredi verildiği iddiasına ilişkin bankanın eski sahibi Yahya Murat Demirel'in de aralarında bulunduğu 5 sanık hakkında açılan davanın dosyası, İstanbul 1 No'lu DGM ile birleştirme konusunda çıkan uyuşmazlığın giderilmesi için Yargıtay'a gönderildi. 
     İstanbul 4. Ağır Ceza Mahkemesi'ndeki duruşmaya, başka suçtan tutuklu sanık Yahya Murat Demirel katıldı. Diğer tutuksuz sanıklar Nevruz Kamil Sağlamyürekli, Ümit Öndeş, Ali Süha Paya ve Kamil Doğan ise duruşmaya gelmedi. 
     Kimlik tespitinin ardından sorgusu yapılan Yahya Murat Demirel, hakkında niye böyle bir dava açıldığını anlamadığını söyledi. Yaklaşık 1 yıldır tutuklu olduğunu, Egebank'a el konulmasının üzerinden de 2 yıl geçtiğini hatırlatan Demirel, bankanın yönetiminde bulunduğu dönemde 2 bini aşkın kurumsal kredi, 70 bini aşkın da bireysel kredi verildiğini ifade etti. 
     Bankanın çalışma yapısı konusunda bilgi de veren Demirel, Yönetim Kurulu Başkanı olarak genel müdürlüğün önerdiği kredileri uygun bulursa onayladığını, ancak daha sonraki işlemleri genel müdürlüğün yürüttüğünü bildirdi. Müşteki Deniz Olguntürk'ü tanımadığını belirten Demirel, dava konusuna ilişkin rapor hazırlayan yeminli murakıp Sinan Çam'ı, kendisine iftira atmakla suçladı. 
     Haksız yere suçlandığını belirten Demirel, şöyle konuştu ''Sizler belli bir kariyerde olan insanlarsınız. Entelektüel olarak görünüz ki, sizden vicdan istiyorum. Yardım istemiyorum. Acıma istemiyorum. Bana Allah acısın. Düşünün, 20 tane Olguntürk dosyasını yan yana getirin, işte benim DGM dosyam. Ben ne diyebilirimki. Gavurların bir lafı vardır. Pazartesi sendromu derler. Pazartesi yapılan arabaya binme derler. Savcı herhalde pazartesi sendromunda hazırlamış bu iddianameyi. Allah aşkına, sadece vicdanınızla beni beraat ettirin. Bir senedir mağdur edilmem adına bu celse beraatime karar verin.'' 
     Görüşleri sorulan İstanbul Cumhuriyet Savcısı İlker Yaşar, ''Egebank davası'' ile bu dosyanın birleştirilmesi konusunda İstanbul 1 No'lu DGM'den muvafakat istendiğini, ancak mahkemenin olumsuz görüş bildirdiğini hatırlattı. 
     Dosyalar arasında fiili ve hukuki irtibat bulunduğunu belirten Savcı Yaşar, birleştirme kararı verilmesini istedi. Birleştirme istemine karşı diyeceği sorulan Yahya Murat Demirel'in avukatı Köksal Bayraktar, birleştirme kararı verildiği takdirde görev uyuşmazlığı doğacağını belirterek, ''Orada bir ejderha yaratıldı. 15-16 saat süren duruşmalarla uğraşıyoruz. Adeta bir yanardağın içindeyiz. Dosya Yargıtay'a giderse 20'ye yakın tutuklu sanık mağdur olacak. Biz birleştirme kararı verilmesini istemiyoruz'' diye konuştu. Dava dosyasının İstanbul 1 No'lu DGM'deki dosyayla birleştirilmesini kararlaştıran mahkeme heyeti, daha önce İstanbul 1 No'lu DGM'nin birleştirme konusunda olumsuz görüş bildirmesi nedeniyle ortaya çıkan görev uyuşmazlığının çözümlenmesi için dosyanın Yargıtay 5. Ceza Dairesi'ne gönderilmesini karara bağladı. 
     İstanbul Cumhuriyet Savcısı Osman Uludüz tarafından hazırlanan iddianamede, davanın müştekisi olan Deniz Olguntürk'ün İngiltere'de oturduğu, sık sık Türkiye'ye girip çıktığı ve avukatlık yapan Haluk Ündeş'in bürosunda Nevruz Kamil Sağlamyürekli ile tanıştığı anlatılıyor. Olguntürk ve Sağlamyürekli'nin, ticaret konusunda birbirlerine önerilerde bulunduğu, arkadaşlıklarının da bir süre sonra duygusal boyutlara taşındığı belirtilen iddianamede, Egebank'tan kredi almak konusunda Nevruz Kamil Sağlamyürekli ile Deniz Olguntürk'ün anlaştığı ve tüm işlemleri tamamladıkları kaydediliyor. 
     Müşteki Deniz Olguntürk'ün, sahibi bulunduğu Olguntürk Dış Ticaret ve Pazarlama Ltd. Şti'ye, kendisinin bilgisi olmadan Nevruz Kamil Sağlamyürekli tarafından Egebank'tan 3 milyon dolar kredi çıkarıldığını iddia ettiği belirtilen iddianamede, Nevruz Kamil Sağlamyürekli ve Kamil Doğan'ın sorumluları olduğu Boğaziçi Kağıt Sanayi Ticaret Ltd. Şti'ye de müştekinin şirketi kefil gösterilerek 3 milyon dolar kredi alındığı öne sürülüyor. 
     İddianamede, müşteki Olguntürk'ün, kendi şirketine verilen krediden haberdar olduğu, ancak daha sonra Sağlamyürekli ile anlaşmazlığa düştüklerinin anlaşıldığı vurgulanıyor. Sanıklardan Sağlamyürekli ve Doğan'ın, krediyi usulsüz olarak talep ettikleri, kredinin Egebank Yönetim Kurulu üyeleri Yahya Murat Demirel, Ümit Öndeş ve Ali Süha Paya tarafından verildiği anlatılan iddianamede, tüm sanıkların ''Dolandırıcılık'' suçundan 2 ile 5'er yıl arasında ağır hapis cezasına çarptırılması isteniyor. Müşteki Deniz Olguntürk, hazırlık aşamasındaki ifadesinde, kendi şirketine çıkarılan 3 milyon dolar kredi ile şirketinin kefil olduğu 3 milyon dolar krediden haberdar olmadığını öne sürmüştü. 
     






</TEXT>
</DOC>
