<DOC>
<DOCNO> 11507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/soneko09.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz asgari ücreti de vurdu 
</HEADLINE>
<TEXT>

     Halen brüt 139 milyon 950 bin, net 102 milyon 369 bin 600 lira olan yürürlükteki asgari ücretin, son ekonomik krizden ötürü yaklaşık 50 dolar düzeyinde aşındığı bildirildi. 
     Türk-İş'e göre, tespit edildiğinde brüt 205, net 178 dolara tekabül eden yürürlükteki asgari ücret, son ekonomik kriz nedeniyle brüt 148, net 108 dolara indi. 
     Asgari Ücret Tespit Komisyonu'na işçi tarafının başkanı olarak katılan Türk-İş Genel Eğitim Sekreteri Salih Kılıç, yürürlükteki asgari ücretin DİE'nin tespit etmiş olduğu yüzde 29 oranında değil, 6'şar aylık dönemler için hedeflenen enflasyon olan yüzde 22 oranında artırıldığını kaydetti. 
     Mevcut asgari ücretin, tespit tarihinde 7 puan eksik olarak belirlendiğine dikkati çeken Kılıç, son ekonomik krizden ötürü ücrette 50 dolara yakın aşınma meydana geldiğini söyledi. 
     Yeni zamlarla asgari ücretlinin satın alma gücünün de büyük ölçüde azaldığını vurgulayan Kılıç, şunları söyledi 
     'Asgari ücrette meydana gelen bu aşınmanın hükümet tarafından iyi niyet doğrultusunda yeniden gözden geçirilmesi zorunluluğu doğmuştur. Hükümet asgari ücretteki bu reel erimeyi dikkate almalıdır. 
     Burada görev Asgari Ücret Tespit Komisyonu'nu çağırmaya yetkili olan Çalışma ve Sosyal Güvenlik Bakanı Yaşar Okuyan ile ekonominin yeni patronu Devlet Bakanı sayın Kemal Derviş'e düşmektedir.'' 
     Kılıç, hükümetin özel indirim tutarını düşürme yetkisini kullanarak, asgari ücretin vergi dışı bırakılmasını da istedi. Halen brüt 139 milyon 950 bin lira olan yürürlükteki asgari ücretten, 19 milyon 593 bin lira SSK primi, 14 milyon 348 bin 700 lira gelir vergisi, 14 milyon 348 bin 700 lira damga vergisi, 2 milyon 799 bin lira işsizlik sigortası primi olmak üzere toplam 37 milyon 580 bin 400 lira kesinti yapılarak, işçiye net 102 milyon 369 bin 600 lira ödeniyor. Asgari Ücret, 1 Temmuz'dan itibaren brüt 146 milyon 947 bin 500, net 107 milyon 323 bin 830 lira olarak uygulanacak. 




</TEXT>
</DOC>
