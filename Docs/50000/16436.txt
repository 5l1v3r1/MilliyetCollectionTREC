<DOC>
<DOCNO> 16436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/son/sontur07.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
FP "Küme düşmüş takım gol atsa neye yarar" 
</HEADLINE>
<TEXT>

     FP Genel Başkan Yardımcısı Lütfü Esengün, Devlet Bakanı Kemal Derviş tarafından açıklanan ekonomik programa destek vermeyeceklerini söyledi. 
     Esengün, partisinin Bursa Teşkilatı’nca düzenlenen "İl Başkanları Bölge Toplantısı"nda yaptığı konuşmada, 54. Hükümet’in ardından iktidara gelen hükümetlerin Türkiye’yi felakete sürüklediklerini öne sürerek, son 4 yılda toplum üzerindeki baskıların arttığını savundu. 
     Devlet Bakanı Kemal Derviş’in yaklaşık 2 aydır üzerinde çalıştığı ve kamuoyuna dün açıkladığı ekonomik programın "fos çıktığını" iddia eden Esengün, işçinin, emeklinin, esnafın ve işadamının merakla beklediği programın, tüm kesimleri hayal kırıklığına uğrattığını ileri sürdü. 
     Esengün, programı Bakan Derviş ve ekonomi bürokratlarının açıklamasının, "hükümetin programa destek vermediği" anlamına geldiğini iddia ederek şöyle konuştu 
     "Bu programa, sadece hükümetin değil, Türk toplumunun ve Meclis’teki milletvekillerinin de desteği yoktur. Bakan Derviş, Bol bol gol atacağız dedi. Küme düşmüş bir takımın gol atması neye yarar Türkiye küme düşmüştür. 
     Kimsenin kemer sıkacak, fedakarlık yapacak hali kalmamıştır. Kemeri, banka sahipleri ve rantiyeciler sıksın. Biz FP olarak ekonomik programa destek vermeyeceğiz. Ancak ülke ve toplumun menfaatine alınacak her türlü karara destek veririz." 
     FP’nin hazırladığı alternatif ekonomik programı 3 Nisan’da kamuoyuna ve hükümete sunduklarını anlatan Esengün, Bakan Derviş’in ve iktidar partilerinin, FP’nin programından yararlanması durumunda ülkenin nefes alabileceğini savundu. 
     Hükümetin alternatifi olmadığını savunanların büyük bir yanılgı içinde olduklarını belirten Esengün, şöyle devam etti "Programın başarısı, yeni bir hükümetin işbaşına gelmesine bağlıdır. Bu Meclis’ten birçok hükümet modelinin çıkması konusunda kimsenin kuşkusu olmasın. Biz kısa sürede seçim yapılması koşuluyla, seçim hükümetinin içinde de yer alırız." 
     




</TEXT>
</DOC>
