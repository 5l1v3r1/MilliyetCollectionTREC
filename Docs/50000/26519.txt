<DOC>
<DOCNO> 26519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/dunya/dun03.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şah Pehlevi'nin kızı ölü bulundu 
</HEADLINE>
<TEXT>

     Londra - MİLLİYET 

     Devrik İran Şahı Rıza Pehlevi'nin kızı Leyla Pehlevi, dün Londra'daki bir otelin odasında ölü bulundu. Scotland Yard sözcüsü, 31 yaşındaki Leyla Pehlevi'ye dün otopsi yapıldığını, ancak ölüm nedeninin anlaşılamadığını açıkladı. Sözcü, "Yeni inceleme sonuçlarını bekliyoruz. Polisin soruşturması, ölüm nedeninin anlaşılamaması temelinde şekillenecek" dedi. 
     The Daily Telegraph gazetesi ise, ölümü soruşturan polisin, Leyla Pehlevi'nin aşırı dozda uyku hapı aldığı olasılığı üzerinde durduğunu iddia ederken, Scotland Yard bu haberi yalanladı. 
     İran'da 1979 yılındaki İslam devrimiyle ülkeden sürülen ve bir yıl sonra yakalandığı kanser hastalığını yenemeyerek Mısır'da ölen Şah Rıza Pehlevi'nin eşi Farah Pehlevi, kızının babasının 1980 yılındaki ölümünden sonra bir türlü toparlanamadığını, geçen yılların da onun acısını azaltmaya yetmediğini belirtmiş, Leyla'nın bu nedenle sürekli bir depresyon halinde olduğunu ve 9 yaşından itibaren sürgünde yaşayan kızının yaşamının hep bu acıyla geçtiğini anlatmıştı. 
     Farah Pehlevi, Paris'te yayınladığı açıklamada, kızı Leyla'nın Pazar günü Londra'da uykusunda öldüğünü açıklamıştı. 
     



 DÜNYA 












</TEXT>
</DOC>
