<DOC>
<DOCNO> 3663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/spor/ykol.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erteleme çöküntü mü 
</HEADLINE>
<TEXT>

     Futbol ve Teknik DOĞAN KOLOĞLU 

     Dünya futbolu bugüne kadar kendini zor da olsa FIFA denilen bir uluslararası örgütün direktifi ile yönetti. Bir nevi sportif dokunulmazlık yaşandı. Futbol kuralları evrensel, ama tribün olayları ülkelerin kültür seviyesine göre farklı çözüldü. Bunun özeti, hükümetlerin spor kuralları yönünden yüzde yüz özgürlük tanımaları.. Ama gençliğin spor politikası ile kullanımında siyasi iktidar gücü uygulandı. Şimdi futbol birden bire Dünya ticaretinin yüzde 3’üne el atan bir gelişme gösterdi. Bu kez FIFA, televizyon ve ticari eşya gelirlerine açılırken, kendi kontrolünde olmayan bir takım özel sektör işbirliğine başvurdu. Hatta futbolun seyir zevki, kulüp gelirlerinin TV aracılığı ile en üst seviyeye yükselişini sağlayınca FIFA’nın üstünde TV şirketlerinin baskısı oluştu. Uluslararası büyük TV şirketleri aralarında anlaşmalar yaptılar. İngiltere gibi bu işin ustası bir ülke, herkesten evvel riskli futbol borsasını işletti. Kulüpler, özel TV kanallarını çalıştırır oldu. Bütün Avrupa’da, lig yayınlarını kim alacak kavgası başladı. O kadar ki, Manchester United’ı satın almayı göze alan Murdock’ın, Sky TV’si Avam Kamarası’nın vetosuna takıldı. Spor kulüpleri özgürlüklerini koruyabilmek için toplu pazarlık ilkesini benimsedi. Türkiye de bu bütünlüğü hala koruyor. Ama bakanlık müdahaleci. İngiltere sporun kültüründeki yerini masaya yatırdı. Bütün dünyada spor, ülkenin kimlik tartışması ile uğraşırken Türkiye bu düşünce şekillerinin hiçbirini aşamadan doğrudan hükümetin spor özgürlüğü konusunu bile aydınlığa çıkaramadığı bir ortamda dolaşıyor. Futbol Federasyonu ile spor bakanlığı sorumluluk kavgasına düştüler. Bütün Dünya aynı sıkıntıları yaşadı. Bu konuda UEFA, tarafların tutumuna bir yorum da yapabilir. Türk hükümeti bir uluslararası kuruluşun tepkisi eşiğine düşmemeli. Çünkü şimdiden Fikret Ünlü saldırıya geçti. Genel Müdürlük, 1. ligden sonra 2 ve 3. ligin de iptalini istedi. Spor Toto, 1 trilyon 200 milyarlık zararı olduğunu açıkladı. Bunun 800 milyarı kamuya ait. Spor Toto, 16 milyon kuponun basılmış olduğunu ve çöpe gideceğini belirtti. Ayrıca tazminat talep edildi. Olay bir yönüyle sporun siyasi gücün kontrolüne girmesinin göstergelerini taşıyor. Türkiye bu konuda çok hassas olmalıdır. Bir de, UEFA yaptırım ve zorlamasına muhatap olmayalım. Futbolda artık organize olamadığınız zaman en ufak bir sürtüşmenin ne kadar büyük mali zararlara dönüştüğünü bu tartışma sonunda anladık. Ancak burada siyasi gücün çok büyük sorumluluğu olduğunu kabul etmeliyiz. Çünkü olaylar üst üste biriktiği zaman oluşan kaos düzeltilemez hale geliyor. Bugün o ortamı yaşıyoruz. Önünde birbiriyle diyalog kuramayan güçlerin ülkeyi hangi sıkıntılara soktuğunun örnekleri karşımızda. Zamanlama sıkıntısı tahribat üretti. 
     


 SPOR 


































</TEXT>
</DOC>
