<DOC>
<DOCNO> 43121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/guncel/gun04.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya’nın Sesi gündeme getirdi 
</HEADLINE>
<TEXT>
Türkiye’yi kim koruyacak 
Radyo "Türkiye uluslararası terörizmin hedefi haline geldiği takdirde Batı ittifakına ne kadar güvenebilecek" sorusunu tartışmaya açtı 
     İHSAN DÖRTKARDEŞ DHA 

     Almanya’nın Sesi radyosu, ABD’deki terörist saldırıların ardından hazırlıklarına başlanan savaşta Türkiye’ye de görev verilmesi beklendiğini belirterek, "Batı ittifakının askeri operasyonları bittikten sonra Türkiye’yi terörizme karşı kim koruyacak Türkiye, uluslararası terörizmin hedefi haline gelirse, Batı ittifakına ne kadar güvenebilecek " sorusunu gündeme getirdi. 
     Radyodaki yorumda, ABD’deki saldırının sadece bu ülkeyle sınırlı kalmayan etkilerinin görülmeye, Türkiye için ilk kötü haberlerin de peş peşe gelmeye başladığı dile getirilerek şöyle denildi 
     "Bazı büyük Alman kuruluşları, Türkiye’ye yapmayı planladıkları toplantıları iptal ediyor veya asgariye indiriyor. Avrupa ülkeleri vatandaşları, Türkiye’de geçirmeyi planladıkları tatillerinden vazgeçerek, nüfusunun neredeyse tamamamı müslüman olan bir ülkenin kıyıları yerine, Avrupa’nın Hıristiyan ülkelerinden birinde, kendilerini güvenli saydıkları ortamda dinlenmeyi tercih ediyor." 
     Türkiye’nin, nüfusu Müslüman olan tek NATO üyesi olarak, dinsel motifli terörizmin meydan okumasının ardından cepheler arasında sıkıştığı konusunda şüphe kalmadığı kaydedilen yorumda ayrıca şu ifadelere yer verildi 
     "Türkiye Cumhuriyeti, buna rağmen 78 yıldan beri İslam’la demokrasinin birlikte yürütülebileceğini kanıtlama çabasını sürdürüyor. İran, Irak ve Suriye gibi yıllardan beri uluslararası terörü destekleyen ülkeler listesinde adı geçen komşular, Türk topraklarında militan ve hatta terörist gruplara dolaylı veya doğrudan destek verdi. Ankara, bu nedenle uluslararası terörizme karşı ortak bir girişim istiyor." 
     
     AB’ye uyarı 
     Yorumda ayrıca şöyle denildi 
     "Türkiye AB’ye tam üyelik için kendisine verilen ev ödevlerini’ yapmakta zorlanabilir. Avrupa’nın demokrasi ve insan hakları standartlarına daha çabuk ulaşabilmek için istikrarlı bir iç güvenlik gerekiyor. Ancak, bugün Türkiye’de sinirler gergin ve bu demokratikleşme önündeki engelleri de yükseltiyor. AB’ye yapılabilecek tavsiye, bundan böyle Türkiye’yi sadece kriz zamanlarında ve güç durumlarda hatırlamaması olabilir. Normal zamanlarda da Türkiye, inandırıcı biçimde Avrupa’nın vazgeçilmez parçası olarak görülmeli ve ona bu anlamda gereken şekilde davranılmalıdır." 
     



 GÜNCEL 























</TEXT>
</DOC>
