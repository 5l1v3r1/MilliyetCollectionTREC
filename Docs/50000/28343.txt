<DOC>
<DOCNO> 28343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/ekonomi/eko03.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Asya’da mantar savaşı 
</HEADLINE>
<TEXT>

Çin, mantarına yüzde 266 gümrük vergisi koyan Japonya’nın endüstri ürünlerine gümrük vergisi getirerek ticaret savaşı başlattı 
     EKONOMİ SERVİSİ 

     Japonya’nın Çin’den ithal ettiği yeşil soğan ve Shiitake mantarında gümrük vergilerini artırması üzerine Çin de Japonya’dan ithal etmekte olduğu 60’a yakın ürüne yüzde 100 oranında gümrük vergisi koydu. 
     Aralarında otomobil, cep telefonu, ve klima gibi ürünlerin de bulunduğu yeni tarifenin ambargodan farksız olduğu belirtiliyor. Japon Dışişleri Bakanlığı’ndan yapılan açıklamada, Pekin’de bulunan Japon Elçiliği’nin resmi bir protestoyu Çin yetkililerine ilettiği kaydedildi. 
     
     WTO zor 
     Çin yetkilerinin verdiği bilgilere göre geçtiğimiz yıl Japonya’ya ihraç edilen tarım ürünlerinin ticari değeri 100 milyon doları buluyor. Japonya, kendi tarım sektörünü korumak amacıyla, ithal yeşil soğan ve Shiitake mantarına yüzde 266 gümrük vergisi koymuştu. Bunun üzerine Çin de Japonya’dan gelen çok sayıda ürüne yüzde 100’lük gümrük vergisi koydu. Bu kararın, Dünya Ticaret Örgütü’ne WTO girme çabasında olan Çin’in başını ağrıtması bekleniyor. 
     
     Japonlar diyalog istiyor 
     Japonlar, Çin’in WTO’ya girebilmek için imzalamış olduğu anlaşmalara uymasını istiyor. Bu durumu bir ambargo olarak niteleyen Japonlar, Çin’in WTO’ya girişine aslında sıcak baktıklarını ve serbest ticaretin gelişmesinde Çin’in çok önemli rol oynayacağına inandıklarını da belirtiyorlar. 
     Japonya’daki ticaret örgütleri ve iş dünyası yetkilileri ise bir an önce bu durumun diplomatik yollarla çözülmesi gerektiğini savunuyorlar. 
     



 EKONOMİ 






























</TEXT>
</DOC>
