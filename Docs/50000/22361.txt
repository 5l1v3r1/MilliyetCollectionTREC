<DOC>
<DOCNO> 22361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sondun01.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cüneyt Arkın, Londra'da uyuşturucu konferansı verdi 
</HEADLINE>
<TEXT>

     Ünlü sinema oyuncusu Cüneyt Arkın, Londra Türk-İslam Kültür Merkezi Vakfı'nda düzenlenen uyuşturucu konulu konferansta anne ve babalara ''çocuklarınızı başıboş bırakmayın'' uyarısında bulundu. 
     Vakfın gençlik komitesi tarafından düzenlenen konferansta kürsüye gelen Cüneyt Arkın, yoğun sevgi tezahüratları nedeniyle güçlükle başlayabildiği konuşmasında anne babalara, ''çocuklarınız bir kuş gibidir. Fazla sıkarsanız ölürler, ama gevşek tutarsanız bu kez de uçar giderler. Bu ölçüyü çok dikkatli tutturmanız lazım'' dedi. 
     Londra'da dün Türk öğrencilerin öğrenim gördükleri bir okulu ziyaret ederek çocuklarla sohbet ettiğini belirten Arkın, ''Babalarının kaçta işten döndüğünü sorduğum bütün çocuklar 'sabaha karşı, ben uyurken' yanıtını verdiler. Biliyorum para kazanmak, yaşamın devamı için, gelecek için, en önemlisi çocuklarınız için hayati, ama onlara sevginizi, şevkatinizi varlığını hissettirmeniz de en az para kazanmanız kadar önemlidir'' diye konuştu. 
     Konferansta konuşan, Türkler'in yoğun olarak yaşadıkları Hackney bölgesi polis şeflerinden Peter Jordan da meslek yaşamı boyunca uyuşturucu ve alkol bağımlılığı yüzünden pek çok yaşamın çöktüğüne tanık olduğunu bildirdi. Jordan, Türk ebeveynlerden çocuklarını uyuşturucu satıcılarının eline bırakmamalarını ve her zaman yakın takip altında tutmalarını istedi. 
     İngiltere Sağlık Bakanlığı Temsilcisi Teresa Kaymakçı ise uyuşturucu ve alkolün sağlık üzerindeki etkilerine dikkat çekerken, bu tür maddeler üzerinde bağımlılığı olan kişilerin hiç bir zaman tedavi için gecikmiş olmayacaklarını kaydetti. 
     Kaymakçı, konferansa gelen Türkler'e bu tür yardım yapan merkezlerin adres ve telefon numaralarını verdi. 
     
     







</TEXT>
</DOC>
