<DOC>
<DOCNO> 11395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/ekonomi/aeko.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Program zaten ulusaldı’ 
</HEADLINE>
<TEXT>

IMF Avrupa Direktörü Michael Deppler, uygulanan programın Türkiye’nin isteklerine göre oluşturulduğunu vurgulayarak, "Sorumluluk Türk Hükümeti’nin" dedi 
     YASEMİN ÇONGAR Washington 

     Uluslararası Para Fonu IMF , Türkiye’de Aralık 1999’dan mevcut krizin başgöstermesine kadar uygulanan enflasyonla mücadele programının başarısızlığından kendisinin sorumlu tutulamayacağı kanısında. 
     Fon yetkilileri, Türkiye’deki mali krizin, IMF’nin uluslararası prestijini sarsmasından da rahatsızlık duyuyor ve krizin çıkmasında, kendi direktiflerinden ziyade, "tavsiyelerine uyulmamasının" etkili olduğunu savunuyor. 
     Türk bankacılık sektöründe "kapalı kapılar ardında yaşananlar" da, IMF’ye göre, programın çökmesinin nedenleri arasında. Fon yönetimi, Türkiye’nin bankacılık reformunda gecikmesini, kamu bankalarındaki siyasi nüfuzu ve özel bankaların şeffaf olmayan bazı uygulamalarını başarısızlıkta sorumlu görüyor. 
     IMF Avrupa Direktörü Michael Deppler, NPR radyosuna verdiği demeçte, Türkiye’deki programın "son derece başarılı" biçimde başladığını, başta faiz oranlarının hızla düştüğünü ve mali istikrarın sağlandığını hatırlatarak, sonra ortaya çıkan sıkıntılar ve döviz kurunda çıpa sisteminin terk edilmesinin zorunlu hale gelmesinde ise, bankacılık sektöründeki reformun gecikmesinin payı olduğunu belirtti. Deppler, "Program özel olarak Türkiye’nin isteklerine göre oluşturulmuştu. Başarıyı, başarısızlığı da üstlenecek olan Türk Hükümeti’dir" dedi. 
     
     Bankacılık dersi 
     Deppler, programın uygulamasından çıkardıkları asıl dersin de bankacılık alanında olduğunu yansıttı. "Türk bankacılık sektöründe ne olup ne bittiğinin çok daha fazla farkında olmamız şart" diyen Deppler, bundan sonraki programda izleyecekleri tutum konusunda ipucu verdi. 
     Fon yetkilileri, Türkiye’nin yeni programının da eskisi gibi bir "ulusal program" olacağını hatırlatırken, şunları söylüyor "Türkiye, bankacılık sektöründe geçen sefer yapılmayanların yapılması gerektiğini anlamış görünüyor. Biz bu alanda hızlı reformların önemini daha önce sürekli vurgulamıştık, ancak Ankara kendi tercih ettiği tempoyu hızlandırmamıştı." 
     


 EKONOMİ 
























</TEXT>
</DOC>
