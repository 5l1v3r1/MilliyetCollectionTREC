<DOC>
<DOCNO> 32671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sondun14.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tabanca şeklindeki çakmağı yüzünden öldürüldü... 
</HEADLINE>
<TEXT>

     İngiltere'nin başkenti Londra'da park halindeki araçları kontrol etmekle görevli bir belediye memurunun elindeki tabanca şeklindeki çakmak yüzünden polis tarafından vurularak öldürülmesi, polis teşkilatı üzerindeki tartışmaları artırdı. 
     Geçen hafta Merseyside kentinde üzerinde pijamalar ve elinde kılıç bulunan bir akıl hastasını öldüren polisin, bu kez de elindeki çakmağı tabanca zannettiği 28 yaşındaki Derek Bennett'i 6 kurşunla vurması üzerine, çoğunlukla Afrikalıların yaşadığı Brixton semtinde tansiyon yükseldi. 
     Vurulan siyah belediye görevlisinin ailesi ve yakınları, polis teşkilatı hakkında dava açacaklarını bildirirken, elinde bütün dükkanlardan 30 sterline satın alınabilecek bir oyuncağın bulunduğuna bakmaksızın kuşku üzerine Bennett'i vuran polisi savunan teşkilatı ise bir memurun bir kuşkuluyu etkisiz hale getirmek için saniyeleri bulunduğunu belirtti. 
     Yasanın polise elinde silah tutan birini vurma hakkı verdiği kaydedilirken, görevli memurun karşısındaki kişinin elindeki silahın oyuncak olup olmadığına o anda karar veremeyeceği de ifade edildi. 
     Eleştiriler üzerine konuyu gündemine alan İçişleri Bakanı David Blunkett ise 2 hafta üst üste savunmasız kişileri vurarak öldüren polislerin ellerindeki silahları nasıl ve hangi şartlar altında kullanacakları konusuna bir kez daha bakılacağını bildirmekle yetindi. 
     Londra Belediye Başkanı Ken Livingstone ise kanunsuzlukların çok olduğu Londra gibi kalabalık bir başkentte asayişi sağlamanın güçlüklerine işaret ederken, Londra halkından ellerinde polisi kuşkulandıracak silah ve benzeri cisimler bulundurmamalarını istedi. 
     Livingstone, ''bu gerçekten tehlikeli bir oyun. Zira uzaktan bakan biri elinizdekinin oyuncak olup olmadığını anlayamaz ve istenmeyen sonuçlar yaşanabilir'' dedi. 
     Bu arada, silah şeklindeki çeşitli oyuncakların yasaklanması tartışmaları da yaşanan son olayla bir kez daha gündeme geldi. 
     
     






</TEXT>
</DOC>
