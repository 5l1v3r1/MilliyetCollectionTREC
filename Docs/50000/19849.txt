<DOC>
<DOCNO> 19849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/son/sonspo01.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Play-off çeyrek finali başladı 
</HEADLINE>
<TEXT>

     ABD Profesyonel Basketbol Ligi’nde NBA , play-off çeyrek final mücadelesi başladı. 
     Play-off çeyrek finalindeki ilk mücadelede, Batı Bölümü’nde bu sezonun en fazla galibiyet alan takımı olan San Antonio Spurs, kendi sahasında Dallas Mavericks’i 94-78 yenerek seride 1-0 öne geçti. Teksas eyaletinin 2 güçlü ekibinin mücadelesinde, baştan sona üstün bir oyun sergileyen San Antonio Spurs, rakibi önünde ilk yarıyı da 47-34 önde kapadı. 
     68-46’lık skorla 22 sayılık farka ulaştığı 3. periyottan sonra rahatlayan San Antonio Spurs’da, "ikiz kuleler" olarak adlandırılan oyunculardan Tim Duncan, 31 sayı ve 13 ribauntluk başarılı performansıyla maça damgasını vururken, "amiral" lakaplı dev pivot David Robinson da 11 sayı ve 11 ribauntla galibiyete büyük katkı yaptı. Spurs’da ayrıca Antonio Daniels da 13 sayıyla oynadı. Konuk ekipte ise Michael Finley 17, Howard Eisley de 16 sayı kaydederlerken, Shawn Bradley ise 8 sayı ve 12 ribauntluk performans gösterdi. 
     2 takım arasındaki 2. maç, 8 Mayıs Salı günü sabaha karşı yine San Antonio’da yapılacak. Ligde play-off çeyrek final ilk maçlarına, yarın sabaha karşı Doğu Bölümü’nde Philadelphia 76’ers-Toronto Raptors ve Milwakuee Bucks-Charlotte Hornets, Batı Bölümü’nde de Los Angeles Lakers-Sacramento Kings arasındaki mücadelelerle devam edilecek. 
     







</TEXT>
</DOC>
