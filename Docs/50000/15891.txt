<DOC>
<DOCNO> 15891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sondun06.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Çin'e yine casus uçağını yolluyor 
</HEADLINE>
<TEXT>

     Çin'in elindeki 24 kişilik EP-3 casus uçak mürettebatını özür dileyerek kurtaran ABD'nin, yine aynı bölgeye gelecek hafta içinde bir başka casus uçak göndermeyi planladığı bildirildi. 
     ABD'nin EP-3 casus uçağı, Güney Çin Denizi'nde keşif uçuşu yaparken bir Çin savaş uçağıyla çarpışmış, Çin savaş uçağı denize çakılırken, Amerikan uçağı Çin'in Haynan adasına zorunlu iniş yapmıştı. 
     Özür dilenmesinde ısrar eden Çin, Amerikan uçağını ve 24 kişilik askeri mürettebatını geri göndermeyi reddetmişti. ABD'nin özür dilemesi üzerine Çin ile süren gerginlik sona ererken, bir süredir gözaltında tutulan 24 kişilik mürettebat da özel bir Amerikan uçağıyla Haynan adasından alındı. Ancak Amerikan uçağı, halen Çin'in elinde bulunuyor. Çin'in, istihbarat toplamaya ilişkin teknolojik sırlarını ele geçirmek için uçağı geri vermek istemediği belirtiliyor. Çin, Amerikan casus uçağının kendi karasularına girdiğini, ABD, uluslararası sularda bulunduğunu savunuyor. 
     Eski Amerikan yönetimlerinin birinci tehdit olarak Rusya'yı görmelerine karşın, yeni ABD yönetiminin, bu konuma Çin'i yerleştirdiği belirtiliyor. Yönetime yakın kaynaklar, geçen hafta ABD Savunma Bakanlığı'nın Pentagon Çin kıyılarına başka bir elektronik istihbarat uçağı gönderdiğini de kaydettiler. Casus uçakları, Çin denizaltıları, gemi faaliyetleri, hava savunması, iletişim ve kısa menzilli istihbarat sinyallerine ilişkin bilgi toplamaya yarıyor ve yakıt nakli yapmadan 10 saat uçabiliyor. Soğuk savaş döneminde bu tür uçakların ayda 70 kez Uzakdoğu ve Batı Avrupa'da göreve çıktığı belirtiliyor. 




</TEXT>
</DOC>
