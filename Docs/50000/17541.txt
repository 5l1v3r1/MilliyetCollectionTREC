<DOC>
<DOCNO> 17541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/son/sontur03.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Garipoğlu, Karahasanoğlu ve Aslıtürk 'Dolandırıcılık'tan ağır cezalık... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Sümerbank'ın eski sahibi Hayyam Garipoğlu, eski genel müdürü Şükrü Karahasanoğlu ve işadamı Orhan Aslıtürk'ün de aralarında bulunduğu 5 sanık hakkında ''Emniyeti suiistimal'' suçundan açılan dava, suçun ''Dolandırıcılık'' kapsamına sokulması nedeniyle ağır ceza mahkemesinde görülecek. 
     Şişli Cumhuriyet Başsavcılığı'nca, Hayyam Garipoğlu, Orhan Aslıtürk, Muhammed Ciğer, Şükrü Karahasanoğlu ve Murat Yüksel hakkında ''Emniyeti suiistimal'' suçundan açılan davanın görüldüğü Şişli 4. Asliye Ceza Mahkemesi, suç vasfının ''Dolandırıcılık'' kapsamında kaldığı ve yargılamanın ağır ceza mahkemesinde yapılması görüşüyle ''Görevsizlik kararı'' vererek dosyayı İstanbul Adliyesi'ne gönderdi. 
     Tevzi edilmesi için nöbetçi ağır ceza mahkemesine gönderilen dava dosyasına, hangi mahkemenin bakacağı dosya dağıtım işleminden sonra belirlenecek. 
     Dava dosyasının gönderildiği ağır ceza mahkemesi, Şişli 4. Asliye Ceza Mahkemesi'nin kararını yerinde görürse, sanıkların ''Dolandırıcılık'' suçundan yargılanmasına burada devam edilecek. Karar yerinde bulunmazsa, dosya, uyuşmazlığın giderilmesi için Yargıtay'a gönderilecek. 
     Bankadan, Muhammed Ciğer ile Orhan Aslıtürk'ün yöneticileri olduğu 4 ayrı şirkete toplam 28 milyon 25 bin marklık kredi kullandırıldığı, bunun karşılığında da teminat olarak 4 taşınmazın ipotek altına alındığı bildirilen iddianamede, daha sonra ipoteklerin zamanından önce kaldırılarak kredilerin teminattan yoksun bırakıldığı ifade ediliyor. 
     Bankanın yönetim kurulu üyelerinin bir kısmının yanıltıldığı anlatılan iddianamede, söz konusu ipotekler ''sürüyor gibi gösterilip'' şirketlere kredi verilmesine devam edildiği kaydediliyor. 
     Her bir sanığa ''Emniyeti suiistimal'' suçundan 1 yıldan 5 yıla kadar hapis cezası verilmesi öngörülürken, ''Dolandırıcılık'' suçundan yargılanmaları halinde hapis cezası istemi 3 yıl ile 7.5 yıl arasında değişecek. 



</TEXT>
</DOC>
