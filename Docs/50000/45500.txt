<DOC>
<DOCNO> 45500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/guncel/gun13.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Tupolev, Laleli piyasasına çakıldı 
     ÖMER ERBİL İstanbul 

     ABD'deki terörist saldırıların ardından Tupolev tipi bir Rus uçağının 76 yolcusuyla havada infilak etmesi, bavul ticareti için Türkiye'ye gelen turistleri ürküttü. Laleli esnafı, kriz nedeniyle zaten az olan müşteri sayısında, bu hafta ciddi düşüş olduğunu söyledi. Esnaf, önceleri Çeçen korsanlardan korkan turistlerin, şimdi de Ladin’den ve savaştan çekindiğini kaydetti. 
     
     Kardeş Çapan’a bomba sorgusu 
     ELVAN EZBER İstanbul 

     Kartal Cezaevi önünde önceki gün ruhsatsız bir silah ve el bombasıyla yakalanan Esenyurt Belediyesi eski Başkanı Gürbüz Çapan'ın kardeşi Resul Çapan ve iki arkadaşının sorgusu sürüyor. Resul Çapan, ifadesinde, cezaevine ağabeyini ziyaret için gittiğini belirterek, "Silahı ve el bombasını güvenliğim için bulunduruyordum. Bizim düşmanımız çok" dedi. Yetkililer, Resul Çapan, Tuncay Durukan ile Onur Lehtemur'un yarın mahkemeye çıkarılacaklarını belirtti. 
     
     İstanbul’un yeni büfeleri görücüde 
     İSTANBUL Milliyet 

     İstanbul Büyükşehir Belediye Başkanı Ali Müfit Gürtuna, belediye kuruluşu olan İSTON'un düzenlediği halk ekmek, akbil ve gazete büfesi tasarım yarışmasında dereceye girenlere ödüllerini verdi. Feshane Sergi Sarayı'ndaki törende konuşan Gürtuna, mimari çalışmaları estetik süzgecinden geçirmek istediklerini belirterek, "İstanbul'da artık estetik devri başlamıştır" dedi. 
     
     17 yaşındaki gaspçı h kime yalvardı 
     NAİL KAHRAMAN Bursa DHA 

     Bursa'da, Serkan Yıldırım'ı bıçakla tehdit edip cep telefonunu gasp ettiği ileri sürülen 17 yaşındaki R.Y., yargılandığı mahkemede, "H kim amca ne olur beni serbest bırak. Bir daha suç işlemeyeceğim" diyerek gözyaşı döktü. Bursa 5. Ağır Ceza Mahkemesi'nde görülen davanın duruşmasında, 18 yıla kadar hapis istemiyle yargılanan R.Y.’nin tahliye talebini reddeden mahkeme heyeti, duruşmayı erteledi. 
     
     Müsteşar Ercan Görevimdeyim 
     ANKARA Milliyet 

     Savunma Sanayi Müsteşarı SSM Dursun Ali Ercan, istifa ettiğine dair haberlerin yanlış olduğunu, görevine devam ettiğini bildirdi. Savunma Sanayi Müsteşarı Ercan, dün yaptığı açıklamada, "6 Ekim 2001 tarihli bazı basın organlarında yer alan istifa ettiğime dair haberler tamamen yanlış olup görevime devam etmekteyim" dedi. 
     
     Karı-kocaya pazarda infaz 
     Adana Belediye Evleri Mahallesi pazaryerinde alışveriş yapan Emin Oruç ile Sevim Oruç, daha önceleri aralarında husumet olan Hüsne Tanrıverdi isimli kadınla tartıştı. Tartışmanın kavgaya dönüşmesi üzerine Tanrıverdi, ruhsatsız tabancasıyla Emin Oruç ile Sevim Oruç'a defalarca ateş açtı. Emin Oruç olay yerinde, Sevim Oruç ise ağır yaralı olarak kaldırıldığı Numune Hastanesi'nde yaşamını yitirdi. 
     
     Karakuş’un mutlu günü 
     Gazetemizin Ankara Bürosu muhabirlerinden Abdullah Karakuş baba oldu. Dün Başkent Hastanesi'nde hayata gözlerini açan bebek Karakuş'a "Barış" ismi verildi. Milliyet ailesi, Emel - Abdullah Karakuş çiftini kutlar, minik Barış'a ömür boyu sağlık ve mutluluk diler. 
     



 GÜNCEL 




















</TEXT>
</DOC>
