<DOC>
<DOCNO> 48751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sondun14.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İskoç doktor hastasının kolunda burun geliştirecek 
</HEADLINE>
<TEXT>

     İskoçya'nın en ünlü araştırma Hastaneleri'nden Aberdeen'deki Royal İnfirmary'de son derece ilginç bir ameliyatın deneneceği ve bir kadın hastanın kolunda ''burun'' geliştirileceği açıklandı. 
     25 yaşındaki Medine Yusuf adlı Afrikalı kadının nadir görülen bir 
     kangren türünün yaydığı bakteri yüzünden yüzündeki yumuşak dokuları kaybettiği, söz konusu bakterinin genç kadının burun, dudak ve göz kapağı gibi organlarını yok ettiği belirtiliyor. Önümüzdeki günlerde Nijerya'dan İngiltere'ye gelmesi beklenen Medine Yusuf'un ameliyatını yapacak Peter Ayliffe, ''noma'' adlı kangren türünün yüzündeki organları çürüttüğü hastaya kolunda geliştirilecek bir burnun takılacağını bildirdi. Ayliffe, üretecekleri burun için Yusuf'un kaburgasından ve kafatasından kemik ve kıkırdak alacaklarını, bunları daha sonra genç kadının kol derisinin altında oluşturulacak balona yerleştireceklerini anlattı. Kemik ve kıkırdakların çevresinde dokuların ve kan damarlarının gelişmesi ve burnun ortaya çıkmasının ardından söz konusu organı kol derisinin altından çıkarıp yüz ve boyun bölgesindeki karotis sistemiyle bağlantılı olarak Yusuf'un suratına oturtacaklarını da anlatan Ayliffe, yöntemin ilk kez bir ''noma'' hastası için kullanılacağını kaydetti. Medine Yusuf'un yaklaşık 30 bin sterlin tutması beklenen masraflarının İngiltere'deki hayır kurumları tarafından karşılanacağı ve doktorların da ücret almadan çalışacağı belirtildi. Doktor Ayliffe, yapılacak ameliyatın en önemli bölümünü kolda geliştirilecek burnun, yüz dokusu tarafından kabul edilip edilmeyeceğinin oluşturduğuna da dikkati çekerken, daha önce bu tür durumlarda hasta bölgeye kan dokuları ve damarların nakledilmesi gibi tekniklerin sıkça uygulandığını, ancak yeni bir burun yapılmasının yeni bir deneme sayılabileceğini anlattı. Medune Yusuf'un yüzündeki organları kaybetmesine yol açan ve kangren türü bir bakteri ''noma'', halen bazı gelişmekte olan ülkelerde her yıl 10 bin çocuğun ölümüne yol açıyor. Erken teşhis edilmesi halinde, tedavisi mümkün olan ''noma''nın çocukları etkilemesinin nedeninin de zayıf bağışıklık sistemleri olduğu belirtiliyor. 
     






</TEXT>
</DOC>
