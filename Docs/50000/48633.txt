<DOC>
<DOCNO> 48633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sontur05.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Susurluk Davası'nda kararı bozdu 
</HEADLINE>
<TEXT>

     Yargıtay 8. Ceza Dairesi, Susurluk'ta meydana gelen trafik kazasından sonra ortaya atılan iddialarla ilgili olarak yargılanan eski Özel Harekat Dairesi Başkan Vekili İbrahim Şahin ile eski MİT görevlisi Korkut Eken'in 6'şar yıl, eski özel harekatçı polis memurlarının da aralarında bulunduğu 12 sanığın da 4'er yıl ağır hapis cezasına çarptırılmasına ilişkin hükmü, ''eksik soruşturma'' gerekçesiyle oy birliğiyle bozdu. 
     Daire, eksik soruşturma olarak, ''bazı sanıkların gizli celsede açıklama yapma istemlerinin kabul edilmemesi ve Ömer Lütfü Topal cinayetine ilişkin dava sürecinin sorulmamasını'' gösterdi. 
     Yargıtay 8. Ceza Dairesi, İstanbul 6 No'lu DGM'nin toplam 14 sanık hakkında verdiği mahkumiyet kararlarına ilişkin temyiz incelemesini bugün sonuçlandırdı. 
     8. Ceza Dairesi'ndeki karar duruşmasına, sanıkların avukatları 
     katılırken, duruşmayı çok sayıda gazeteci izledi. Duruşma salonunun küçük olması nedeniyle karar açıklanırken izdiham yaşandı. 
     Bu arada Çağdaş Gazeteciler Derneği üyesi bir grup gazeteci de Radikal Gazetesi Muhabiri Adnan Keskin'in Susurluk davasıyla ilgili olarak yazdığı bir haberden dolayı Elazığ Bağımsız Milletvekili Mehmet Ağar'ın, Keskin'e yönelik sözleri nedeniyle Keskin'e destek vermek amacıyla Yargıtay'a gelerek duruşmayı izlediler. 
     Temyiz istemine ilişkin kararı okuyan Yargıtay 8. Ceza Dairesi Başkanı Naci Ünver, İbrahim Şahin'in aranan sanığı saklamak suçundan temyiz isteminin reddedildiğini bildirdi. Şahin'in bu suça ilişkin cezası, 4616 sayılı Şartla Salıverilmeye Davaların Ertelenmesine ilişkin Yasa uyarınca ertelenmişti. 
     Ünver, cürüm işlemek için teşekkül oluşturmak suçundan verilen mahkumiyet kararlarına karşı usule yönelik itirazların reddedildiğini bildirdi. Ünver, şöyle devam etti 
     ''27 Aralık 1999 tarihli duruşmada Ayhan Çarkın'ın 'Duruşmanın gizli yapılmasını talep ediyoruz. Devletin yüksek menfaatleri bahane edilerek bazı sanıklar gözardı edilmiştir. Ben de açıklama yapacağım. 
     Onun için gizli yapılmasını talep ediyorum' şeklindeki istemiyle bu duruşmaya katılan diğer sanıklar Sami Hoştan, Ali Fevzi Bir, Ercan Ersoy, Oğuz Yorulmaz, Abdülgani Kızılkaya, Ayhan Akça ve Ziya Bandırmalıoğlu'nun aynı doğrultudaki talepleri üzerine mahkemenin aynı günlü 4 No'lu ara kararında sanıkların gizli celsede savunma yapma taleplerinin incelemeye alınmasına ve bu hususta duruşma günü karar ittihazına denilmesine karşın, izleyen yargılama sürecinde olayların aydınlanmasına ilişkin Ceza Muhakemeleri Usulü Kanunu'nun 374. 
     maddesine uygun olan işlemlerinin kabulü ile açıklama yapmalarına olanak sağlanması, ayrıca sanıklardan Korkut Eken vekilinin, müvekkilinin kayıp silahlarla ilgili gizli oturumda açıklama yapacağına ilişkin istemin bu bağlamda değerlendirilmesine, hükmün gerekçesinde yer verilen Ömer Lütfü Topal'ın öldürülmesine yönelik olarak Beyoğlu 1. Ağır Ceza Mahkemesi'nde açılmış bulunan dava dosyası sonuçlanmış ise affının, sonuçlanmamış ise onaylı bir örneğinin getirtilip incelenerek sanıkların hukuki durumlarının bundan sonra belirlenmesi gerekirken yazılı biçimde eksik soruşturmayla hüküm kurulması, bozmayı gerektirmiş, sanıklar vekillerinin temyiz itirazları bu gerekçelerle yerinde görüldüğünden hükmün oy birliğiyle bozulmasına karar verilmiştir.'' Yargıtay 8. Ceza Dairesi'nin bu kararından sonra sanıklar, İstanbul 6 No'lu DGM'de yeniden yargılanacaklar. Ancak, sanıklara verilen mahkumiyet kararının onanmasını isteyen Yargıtay Cumhuriyet Başsavcılığı, eğer dairenin bozma gerekçelerine katılmazsa, doğrudan dava dosyası yerel mahkemeye gitmeden itiraz etme hakkı bulunuyor. Bu itirazı, Yargıtay Ceza Genel Kurulu karara bağlayacak. Genel Kurul'un vereceği karar, kesin nitelik taşıyacak. 
     
     Karar 

     Yaklaşık 4 yıl süren davayı 12 Şubat 2001 tarihinde karara bağlayan İstanbul 6 No'lu DGM, sanıklardan İbrahim Şahin ve Korkut Eken'i, Türk Ceza Kanunu'nun TCK 313. maddesinin 2, 3 ve 4. 
     fıkraları uyarınca, ''Cürüm işlemek amacıyla teşekkül oluşturmak ve bu teşekkülü yönetmek'' suçundan 6'şar yıl ağır hapis cezasına çarptırmıştı. 
     Şahin ve Eken, ömür boyu kamu hizmetlerinden men edilerek, haklarında yurtdışına çıkış yasağı konulmuştu. 
     Mahkeme, davanın diğer sanıkları olan eski özel timci polis memurları Ayhan Çarkın, Ayhan Akça, Oğuz Yorulmaz, Enver Ulu, Mustafa Altunok, Ercan Ersoy ve Ziya Bandırmalıoğlu, Şanlıurfa Milletvekili Sedat Edip Bucak'ın şoförü Abdülgani Kızılkaya, ''katliam hükümlüsü'' Haluk Kırcı, ''uluslararası uyuşturucu kaçakçısı'' Yaşar Öz, Sarıyer'de öldürülen Ömer Lütfü Topal'ın iş ortakları Sami Hoştan ve Ali Fevzi Bir'i de TCK'nın 313. maddesinin 2. ve 3. fıkraları uyarınca ''Cürüm işlemek amacıyla teşekkül oluşturmak'' suçundan 4'er yıl ağır hapis cezasına mahkum etmişti. 
     Bu sanıklar da 3 yıl süreyle geçici olarak kamu hizmetlerinden men edilmişti. 
     Mahkeme, sanıklara en üst sınırdan ceza tertip ederken, ceza indirimini öngören TCK'nın 59. maddesinden de yararlandırmamıştı. 
     Mahkeme, tüm sanıklar hakkında TCK'nın 296. maddesinde öngörülen ''Hakkında yakalama ve gıyabi tevkif müzekkeresi bulunan kişiyi saklamak veya saklı olduğu yeri bildiği halde yetkili mercilere derhal haber vermemek'' suçunu ise 4616 sayılı Şartla Salıverilmeye, Ceza ve Davaların Ertelenmesine İlişkin Yasa uyarınca ertelemişti. 
     
     Gerekçe "Adalet onlara da lazım olur" 

     İstanbul 6 No'lu DGM'nin, 188 sayfalık gerekçeli kararında, Susurluk civarında meydana gelen kazada, silahlı teşekkülün bir bölümünün su yüzüne çıktığı belirtilmişti. 
     Hiçbir yasadışı uygulamaya, keyfiliğe ya da kayırmaya izin verilmemesi, en ufak bir hoşgörü gösterilmemesi gerektiği belirtilen kararda, unvanı, görevi, sıfatı, siyasi ya da sosyal konumu ne olursa olsun suç işleyen herkesin, derhal ve en kısa zamanda yargı önüne çıkartılıp, hesap vermesinin sağlanması gerektiğine işaret edilmişti. 
     Kararda, özetle şu tespitler yapılmıştı 
     ''Suç işleyenin cezasını çekmediği bir toplumda, sosyal ve siyasi istikrar sağlanamaz, huzur ve refah tesis edilip sürdürülemez. 
     Suç işleyip de bazı siyasi, sosyal, idari ve yasal koruma kalkanlarının arkasına sığınanlar ile bu koruma kalkanlarını muhafaza edenler ya da kaldırmayanlar unutmamalıdır ki, adalet bir gün onlara da lazım olacaktır. 
     Türkiye Cumhuriyeti Devleti'nin ve yüce Türk Milleti'nin iç ve dış güvenliğinin katillere, uyuşturucu kaçakçılarına, kumarhane işletmecilerine emanet edilmesi, bunlardan medet umulması affedilemez, kabul edilemez bir davranıştır. Suçun oluşumu için teşekkül yeterlidir.'' Sanık İbrahim Şahin'in emniyet görevlisi sanıkların, sanık Mehmet Korkut Eken'in ise özellikle sivil sanıkların yönetim, denetim ve organizasyonundan sorumlu yönetici olduklarının, tüm dosya kapsamıyla sabit olduğunun kaydedildiği kararda, ''Cürüm işlemek için oluşturulan teşekkülün en tehlikelisi de bir kısım silahlı emniyet görevlilerinin ve üst düzey emniyet yöneticilerinin devletin verdiği yetkiyi kullanan, resmi sıfat taşıyan kişilerin iştirak edip yönettiği çetelerdir'' ifadesi kullanılmıştı. 
     Başlıca görevi çetelerle mücadele etmek olan güvenlik görevlilerinin bizzat kendilerinin çete oluşturmasının, can ve mal güvenliğini en büyük çapta tehlikeye sokacağı vurgulanan gerekçeli kararda, böyle bir duruma izin verilemeyeceğine dikkat çekilmişti. 
     

     
</TEXT>
</DOC>
