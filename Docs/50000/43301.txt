<DOC>
<DOCNO> 43301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/ekonomi/eko05.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, savaş için tahvil çıkarıyor 
</HEADLINE>
<TEXT>

     EKONOMİ SERVİSİ 

     ABD hükümeti, 32 milyar dolarlık savaş tahvili çıkarma kararı aldı. Sağlanacak kaynak, askeri operasyonlar ile saldırıların neden olduğu kayıpları gidermeye yönelik faaliyetlerde kullanılacak. Hükümetin talebi, Senato’da kabul edildi. Tahvillerin vade ve faiz oranlarını ABD Hazine Bakanı O’Neill belirleyecek. 
     Hükümet, şirketlere açılması beklenen davaların bir mahkemede toplanması konusunda Kongre’den yardım talebinde bulunacak. Başkan Bush ise ortaya çıkabilecek ekonomik sorunlar için 40 milyar dolarlık bir bütçenin ayrıldığını belirtti. 
     Bu arada, saldırılar sonrası ekonominin zarar görmemesi için, işyerleri ve yatırımcılar için sermaye kazancı vergilerinde vergi kısıntısına gidilmesini öngören bir ekonomik paket düzenlenebileceği kaydediliyor. 
     
     Havayollarına destek 
     ABD havayolu şirketlerine 5 milyar dolarlık yardım yapılacak. Başkan George W. Bush’un, 5 milyar dolar nakit yardım yapılması ve 12,5 milyar dolar da kredi kullandırılması için Kongre’ye başvuracağı öğrenildi. Şimdiye kadar havayolu şirketleri için 3 milyar dolarlık acil durum fonunu kullanıldı. Federal hükümetin şirketlere "geçici terör risk sigortası" yapılmasını önerdiği ve bütün yurtiçi uçuşların 180 gün için sigortalanmasını talep edeceği bildirildi. Avrupa havayolu şirketleri de krizden çıkış arıyor. British Airways 7 bin kişiyi çıkaracağını açıkladı. Hollandalı KLM de Brüksel’den yardım istedi. 
     
Greenspan Endişeliyim      Amerikan Merkez Bankası FED Başkanı Alan Greenspan, ekonomiyle ilgili endişeleri olduğunu ifade etti. Greenspan, "Saldırıların ekonomi üzerindeki etkisini tam olarak değerlendirmek için biraz zaman geçmeli. Amerikalılara yatırım mı tüketim mi yapmalarının tavsiyesine milletvekillerin karar vermesi gerekiyor" dedi. Greenspan Kongre’deki konuşmasında saldırıların etkisinin kısa süreli olacağını söyledi. Birçok alanda ekonomik faaliyetlerin durakladığını dile getiren Greenspan "Özgür toplumumuzun altyapısı bunu aşabilecek bir güçtedir" dedi. 
     



 EKONOMİ 
























</TEXT>
</DOC>
