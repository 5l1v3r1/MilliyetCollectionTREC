<DOC>
<DOCNO> 49507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/guncel/gun02.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Zamansız mektup atağı... 
</HEADLINE>
<TEXT>
PTT şarbona karşı 
Şarbon vakaları yüzünden dünyada elektronik posta kullanma eğilimi artarken biyoteröre meydan okuyan PTT, halkı mektuplaşmaya çağırdı 
     YILDIZ YAZICIOĞLU Ankara 

     Afganistan’a yönelik operasyonla birlikte ortaya çıkan ve büyük paniğe yol açan şarbon vakalarına, PTT meydan okuyor. "Şarboncu teröristi gözünden tanıyan" PTT çalışanları, maskesiz, eldivensiz mektup dağıtarak cesaretlerini daha önce de ispatlamıştı PTT, şimdi de yeni bir kampanyayla halkı da kendileri gibi cesur olmaya teşvik ediyor. Dünyadaki posta merkezlerinin alarma geçmesine aldırmayan PTT’nin son atağı mektup kampanyası. 
     
     O gizemli zarfı açmak 
     PTT Genel Müdürlüğü, tüm Türkiye’de dağıttığı broşürlerle herkese mektuplaşma çağrısında bulundu. Son yıllarda hızla yaygınlaşan elektronik posta teknolojisine karşı mektupla haberleşmeyi öneren PTT, dağıttığı broşürlerde "postacının getirdiği o gizemli zarfı" açmanın ayrı bir yeri olduğunu vurguluyor. Pembe renkli broşürle, "Bazı mektuplar içerisinde bir gül yaprağı taşır. Parfüm kokar bazıları. Kiminin ucunu yakmıştır gönderen" gibi romantik cümleler de yer alıyor ve yıllarca saklanabilen mektubun kültür varlığı olduğu ifade ediliyor. 
     
     PTT, Telekom’a karşı 
     Broşürde teknoloji ne kadar gelişse de tekrar tekrar okunabilen mektubun yerinin ayrı olduğunu belirten PTT, "En son ne zaman bir yakınınıza mektup yazarak onu sevindirdiniz Daha geçen gün telefonla aradım demeyin. Unutmayın, mektubunuz yıllar yılı tekrar tekrar okunabilir" ifadesi ile telefon yerine mektubun tercih edilmesini istiyor. Broşürde gramajlara göre mektup ücretleri de bulunuyor. 
     



 GÜNCEL 














</TEXT>
</DOC>
