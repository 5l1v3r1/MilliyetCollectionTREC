<DOC>
<DOCNO> 38025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/spor/ytan.html </URL>
<DATE> 2001/08/20/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Alkışlar iki takıma 
</HEADLINE>
<TEXT>

     MEHMET TAN 

     Trabzonspor uzun süre Gaziantep’in orta alandaki inanılmaz presi ve Batista’nın her pozisyonda adam eksiltmesiyle oyun kurgulayamadı. Bu müthiş baskıyı kırmanın temel şartı olan garanti oynamayı ve top yapmayı kayıplarla sürdüren Trabzonspor, ilk yarıda etkisiz ve hatta mahkumiyet dolu dakikalar yaşadı. 
     Trabzonspor, Gökdeniz’in yer aldığı sağ dış kulvarı maç boyunca hiç kullanamadı. O bilinen derin top uygulamasını gerçekleştiremedi. Hem defansında, hem de orta alanında ilk toplara müdahalede gecikme yaşayınca, Trabzonspor hamle üstünlüğünü rakibe verdi. 
     Bordo - Mavili ekibin yaptığını Gaziantep yaptı, taa ki 35. dakikaya kadar... Bu süre içerisinde çıkardığı dört sarı kartın dördünde de haklı olan Muhittin Boşat, ikinci sarı karttan Krivov’u haklı olarak oyun dışında bıraktı. 
     Tevfik Lav ikinci yarıda Maxim’in yerine çabuk ve seri oyuncusu Kemal’i oyuna alarak, defansını güçlendirme yoluna gitti. Sadi Tekelioğlu ise orta alanın en savaşkan adamı Jarro’yu oyundan alıp, gol için Hami’yi sahaya sürdü. On kişi kalıp, direnci kırılan ve gücü azalan Gaziantepspor karşısında Trabzonspor, son yarım saatte oldukça etkili gözüktü. Ancak kapandıkça kapanan Gaziantep savunmasını açmakta bayağı güçlük çekti. 
     Tekelioğlu, son bir hamle daha yaptı. Yüksek toplarda rakibe müşkülat çıkartacak Osman’ı Zafer’in yerine oyuna aldı. Tekelioğlu’nun bu değişikliği sonuç getirdi. Birincisinde Osman oyuna girdiğinde az dikkatli olsa, beklenen golü bulacaktı. İkincisinde ise Hami 30 metreden sol ayağıyla muhteşem vurdu. 
     İki takımı da kutlamak gerek. Trabzonspor can havliyle son dakikada Gökdeniz’in ayağından bulduğu golle üç puana kavuştu. Dokuz kişi kalan Gaziantepspor da bütün gücünü ortaya koyarak, maçın bitimine dört dakika kala elde ettiği beraberliği koruyamadı. 
     Son söz Avni Aker’de kora kor mücadele, müthiş bir maç izledik. İki takıma bir daha tebrikler. 
     



 SPOR 

























</TEXT>
</DOC>
