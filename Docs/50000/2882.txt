<DOC>
<DOCNO> 2882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/siyaset/siy05.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'ye karşılık Çankaya 
</HEADLINE>
<TEXT>

Parti kapatmak zorlaştı. Cumhurbaşkanlığı için 5 5 formülü benimsendi. 12 Eylül yasalarını koruyan fıkra oybirliğiyle kaldırıldı. 
     ANKARA Milliyet 

     Anayasa Komisyonu, FP - iktidar uzlaşmasıyla şekillenen Anayasa değişikliği paketini kabul etti. FP, parti kapatmayı zorlaştıran 69. madde karşılığı, cumhurbaşkanının 5 5 formülüyle seçilmesini öngören 101. maddede iktidara destek verdi. 
     Görüşmelerde DYP her iki maddeye karşı çıkarken, Cumhurbaşkanı Ahmet Necdet Sezer'in görev süresinin yedi yıl olarak kalması için verdiği önerge, FP'nin iktidarla birlikte hareket etmesiyle reddedildi. 
     FP, 69. maddede istediği değişiklik yapıldıktan sonra 101. maddeye muhalefetini kaldırdı. 69. madde, DYP'nin dört rede karşı 19 oyla kabul edildi, ANAP'lı Işın Çelebi çekimser kaldı. 101. maddenin oylamasında da FP'den Cemil Çiçek çekimser kalırken, Çelebi DYP ile hareket etti, beşe karşı 18 kabul oyu çıktı. Çelebi, gerekirse komisyondan istifa edebileceğini söyledi. 
     Değişiklik paketinde yer alan kıyak emekliliğe ilişkin 86. madde metinden çıkarılırken, darbe yasalarının Anayasa'ya aykırılığının iddia edilmesini engelleyen geçici 15. maddenin son fıkrası, oybirliğiyle kaldırıldı. 
     
Genel başkana ayrıcalık isteği      FP'liler, Anayasa Mahkemesi'nin üçte iki çoğunlukla kapatma kararı vermesi ve Hazine yardımının kesilmesi cezasını düzenleyen maddeyi "demokratikleşme yolunda bir adım" olarak nitelendirirken, partilerin kapatılmasına neden olan suçları işleyenler arasından "Genel Başkan" ifadesinin metinden çıkarılmasını istedi. Partinin kapatılması için mahkeme kararı aranması ve vekile savunma hakkı verilmesi isteğini dile getiren FP'den hiç bir değişiklik önergesi gelmemesi, "pazarlıkların göstergesi" olarak yorumlandı. 
     Laik demokratik cumhuriyete ve devletin bölünmez bütünlüğüne karşı suç işleyen partilerin kapatılmasının zorlaştırılmamasını talep eden DYP'liler, "FP'nin kapatılma endişesiyle, başbakanın cumhurbaşkanına ders verme ihtiyacının çakıştığını, pazarlıklar ve entrikalarla değişiklikler yapıldığını" savundu. 
     Adalet Bakanı Hikmet Sami Türk de, Anayasa Mahkemesi'nin 5'te 3 çoğunlukla karar vermesinin daha doğru olacağını ifade etti. 
     


 SİYASET 























</TEXT>
</DOC>
