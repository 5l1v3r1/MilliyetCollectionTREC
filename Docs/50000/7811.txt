<DOC>
<DOCNO> 7811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/spor/ybjkgok.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Farklı kimlikler 
</HEADLINE>
<TEXT>

     Attila Gökçe 

     İki ayrı Beşiktaş izledik. Birincisi, ilk yarıda Rize mahçubiyeti ile seyircisinin önüne çıkan ürkek, telaşlı ve beceriksiz Beşiktaş’tı... Bu Beşiktaş, ilk yarıyı 1 - 0 yenik kapadı. İkinci yarıda oyuna başlayan Beşiktaş ise daha farklıydı. Miskinlik değil, dinamizme dönüşen bir öfkeyle rakibe saldırdılar. Öyle ki, 13 dakika içinde altı korner kazandılar. Beraberlik golünü de, öne geçtikleri penaltıyı da elde ederken maçı kazanma konusundaki kararlılıkları ve kişilikli oyun anlayışları sergilendi. 
     Yine de doğru bildiğimizi söylemek, eleştiri borcumuzu yerine getirmek zorundayız. Scala, Beşiktaş’a bir türlü sistem oyunu oynatamıyor. Savunmanın zaman zaman ileri çıkıp, Adanaspor’u kendi sahasına hapsetme hevesi, kontrataklarla oluşan tehlikeler yarattı. Öte yandan, kazandıkları topu gol pozisyonuna dönüştürmek ya da şuta çevirmek konusunda inanılmaz bir beceri noksanı gösterdiler. Bu beceriksizlik, özellikle pas isabetsizliğine dayanıyordu. Topu kullanma zamanında ve arkadaş seçiminde sürekli yanlış yaptılar. Harcadıkları enerjiye ve koşulara değmedi Hakem Ali Aydın, düdüklü diyagonalini sürdürürken, bir başka diyagonali de Karhan sergiliyordu. Rakip topu kaptığında Nihat’ın arkasındaki sağ bek boşluğuna koşuyor, sonra topu kazandığında İbrahim’in yanına kadar gelerek yükleniyordu. Ancak, Karhan’ın da inanılmaz biçimde top kaptırdığını gördük. Nouma’nın, Tayfur’un, Yasin’in yer almadığı ilk onbirde en iyi oyuncu, baştan sona Bayram Bektaş’tı. Ötekiler, cılız ve verimsiz ter dökmenin dışına çıkıp hüner gösteremediler. Scala, Münch ve Tayfur’u oyuna aldıktan sonra Beşiktaş daha etkin bir ev sahibi kimliği kazandı. Yine de maçın başından 81. dakikaya kadar Mehmet Özdilek’in neden kenarda bekletildiğini anlayabilmiş değiliz. Sakatlıktan çıkan Ayhan’ı oyun liderliğine zorlayan zihniyet, Şifo için acaba bir engizisyon kararı mı uyguluyordu 
     Adanaspor, Löw ile bir kişilik kazanmış. Öne geçmeyi bildiler. Sonra yenik düştüler. Ama hiçbir zaman sinmediler. Özellikle Volkan ve Altan, Beşiktaş’ın başını derde sokan oyunculardı. Kazandıkları topu çok çabuk hücuma yönelterek sık sık pozisyon ürettiler. Ancak galiba Beşiktaş’la kendileri açısından yanlış zamanda buluşmuşlardı. Mahçup Beşiktaş gururunu aradı ve faturayı Adanaspor ödedi. 
     


 SPOR 

































</TEXT>
</DOC>
