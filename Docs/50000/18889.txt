<DOC>
<DOCNO> 18889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/guncel/gun08.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıplaklar kampı kurulsun mu 
</HEADLINE>
<TEXT>

ÇAPRAZ ATEŞ 
     ELİF KORAP 

     Turizm Bakanı Erkan Mumcu’nun Türkiye’de çıplaklar kampı kurulabileceğini söylemesi, tartışmalar başlattı. Turizmciler, dernek ve vakıf yöneticileri farklı görüşler belirttiler. 
     
     Dr. Hasan Fehmi Ulus Hak Tur Turizm 
Çok uç bir fikir      Turizm gelirlerine ülkemizin ihtiyacı biliniyor. Ama çıplaklar kampı gibi çok uç projelerin düşünülmesi ciddi bir konu. Toplumsal memnuniyetsizlikleri uyandıracak projelerden kaçınmak lazım. Çok ayrı bir yerde, çok özel ve onlara özgü bir ortamda ve gözden uzak bir yer bulunsa bile, bazı toplum kesimlerini rencide edebilir. Çıplaklar kampı kurulmasına gönlüm razı olmaz. Ülkemizin çok enteresan turistik alternatiflerinin canlandırılması daha akıllıca olur. Bu tür projeler tartışmalara yol açar. Çıplaklar kampını arzu eden kesim olabilir, ama bazı kesimlerin yaralanması hoş değil. Daha saygın, daha ilginç etkinlikleri düşünmek lazım. Çıplaklar kampı düşüncesi çok uç.. 
     
     Hasan Sipahioğlu Alanya Bld. Başk. 
Katkı sağlamaz      Tüm Türkiye için bir şey diyemem ancak, Alanya’da sahillerimiz ve yerleşim yerleri iç içe. Bu nedenle de böyle bir kamp Alanya’nın yapısına uygun düşmüyor. Kaldı ki, tüm dünyada bu tür kamplara ilgi azalırken, bizim Türkiye’de çıplaklar kampı açmamızın turizmimize katkı sağlamayacağını düşünüyorum. 
     
     Başaran Ulusoy TÜRSAB Gn. Başkanı 
Şu anda talep yok      Bu, talep meselesidir. İhtiyaçtan ne doğuyorsa, kanunlar ve gelenek görenekler çerçevesinde yapılır. Böyle bir talep gelirse, biz bunu değerlendiririz. Ancak, şu an böyle bir talep de yok. Toplumun örf ve adetlerine uymuyorsa isteyen gelmez, isteyen gelir. Talep varsa, yapılması taraftarıyım. 
     
     Tavit Köletavitoğlu Turizm Yatırımcıları Der. 
Bu hizmeti veririz      Böyle bir kampın pazarı varsa, biz de bunu devletin en uygun gördüğü yerde, bütün kurallarıyla yaparız. Diğer turizm hizmetlerini nasıl yerine getiriyorsak, bu hizmeti de veririz. Türk toplumunun örf ve adetlerinin rencide olup olmaması, bizim dışımızda, kamunun izni noktasında dikkate alınacak bir konudur. Ben şahsen, yabancıların Türkiye’de böyle bir şey yapmalarının, Türk örf ve adetleriyle bir ilgisinin olduğunu düşünmüyorum. Kaldı ki, bunlar sabit değerler değildir. Günün koşullarına göre değişirler. Kalıpçı olmamak gerekir. 
     
     Bahri Şanlı Turizmci 
Bazı yerlerde olabilir      Türkiye’nin genelinde böyle bir izin verilmesinin zararlı olacağını düşünüyorum. Ancak, belli bölgelerde açılacak çıplaklar kampı, turizmi hareketlendirebilir. Çıplaklığın, temelde zararlı olduğunu düşünüyorum. Fakat, kamplara isteyen girer. Turizm Bakanı Erkan Mumcu’ya katılıyorum. 
     



 GÜNCEL 

















</TEXT>
</DOC>
