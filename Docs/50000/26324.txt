<DOC>
<DOCNO> 26324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/ekonomi/aeko.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Advantage nişanı bozuldu 
</HEADLINE>
<TEXT>

Boyner’in, Benkar’ın yüzde 65 hissesinin Akbank’a devrine karşın yönetimde eşit söz hakkı istemesi üzerine görüşmeler kesildi 
     EKONOMİ SERVİSİ 

     Akbank ile Boyner Holding arasında, Advantage Kart’ı çıkaran Benkar’ın çoğunluk hisselerinin Akbank’a satılması konusunda, yaklaşık iki aydır süren görüşmeler kesildi. Görüşmelerin, şirketin yüzde 65’inin Akbanka’a satışı konusundaki mutabakata karşın, Boyner grubunun karar organlarında eşit söz hakkı talebinin, Akbank tarafından kabul edilememesi sonucu, geçen hafta salı günü kesildiği öğrenildi. 
     Boyner Grubu’nun, görüşmelerin sonuçsuz kalması üzerine yabancı bir banka ile görüşmelere başladığı belirtildi. 
     
     Protokole uyulmadı’ 
     Akbank Genel Müdürü Zafer Kurtul, Boyner’in protokole bağlanmış konularda sonradan fikrini değiştirerek farklı taleplerle karşılarına çıkması nedeniyle görüşmelerden çekilme kararı aldıklarını açıkladı. Kurtul, "Protokolde yönetim ve azınlık haklarıyla ilgili maddeler de vardı. Ancak sonradan imza sirküleri, karar organları gibi konularda farklı istekleri oldu. Yaptığımız incelemelerde, bize verilen bilgilerden farklı sonuçlara ulaşmamıza rağmen, farklı bir talepte bulunmadık" dedi. 
     Kredi kartı pazarında lider olma iddialarının süreceğini belirten Kurtul, bunu organik büyüme veya satın almalarla gerçekleştirmekte kararlı olduklarını belirtti. Kurtul, "Ancak Boyner grubu ile konu kapanmıştır" dedi. 
     Boyner Holding açıklamasında ise görüşmelerin "anlaşma sağlanamaması" nedeniyle kesildiği belirtildi. "Müzakere süresinin sonunda mutabakata varılmayacağı anlaşılmış olduğundan" yönetim kurulunun, görüşmelerden çekilme kararı aldığı belirtildi. 
     
     Yabancılarla görüşüyor 
     Açıklamada, Benkar’ın ortaklık arayışının süreceği de belirtilerek, "Advantage’ın bankalaşması ya da banka ortaklığı arayışlarındaki çalışmalar sürdürülecektir" denildi. Akbank’la görüşmelerin kesilmesinin ardından Boyner Grubu’nun yabancı bir banka ile görüşmeler yaptığı öğrenildi. 
     
Pazarın 9’una sahip      Advantage’ın 1 milyon 400 bin kullanıcısı var. Kredi kartı pazarının yüzde 9’una hakim. 3 bini aşkın noktada geçerli. Sisteme üye marka veya şirket sayısı ise 200’ü geçiyor. Advantage Kart’ı çıkaran Benkar, Çağrı Merkezi, Kredi Risk Yönetim Ünitesi, pazarlama birimleri ve 500 çalışanı ile banka sektörü dışındaki en büyük kart organizasyonu olarak biliniyor. 
     



 EKONOMİ 





















</TEXT>
</DOC>
