<DOC>
<DOCNO> 43580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/dunya/dun01.html </URL>
<DATE> 2001/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika TEK YÜREK 
</HEADLINE>
<TEXT>

Saldırıda yakınlarını kaybedenlere bağış için ünlülerin toplandığı gece, Springsteen'in 'Harabeye Dönmüş Şehrim' şarkısıyla açıldı 
     DIŞ HABERLER SERVİSİ 

     ABD'de eğlence dünyasının yıldızları, önceki gece dünya üzerinde birçok televizyon kanalından da canlı yayınlanan iki saatlik programda, 11 Eylül'deki kanlı kamikaze saldırısında hayatını kaybedenlerin yakınları için bağış toplamak amacıyla bir araya geldi. 
     "Amerika Kahramanlara Saygı" adlı program, reklamsız olarak ABC, CBS, Fox ve NBC televizyonlarıyla 30 kadar radyo ve televizyon kanalından yayınlandı. 
     Bazıları daha önce kurbanlara milyonlarca dolar yardım yapan yıldızlar, yanan mumlarla dolu bir zeminde sırayla bağış yapılması çağrısında bulundu. Bağış yapan ve programa telefonla katılan izleyiciler, Jack Nicholson, Al Pacino, Sylvester Stallone, Tom Cruise, Whoopi Goldberg ve Penelope Cruz gibi ünlülerle konuşma fırsatı yakaladı. 
     
     Yıldızların ortak rengi siyahtı 
     Programa katılan oyuncu ve şarkıcılar genelde siyah renkte giysiler seçmişlerdi. 2 saatlik program, rock şarkıcısı Bruce Springsteen'in söylediği "My City In Ruins" Harabeye Dönmüş Şehrim adlı yeni şarkıyla başladı. "Yeşil Yol", "Forest Gump", "Er Ryan'ı Kurtarmak" gibi filmlerin ünlü oyuncusu Tom Hanks, sadece halkın moralini yükseltmek ve bağış toplamak için gelen sanatçılar olduklarını söyledi. 
     Programda, eski Dünya Ağır Sıklet Boks Şampiyonu Muhammed Ali, "kör şiddeti" kınadığını söyledi. Terör saldırılarının ardından ABD'de Araplara yönelik ırkçı saldırılar artmıştı. 
     Programa Sting, Celine Dion, Mariah Carey, Stevie Wonder, Neil Young, Jim Carrey, Robin Williams, Cameron Diaz, Calista Flockhart, Clint Eastwood, Will Smith ve Julia Roberts da katıldı. 
     



 DÜNYA 














</TEXT>
</DOC>
