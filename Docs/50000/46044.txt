<DOC>
<DOCNO> 46044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/guncel/gun02.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörle mücadelede ayrımcılık olmasın 
</HEADLINE>
<TEXT>

Ankara, ABD Büyükelçisi Pearson’a bu uyarı mesajını iletti 
     ANKARA Milliyet 

     Afganistan’a yönelik operasyonun ardından Dışişleri Bakanlığı ile mekik diplomasisi başlatan ABD’nin Ankara Büyükelçisi Robert Pearson, şu aşamada mevcut askeri birliklerin yeterli olduğunu ve Türkiye’den asker talebinde bulunmadıklarını bildirdi. Ankara da Pearson’a, "Terörist gruplar arasında ayrım yapılmaması gerektiği" mesajını iletti. 
     Dışişleri Bakanlığı Müsteşarı Büyükelçi Uğur Ziyal, dün bakanlığa çağırdığı Pearson ile 15 dakikalık bir görüşme yaptı. Görüşmede Ziyal, terörle mücadeleye ilişkin Türkiye’nin hassasiyetlerini dile getirirken, "terörün dini, ırkı ve coğrafyasının olmadığını" söyledi. 
     
     Her bilgiyi aktarıyoruz 
     Pearson ise, operasyonla ilgili her bilgiyi Türk tarafına aktardığını ve Türkiye’nin tavsiyelerini aldığını kaydetti. Irak’ı ele almadıklarını belirten Pearson, "Eğer bir ülke saldırıya uğramışsa, o ülkenin, saldırganları kim olursa olsun, bulup yakalama hakkı vardır. Ancak biz kanıtları izliyoruz ve bunu çok dikkatli yapıyoruz" dedi. 
     Pearson, Türkiye’yle istihbarat paylaşımı, örgütlere ait banka hesapları, askeri ve insani yardım konularında işbirliği olanaklarını araştırdıklarını da vurguladı. 
     



 GÜNCEL 

















</TEXT>
</DOC>
