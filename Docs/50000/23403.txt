<DOC>
<DOCNO> 23403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sonspo34.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi omuzlarda 
</HEADLINE>
<TEXT>

     Trabzonspor'u 4-0 yenerek ligi 2. sırada tamamlayan Galatasaray'da, futbolu bırakan Hagi'ye maç sonrası büyük sevgi gösterilerinde bulunuldu. 
     Maçın bitiş düdüğüyle birlikte Galatasaraylı futbolcular Hagi'ye doğru koşarak, Rumen oyuncuyu omuzlara aldı ve tribünleri dolaştırdı. 
     Bu arada stat hoparlörlerinden ''Samanyolu'' şarkısı çalınırken, taraftarlar yıldız futbolcuyu coşqkuyla uğurladı. 
     Şampiyonluğu yitirmelerine karşın taraftarlar bir süre tribünleri terk etmeyerek takımları lehine tezahürat yaptı. Sarı-kırmızılılar, şampiyonluğun gitmesine karşın sürekli futbolcular ve takımları lehine bağırarak, onlara destek çıktı. 
     
     "KONFETİ ATIN" 
     Karşılaşmanın devre arasında Ali Sami Yen Stadı hoparlörlerinden, taraftarların ikinci yarının başlamasıyla sahaya konfeti atmaları istendi. 
     Bunun üzerine ikinci yarının başlamasıyla birlikte sahaya tribünlerden yoğun bir biçimde konfeti atıldı. Hakem Ali Aydın, konfetiler nedeniyle maçı durdurmak zorunda kaldı. Yaklaşık 9 dakika süreyle konfetiler sahadan temizlendikten sonra karşılaşma yeniden başladı. Ancak sarı-kırmızılı taraftarlar, yeniden sahaya konfeti atınca, maç ikinci kez durdu. Stat hoparlörlerinden bu kez taraftarlara, ''Hakem maçı tatil edebilir, bundan sonra konfeti atmayın'' uyarısı yapıldı. Galatasaray Kulübü Asbaşkanı ve Basın Sözcüsü Ali Dürüst de saha kenarına inerek, taraftarları uyardı ve konfeti atmamalarını istedi. Konfetileri Trabzonsporlu futbolcular ve saha kenarındaki görevliler temizledi. Yaklaşık 4 dakikalık bir beklemenin ardından, toplam 13 dakika duran karşılaşma sürdü. 
     Taraftarlar, Hagi'nin yanı sıra sezon sonunda takımdan ayrılacak Emre Belözoğlu ve Okan'a da tezahüratlar yapıp, bu futbolculara da ''güle güle'' dediler. 
     
     4 SEZON SONRA TÜRKİYE'DE KUPA ALAMADI 
     Fatih Terim döneminde Türkiye'de başarıdan başarıya koşan ve son 4 yılı şampiyon olarak kapayan Galatasaray, 4 yıl sonra ilk kez Türkiye'de bir sezonu kupa kazanamadan kapadı. 
     Ligde 2. olan sarı-kırmızılılar, Türkiye Kupası yarı finalinde Fenerbahçe'ye elenirken, Atatürk Kupası finalinde de Beşiktaş'a yenildi. 
     
     KAPTAN BÜLENT ''BİZİM İÇİN ÖNEMLİ OLAN AVRUPA'DA BAŞARIDIR'' 
     Galatasaray Kaptanı Bülent Korkmaz, maç sonrası yaptığı açıklamada, ''Bizim için önemli olan Avrupa'daki başarıdır'' dedi. 
     Bülent, şampiyonluğu yitirdikleri için üzgün olduklarını ifade ederek, ''Herşeye rağmen biz mücadelemizi sürdürdük. Zaten bizim için önemli olan Avrupa'daki başarıydı'' diye konuştu. 
     







</TEXT>
</DOC>
