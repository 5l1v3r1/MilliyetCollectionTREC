<DOC>
<DOCNO> 3390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/sonspo02.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiorentina 2. Başkanı Sconcerti "Terim’le yolumuz açık" 
</HEADLINE>
<TEXT>

     Fiorentina Kulübü 2. Başkanı Mario Sconcerti, "Terim ile maçımız halen açık" dedi ve iki tarafın da konuşma arzusunda olduğunu bildirdi. 
     Fiorentina’da 2. başkanlık görevine geçan cuma günü getirilen Sconcerti, Atalanta maçında takımla birlikte olurken, maç sonrası yaptığı kısa değerlendirmede, "Hemen hemen tüm maç boyunca iyi bir oyun sergiledik. Son 5 dakikada biraz riske attık, ama belki de bu sahanın kötü olmasından kaynaklanıyordu" diye konuştu. 
     Teknik Direktör Fatih Terim ile ilgili olarak da açıklama yapan ve cumartesi akşamı Terim ile konuştuğunu bildiren Sconcerti, şöyle devam etti "Daha çok konuşmak zorundayız ve bundan dolayı da birçok fırsatta tekrar görüşeceğiz. İki tarafın da konuşma arzusunda olduğu bir gerçek. Daha yeni başladık ve devam edeceğiz. Bence iki tarafın konuşuyor olması bile iyi bir şey. Güveniyorum." 
     Fiorentina’nın ve Teknik Direktör Terim’in bir karar aldığını ve buna hemen saygı göstereceklerini belirten Sconcerti, sözleşmeyle ilgili görüşmelerin bundan sonra sadece Terim ve kulüp arasında olacağını, kamuoyunda konuyu tartışmayacaklarını kaydetti. Fiorentina Kulübü’nün 2. Başkanı, "Bu olayın çok ciddi şekilde büyümesi belki de çok fazla ses çıkmasından oldu" dedi. 
     Bu arada İtalyan gazeteleri, Teknik Direktör Terim’in dün söylediği, "Eğer büyük Fiorentina olursa ben neden olmayayım" sözünü, "Terim açık kapı bırakıyor. Terim-Fiorentina defteri tekrar mı açılıyor " şeklinde yorumladı. 
     Teknik Direktör Fatih Terim’in bu zamana kadar yapılan 8 deplasman maçından sadece 1 yenilgiyle dönmesi de başarı olarak gösterilirken, ligin 3 puanlı sistemle oynatılmasından bu yana mormenekşelerin hiçbir sezon bu başarıyı yakalayamadığı belirtildi. 
     Öte yandan, Milan’ın dün akşam Roma’yı 3-2 yenmesi basında Teknik Direktör Zaccheroni’nin kendini ispat etmesi olarak verildi. Bazı gazetelerde, "Zaccheroni Türk değil, imparator da değil ama takımını iyi oynatabiliyor " ifadesi kullandı. 
     




</TEXT>
</DOC>
