<DOC>
<DOCNO> 28049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sondun20.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriyeli muhalif gazeteci Şam'da kaçırıldı 
</HEADLINE>
<TEXT>

     Suriyeli muhalif gazeteci Nizar Nayuf Şam'da kaçırıldı. 
     Paris'teki Dünya Gazeteciler Birliği'nin açıklamasında, Nayuf'un ''Suriye içinde ve dışında Suriyeli istihbarat ajanlarının işledikleri suçları'' açıklayacağı basın toplantısını yapacağı gün kaçırıldığına dikkat çekildi. 
     Açıklamada, yaklaşık 9 yılını demir parmaklıklar arkasında geçirdikten sonra geçen ay serbest bırakılan Nayuf'un, dün akşam başkent Şam'da tedavi için bir kliniğe giderken 6 silahlı kişi tarafından kaçırıldığı belirtildi. 
     Kafasına bir torba geçirilen Nayuf'un bilinmeyen bir yere götürüldüğü bildirildi. Nayuf'un kardeşi Hayan, ağabeyinin dün akşamdan beri kayıp olduğunu doğruladı. Suriye'de Demokratik Özgürlük ve İnsan Haklarının Savunulması Komitesi'nin kurucusu olan Nayuf, 1992'de yasadışı örgüte üye olmakla suçlanarak tutuklanmıştı. Bu arada, Sınır Tanımayan Gazeteciler Örgütü, Suriye Devlet Başkanı Beşşar Esad'tan, Nayuf'un serbest bırakılmasını istedi. 







</TEXT>
</DOC>
