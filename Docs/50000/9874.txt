<DOC>
<DOCNO> 9874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/son/sontur01.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik canavarı bayram sevincini kana buladı 
</HEADLINE>
<TEXT>

     Kurban Bayramı tatili için Ordu'nun Ünye ilçesine gitmek üzere yola çıkan ve içinde 5 kişilik Yıldıran ailesinin bulunduğu araç, Fatih Sultan Mehmet Köprüsü'nün ayağına çarptı. Kazada 2 kişi ölürken, 3 kişi de yaralandı. 
     Tem otoyolu üzerinde seyreden İbrahim Yıldıran'ın kullandığı 34 YMH 78 plakalı araç, Fatih Sultan Mehmet Köprüsü girişine geldiği sırada, tekerleğin patlaması sonucu yalpalamaya başladı. Sürücüsünün direksiyon hakimiyetini kaybetmesi sonucu araç, köprünün ayağına hızla çarptı. 
     Kazada, Yıldıran ailesinin kızları Özlem Yıldıran 15 olay yerinde hayatını kaybederken, sürücü İbrahim Yıldıran, eşi Humayun Yıldıran, oğlu Anıl ve yeğeni Hüseyin Dağdelen ise araçtan fırlayarak, köprüden yaklaşık 10 metre aşağıya düştü. 
     Yaralılar, olay yerine gelen polis ve ambulans ekiplerince, düştükleri yerden çıkarılarak Haydarpaşa Numune Hastanesi'ne kaldırıldılar. 
     Hastanede tedavileri süren yaralılardan Hüseyin Dağdelen burada yapılan tüm müdahalelere rağmen kurtarılamazken, Yıldıran ailesinin 5 yaşındaki oğlu Anıl'ın durumu ciddi. Yetkililer, İbrahim ve Humayun Yıldıran'ın sağlık durumlarının is iyi olduğunu bildirdiler. 
     Sürücü Yıldıran'ın, aracını kısa bir süre önce aldığı ve 9 günlük Kurban Bayramı tatili için memleketleri olan Ordu'nun Ünye ilçesine gitmek için yola çıktıkları öğrenildi. 




</TEXT>
</DOC>
