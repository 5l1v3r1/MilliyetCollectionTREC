<DOC>
<DOCNO> 31877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/soneko07.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Osmanlı ve Körfezbank'ın devir sözleşmesi 30 Temmuz'da onaylanacak 
</HEADLINE>
<TEXT>

     Doğuş Grubu bünyesindeki bankalardan Osmanlı Bankası ile Birleşik Türk Körfez Bankası'nın birleşmesine ilişkin hazırlıklar sürüyor. 
     Osmanlı Bankası'nın Olağanüstü Genel Kurulu, 30 Temmuz'da toplanacak. Genel Kurul'da, Körfezbank'ın tüm hak, alacak, borç ve yükümlülükleriyle ve tüzel kişiliği sona ermek suretiyle Osmanlı Bankası'na devriyle ilgili olarak hazırlanan devir sözleşmesi taslağı onaylanacak. 
     Genel Kurul'un gündeminde, devir sözleşmesinin Bankacılık Düzenleme ve Denetleme Kurumu'nun BDDK ve banka Genel Kurulu'nun onayına bağlı olarak düzenlenmesi ve imzalanması konusunda Osmanlı Bankası Yönetim Kurulu'nun yetkilendirilmesi de bulunuyor. 
     Doğuş Grubu'nun diğer bankası Garanti Bankası'nda da İtalya'nın önde gelen bankacılık grubu Intesa BCI S.P.A ile ortaklık görüşmeleri yapılıyor. 
     Fiyat konusunda müzakerelerin kısa sürede sonuçlanması beklenen satışla birlikte, Doğuş Holding'in ana hissedarı olduğu Osmanlı Bankası'nın da ortakları arasına Intesa'nın girmesi bekleniyor. 
     
     Aktifleri 5 katrilyonu aşıyor 
     Mart 2001 sonuçlarına göre, Osmanlı Bankası ile Körfezbank'ın birleşmesiyle aktif büyüklüğü 5 katrilyon 139 trilyon 357 milyar liraya ulaşan banka ortaya çıkacak. 







</TEXT>
</DOC>
