<DOC>
<DOCNO> 4934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/spor/ygskol.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hocaların savaşı 
</HEADLINE>
<TEXT>

     Kritik Doğan Koloğlu 

     Bu maç hocaların savaşıydı. Daha ilk dakikada kontratak zenginliği yaşandı. Galatasaray oyuncuları rakip bekçileri çapraz koşularla dağıtarak Okan’ı kaleci ile karşı karşıya getiren pozisyonu ürettiler. Okan golü adeta çiğnedi. İki dakika sonra bir golü daha körletti. Trabzon başlangıçta sahaya ısınmadan çıkmış gibiydi. 5. dakikada geriden bekçisiz gelen Emre golü attı. Herkes bu fırtına ne kadar sürer derken Trabzon, Hami ile kişilik buldu. Galatasaray ne kadar çok adamla mantıklı top çevirip, boş alanda pozisyon üretiyorsa, Hami için bu çok sınırlıydı. Oktay’ın kafa ile indirdiği topa inanılmaz bir vole vurdu ve takımına moral kazandırdı. Oktay bu pastan başka hiçbir şey yapmadı. Hami bu takımda yalnız adam. Birkaç kere iki - üç kişiyi çalımlayarak adeta şov yaptı. Galatasaraylı Hakan’ın boşalttığı alanı iyi kullanarak ilk yarı tribünlere ümit ışığı üretti. Galatasaray zaman zaman durgunlaştı. 20 dakikadan sonra Trabzon sanki oyunu dengelemişti. Ama ikinci yarı tam tersine bir gösterge oluştu. Galatasaray oyunun tümünü ikinci yarı aldı, götürdü. İşte Trabzon’un oyunu dengelediği dakikalarda birden bire Galatasaray belki de hiç ummadığı bir anda kontratak şansı yakaladı. Sahanın Emre ve Hami ile beraber en iyi oyuncusu Hasan öyle bir pozisyon üretti ki, dün sahada gölge gibi dolaşan Jardel yerine bekçisi Nikolovski kendi kalesine golü attı. Trabzonspor açık farkla yenildi, ama özellikle ilk yarı maç taktiğini başarıyla uyguladılar. Her maçta kolay gol yiyen bir takımdı. Ayrıca bu nedenle Galatasaray karşısında adam adama oynadılar. Çok adamla kalabalıklaştılar. Rakibi üstlerine çektiler. Bunun anlamı şuydu. Galatasaray’ın iki çabuk beki Hakan ve Fatih defans kademesinden çıkınca Oktay ile çabuk kontratak yapabilmeyi denemek. İşte burada Oktay pasif kaldı. Trabzon iyi oynadığı dönemde ileriye çok çıkan Hakan’ın boşluğunu kullanmak istediler. Hem Hami, hem Gökdeniz çoğunlukla bu alanı kullandı. Ama bu organizasyonlar Galatasaray’ın oynadığı futbolun kalitesine hiçbir zaman ulaşamadı. Trabzonspor ikinci yarı bu sefer gol atmaya yöneldi. Kontrataklarla daha fazla gol yedi. Jardel inanılmaz bir golü yine direğe nişanlayarak kaçırdı. Hakem Galatasaray’ın sayılmayan golünde tartışmalı bir ofsayt kararı verdi. Aynı zamanda K.Hakan’a gösterdiği kart yanlıştı. Teknik beceriyi üreteni ödüllendirmedi. Ayrıca Emre’ye yapılan tribün tezahüratı üzücüydü. 
     


 SPOR 






























</TEXT>
</DOC>
