<DOC>
<DOCNO> 11696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/soneko23.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell'in alacaklarına konulan haciz kaldırıldı 
</HEADLINE>
<TEXT>

     Boğaziçi Kurumlar Vergi Dairesi Başkanlığı'nca Turkcell'in bazı bankalardaki alacaklarına konulan hacizin kaldırıldığı bildirildi. 
     Turkcell İletişim Hizmetleri A.Ş.'den, Ulaştırma Bakanlığı ile imzalanan lisans sözleşmesi uyarınca mobil telefon sistemi işletme hakkı karşılığında ödenen lisans bedeli tutarına ait KDV'ye ilişkin Borsa'ya gönderilen açıklamada, kusur cezalı KDV tarhiyatının tutarının 89 trilyon 917 milyar 515 milyon lira olduğu kaydedildi. 
     Haciz konulan hak ve alacaklarının tutarının ise 12 Mart tarihi itibariyle 16 trilyon 55 milyar 902.5 milyon lira, 1 milyon 349 bin 209.5 dolar ve 464 bin 513.2 Euro olduğu belirtilen açıklamada, şöyle denildi 
     ''Maliye Bakanlığı'na 15 Mart tarihinde yaptığımız taksitlendirme talebimiz, Maliye Bakanlığı Gelirler Genel Müdürlüğü'nün yazısı ile kusur cezası ve gecikme faizinden oluşan toplam 68 trilyon 491 milyar 290 milyon liralık kısmı için kabul edilmiş olup, bu tutar 15 aylık eşit taksitlerle ödenecektir. 
     Taksitlendirme talebi kabul edilmeyen 18 trilyon 631.5 milyon liralık KDV tutarı, müracaat tarihine kadar oluşan 2 trilyon 794 milyar 725 milyon liralık gecikme zammı ile birlikte bugün ödenmiştir. 
     Boğaziçi Kurumlar Vergi Dairesi Başkanlığı'nın 16 Mart 2001 tarihli yazıları ile bankalar nezdindeki hesaplarımıza konulan hacizler kaldırılmıştır.'' Turkcell ayrıca, kusur cezalı KDV tarhiyatı tutarı üzerinden ihtilaf ve davalarının sürdüğünü, hukuki işlemlerin takip edildiğini bildirdi. 




</TEXT>
</DOC>
