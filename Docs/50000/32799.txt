<DOC>
<DOCNO> 32799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/spor/spo07.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Atletizmde ceza kapıda 
</HEADLINE>
<TEXT>

     FUAT ERCAN 

     PEŞ peşe patlayan "skandalların" ardından, Atletizm Federasyonu’nun uluslararası düzeyde kırdığı son "pot", Türkiye’yi cezanın eşiğine getirdi. Genel Müdür Kemal Mutlu tarafından yaşıyla ilgili problem nedeniyle apar topar yarın başlayacak Avrupa Şampiyonası kadrosundan çıkarılan gülleci Fatih Yazıcı’nın, federasyon tarafından geçen hafta sona eren 23 Yaş altı Ümitler Avrupa Şampiyonası’na da kaydettirildiği ortaya çıktı. 
     FEDERASYON, milli gülleci Fatih Yazıcı’nın adını önce 79 doğumlu olarak Avrupa 23 Yaş altı Atletizm Şampiyonası’na bildirdi. Ancak Yazıcı, barajı aşamaması ve organizasyona gidememesi üzerine, 82 doğumlu olarak Avrupa Gençler Şampiyonası’na yazdırıldı. Aynı sporcunun ismini iki ayrı yaş grubunda gören EAA Avrupa Atletizm Birliği federasyondan savunma istemeye hazırlanıyor. Açıklama yetersiz bulunursa Türkiye, Avrupa Şampiyonaları’na katılamayacak. 
     



 SPOR 
























</TEXT>
</DOC>
