<DOC>
<DOCNO> 41942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sondun14.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Karısını aradı, yarım saat konuştu, "kızımıza iyi bak" dedi... 
</HEADLINE>
<TEXT>

     United Airlines'a ait Boeing 757'in 93 sefer sayılı uçağı Pennsylvania eyaletinde düşmeden önce, bir erkek yolcunun cep telefonuyla eşini aradığı ve yarım saat konuştuğu belirtildi. 
     Washington Post gazetesine demeç veren Douglas Hurwitt, kızkardeşinin kocası olan 31 yaşındaki Jeremy Glick'in kaçırılan uçaktan eşi Lyzbeth'i aradığını ve uçağın Ortadoğuluya benzeyen 3 kişi tarafından kaçırıldığını, bu kişilerin elinde bıçaklar ve bomba olduğunu söyledikleri kırmızı bir kutu bulunduğunu söylediğini belirtti. 
     Hurwitt, Jeremy'nin karısına, başlarına kırmızı bant takmış olan hava korsanlarının yolcuları uçağın arka tarafına topladığını söylediğini ve Lyzbeth'in de ona bir uçağın Dünya Ticaret Merkezi kulelerinden birine çarptığını söyleyince, Jeremy'nin diğer birkaç yolcuyla korsanlara karşı harekete geçmeye karar verdiklerini belirtti. 
     Hurwitt, Jeremy ile birlikte hareket ettiği yolcuların hava korsanlarını yapmayı hedefledikleri şeyi engellemek istediğini ve bunun hayatlarına mal olacağını bildiklerini söyledi. Lzybeth'in konuşmanın başlamasından 10 dakika sonra bir başka hattan babasına telefon edip Federal Soruşturma Bürosu FBI yetkililerini aramasını istediğini söyleyen Hurwitt, FBI'ın konuşmayı kaydedebildiğini de sözlerine ekledi. 
     Hurwitt, Jeremy Glick'in eşinden üç aylık kızlarına iyi bakmasını ve mutlu bir yaşam sürmesini istediğini de söyledi. 
     







</TEXT>
</DOC>
