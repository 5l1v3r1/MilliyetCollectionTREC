<DOC>
<DOCNO> 28832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/siyaset/siy03.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Geç ve güç oldu ama... 
</HEADLINE>
<TEXT>
Saltanat bitiyor 
Kamuda çalışanlar, otomobillerinden kolay vazgeçemedi. Teslim süresi iki kez uzatıldı ve nihayet Maliye’ye teslim edilen otomobil sayısı bin 300’e çıktı 
     HARUN GÜREK Ankara 

     Kamudaki makam otosu saltanatını sınırlayan taşıt genelgesinin yürürlüğe girmesinin ardından iki kez ek süre verilmesine karşın süren direniş, kamuoyundan gelen tepkiler üzerine kırıldı. Teslim edilen makam otosu ve binek oto sayısı bin 300’e ulaştı. 
     Müsteşarlar, yüksek yargı başkanları, rektörler, vali, emniyet müdürü ve kaymakam gibi üst bürokratlar dışında makam aracı kullanımını yasaklayan genelge, ihtiyaç fazlası araçların 15 gün içinde Maliye Bakanlığı Tasfiye İşleri Genel Müdürlüğü’ne teslim edilmesini öngörüyordu. 1 Mayıs’tan itibaren verilen 15 günlük sürede teslim edilen araç olmayınca, Maliye Bakanı Sümer Oral, iki kez süreyi birer hafta uzattı. 
     
     İki bine ulaşması bekleniyor 
     Oral’ın verdiği süreye karşın teslim edilen araç sayısı önce 59, ardındanda 300’de kaldı. Kamuoyundan gelen tepkiler nedeniyle bürokratlar ayak sürümeyi bırakınca, aybaşından bu yana teslim edilen araç sayısı bini buldu. Böylece yaklaşık iki aylık süre içinde teslim edilen araç sayısı bin 300’e ulaşmış oldu. Yetkililer, haziran sonuna kadar sayının 2 bine ulaşmasını bekliyor. 
     Bu arada, taşıt genelgesindeki yasağa karşın valiler birden çok makam aracı kullanmayı sürdürüyor. Üst düzey bürokratların bu kez kamu kuruluşlarının vakıfları ile şirketlerden ve "odalardan" hibe makam aracı tahsis ettirdiği öğrenildi. Başbakanlık yetkilileri, Maliye Bakanlığı’nın makam otolarının gerçekten teslim edilip edilmediğini, kurumda ihtiyaç fazlası binek oto tutulup tutulmadığını denetlemesi gerektiğini belirtti. 
     



 SİYASET 



















</TEXT>
</DOC>
