<DOC>
<DOCNO> 9878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/son/sontur05.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'den istifa yorumu "Temizel değil hükümet istifa etsin" 
</HEADLINE>
<TEXT>

     FP Genel Başkan Yardımcısı Faruk Çelik, Bandacılık Düzenleme ve Denetleme Kurulu BDDK Başkanı Zekeriya Temizel'in istifası nedeniyle hükümeti suçlayarak, "Hükümet birkaç bürokratı istifa ettirerek işin içinden kurtulamaz" dedi. 
     Faruk Çelik düzenlediği basın toplantısında gazetecilerin soruları üzerine Temizel'in istifasını değerlendirdi. Hükümetin krizden bu yana kendi sorumluluğunu bürokratlara yükleme tavrı izlediğini söyledi. Olaylarda ana sorumluluğun hükümete ait olduğunu belirten Çelik, "Hükümetin çekilmesi gerekir. Özür dileyerek çekilmesi gerekir. Hükümet kendi yarattığı sıkıntı nedeniyle çoktan istifa etmesi gerekirken birkaç bürokratı istifa ettirerek işin içinden çıkamaz" dedi. 
     Çelik, Kemal Derviş'in ekonomiden sorumlu bakanlığa getirilmesinin hükümetin bitişini kubullenmesi olduğunu belirtti. Çelik, "Son üç dört yıldır dervişleri tasfiye ettiler şimdi bir Derviş'e muhtaç oldular" dedi. Hükümetin kamuoyuna "pes ettik" açıklaması yapması gerektiğini ifade eden çelik, "bu hükümet kendi kendine oynuyor. Tribünde seyircisi kalmadı. Oyuncu trasferiyle de sorunlar çözülemez. Millete vakit kaybettirmeden biran önce çekip gitmeliler" diye konuştu. 




</TEXT>
</DOC>
