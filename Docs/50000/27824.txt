<DOC>
<DOCNO> 27824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/spor/spo04.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çifte sıkıntı 
</HEADLINE>
<TEXT>

Trabzon’da, yıldız futbolcu Oktay’ın sorun çıkarması, Ümit Özat’ın ise Fenerbahçe’ye gidişi keyif kaçırdı 
     BORDO - Mavili takımda, golcü Oktay’ın sorun çıkarması, Ümit Özat’ın ise Fenerbahçe’yle sözleşme yapması büyük sıkıntı yarattı. Geçtiğimiz sezon 13 maçta 14 gol atarak göze giren, ancak sezon bitiminde "Dönmem" diyen Oktay ile iplerin koparılmasından sonra, alternatif bulunamaması keyifleri kaçırdı. Samsunlu İlhan, Bursalı Murat Sözkesen ve A.Gücülü Cafer’in de alınamaması forvete darbe vurdu. 
     GENÇLERBİRLİĞİ ile her konuda anlaşma sağlanmasına rağmen, Ümit Özat’ın Fenerbahçe’yi tercih etmesi de Sadi Tekelioğlu’nun planlarını alt üst etti. Tekelioğlu, "Ümit’e büyük umut bağlamıştım. Şimdi liberoda çok önemli bir sorun yaşayacağız" demekten kendini alamadı. Ancak Özkan Sümer "Brezilyalı Da Silva santrfor, Hoefkens de libero - stoper. Bu boşlukları doldurur" yorumuyla sorunları dondurdu. 
     
     Hoefkens tamam 
     EKONOMİK kriz nedeniyle bir türlü Türkiye’ye getirilemeyen Belçikalı Carl Hoefkens’in, önümüzdeki günlerde Trabzon’da sözleşme imzalayacağı bildirildi. Hoefkens’in sözleşme imzaladığı anda gerekli olan 400 bin markın da bulunduğu belirtildi. Ayrıca Malili Kalilu’nun da 22 veya 23 Haziran’da Trabzon’a imza atacağı açıklandı. 
     



 SPOR 
























</TEXT>
</DOC>
