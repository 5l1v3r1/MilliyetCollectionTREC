<DOC>
<DOCNO> 42669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sontur09.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, İspanya Başbakanı ile 1 saat görüştü... 
</HEADLINE>
<TEXT>

     Başbakan Bülent Ecevit, çalışma ziyareti için Türkiye'de bulunan İspanya Başbakanı Jose Maria Aznar ile yaklaşık bir saat süreyle görüştü. 
     Çırağan Kempinski Otel Şimal Salonu'nda gerçekleşen görüşmeye, Başbakan Ecevit, Dışişleri Bakanı İsmail Cem ile saat 09.55'te geldi. 
     Daha sonra Türk heyetine Ulaştırma Bakanı Oktay Vural, Başbakan Dışişleri Başdanışmanı Büyükelçi Erdal Çınar, AB Genel Sekreteri Volkan Vural katıldı. 
     Görüşmeye saat 10.10'da gelen İspanya Başbakanı Jose Maria Aznar, Başbakan Bülent Ecevit'ten geç kaldığı için özür diledi. 
     Bir Türk televizyon kanalıyla röportaj yaptığını belirten Aznar, ''Ancak Türkiye hakkında çok güzel şeyler söyledim'' dedi. 
     ''Çok güzel bir sabah'' olduğunu da belirten Aznar, daha sonra masadaki yerini aldı. 
     Görüşmeye İspanyol heyetinden AB'den sorumlu Devlet Bakanı Ramon de Miguel ile dışişleri yetkilileri katıldılar. 
     Görüntü alınmasının ardından görüşme, basına kapalı olarak devam etti. 
     Yaklaşık bir saat süren görüşmenin ardından iki başbakan ortak basın toplantısı için Yıldız Salonu'na geçtiler. 






</TEXT>
</DOC>
