<DOC>
<DOCNO> 22797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sonspo01.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'u havaalanında 20 bin kişi karşıladı 
</HEADLINE>
<TEXT>

     İstanbul Büyükşehir Belediyesi'ni deplasmanda yenerek Süper Birinci Lig'e çıkan Diyarbakırspor, dün özel bir uçakla Diyarbakır'a gelerek, Atatürk Stadı'nda kamyon üzerinde şeref turu attı. 
     Akşam saatlerinde Diyarbakır Havaalanı'na inen kafileyi, yaklaşık 20 bin taraftar karşıladı. Kafile, otobüsle uzun bir konvoy eşliğinde, 5 kilometrelik yolu ancak 3 saatte gidebildi. 
     Atatürk Stadı'na gelen futbolcu ve teknik heyet, çiçeklerle karşılandı. Daha sonra kafile, Diyarbakır Büyükşehir Belediye Başkanı Feridun Çelik ile üstü açık kamyonla, saha içerisinde şeref turu atarak taraftarları selamlarken, Olağanüstü Hal Bölge Valisi Gökhan Aydıner, Diyarbakır Valisi A. Cemil Serhadlı, DSP Diyarbakır Milletvekili Samet Turgut ve Emniyet Müdürü Atilla Çınar da şeref tribününden havai fişek gösterisini izlediler. 
     10. Yıl Marşı eşliğinde tur atan kafile, daha sonra şeref tribünü önüne gelerek, buradaki yetkilileri selamladılar. 
     Tribün ve sahayı dolduran yaklaşık 35 bin kişinin yanı sıra futbolcular da müzik eşliğinde halaylar çekerken, dışarıda kalan yaklaşık 20 bin taraftar ise caddelerde tur atarak Diyarbakırspor'un Süper Birinci Lig'e çıkışını kutladılar. 
     
     
     
     
     
     
     
     
     







</TEXT>
</DOC>
