<DOC>
<DOCNO> 35474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sontur24.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Tantan'a "kahraman polis rolüne soyundu" diyerek yüklendi 
</HEADLINE>
<TEXT>

     ANAP Genel Başkanı Mesut Yılmaz kongrede yaptığı konuşmada "Bu salonda, Türkiye'nin bugünkü durumundan memnun olan bir tek kişi olduğunu sanmıyorum. Eğer varsa, onun gerçekten Anavatanlı olduğundan şüphe ederim'' dedi. 
     Türkiye'nin durumundan ANAP'ın sorumlu olmadığını şu sözlerle açıklayan Yılmaz "Türkiye bu duruma bizim yüzümüzden gelmedi. Tersine Türkiye bizim uyarılarımıza rağmen geldi. Geçmişte bizim hükümetimizde yapılanlar olmasaydı, Türkiye'nin bugüne kadar dayanması da mümkün olmazdı. Ama buna buna rağmen sızlanmayı bir kenara bırakmalıyız. Geleceği kurtarmak için ne yapmamız gerekiyorsa ona bakmalıyız. Sızlanmak ve dövünmek çaresizlerin işidir. Oysa millet bizden çare bekliyor. ANAP, dizlerini dövenlerin partisi değildir. ANAP zor zamanda ne yapılması gerekiyorsa onu yapanların partisidir''" diye konuştu. 
     Partinin iktidarda olmasını eleştirilenlere "Muhalefet görevi kutsal olmakla birlikte, sahibine, icraat yapmanın iç huzurunu ve mutluluğunu vermemektedir. İktidarın bir parçası olmak, olsa olsa günü kurtarma yolunda yürümektir. İktidarın tek sahibi olmak ise günün ötesine geçip, geleceğin dünyasını kurmaktır.'' diye cevap verdi. 
     Mesut Yılmaz, ANAP'ın projelerini anlatırken "Geleceğe hazırlanma projemiz, kongre ile tamamlanacaktır. Bundan sonra yapılacak iş, sahaya inmek olacaktır. Sahada koşmaya takatı olmayanlara, koşanlara yük ve engel olanlara ihtiyacımız yoktur. Bölücü terörün doğurduğu hassasiyetler üzerinden yapılan istismara, din istismarı da eklendi. Yeni düşmanlıklar doğdu, mevcutlar arttı." 
     Sadettin Tantan'a da yüklenen Mesut Yılmaz "Siyasetteki en ucuz kahramanlık rolünün hırsız-polis 
     oyunundaki kahraman polis rolü olduğunu zannedip buna soyunanlar olmadı mı " diye sordu. 
     Yeni oluşum arayışındakileri de maceracı olarak nitelendiren Yılmaz "Herkes bilmelidir ki, yeni oluşum yeni macera demektir. Türkiye'nin ise yeni bir maceraya tahammülü yoktur." dedi. 
     

</TEXT>
</DOC>
