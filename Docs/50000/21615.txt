<DOC>
<DOCNO> 21615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sontur11.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Kabinede revizyon bu hafta ele alınacak" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, kabine revizyonuyla ilgili olarak, ''Şu anda aldığımız öyle bir karar yok. Bu hafta içerisinde biraraya geleceğiz. Genel bir değerlendirme yapacağız'' dedi. 
     ANAP Başkanlık Divanı, Genel Başkan Yılmaz'ın başkanlığında toplandı. 
     Partiye gelişinde gazetecilerin sorularını yanıtlayan Yılmaz, bir gazetecinin, ''Sizin çıkışlarınız karşısında Sayın Tantan'ın sessiz kalmasını nasıl yorumluyorsunuz '' şeklindeki sorusu üzerine, ''Bu konuyla ilgili söyleyeceklerimi dün grupta söyledim. Ben DGM Savcısı değilim ki, günde 5 defa konuşayım, ne varsa söyledim'' yanıtını verdi. 
     Yılmaz, yerel yönetimler yasa tasarısının hükümet tarafından geri çekilmesine ilişkin soru üzerine de, konunun bu hafta Bakanlar Kurulu gündemine alınacağını söyledi. Başbakan Yardımcısı Yılmaz, ''Zannediyorum, son şekli verilip tekrar gönderilecek. Hem metinde değişiklik yapılacak hem de iki komisyon arasında yetki ihtilafı olmuştu, ona da bir çözüm getirecek şekilde yeniden görüşeceğiz'' diye konuştu. 
     Yılmaz, ''Bakanlık sayısında bir indirim ya da kabine revizyonu gündemde mi '' sorusuna da, ''Şu anda aldığımız öyle bir karar yok. Bu hafta içerisinde biraraya geleceğiz. Genel bir değerlendirme yapacağız'' karşılığını verdi. 
     
     







</TEXT>
</DOC>
