<DOC>
<DOCNO> 12433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sontur20.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Medeni kanun'da uzlaşma aranıyor 
</HEADLINE>
<TEXT>

     Medeni Kanun Yasa Tasarısı, TBMM Adalet Komisyonu'nda iktidar partisi grupları arasında görüş ayrılığına neden olan yasal mal rejimi ile ilgili maddeler atlanarak görüşülmeye devam edilecek. 
     Adalet Bakanı Hikmet Sami Türk, Medeni Kanun Tasarısı'nın yasal mal rejimini düzenleyen maddeleri üzerinde uzlaşma sağlamak üzere yaptığı görüşmeleri, DSP ve MHP Grup başkanvekillerini ziyaret ederek tamamladı. Bakan Türk, bu ziyaretlerin ardından TBMM Adalet Komisyonu Başkanı Emin Karaa ile görüştü. 
     Adalet Bakanı Türk, DSP Grup Başkanvekilleri Aydın Tümen ve Emrehan Halıcı ile görüştükten sonra bir açıklama yaptı. DSP'nin baştan bu yana hükümet tasarısının arkasında olduğunu bildiren Türk, ''DSP, medeni kanun tasarısının uygarlık savaşının bir parçası olduğunu düşünmektedir'' dedi. 
     Türk, tasarı Adalet Komisyonu'nda görüşülürken, kimi noktalara açıklık kazandırılabileceğini, öze dokunmadan bazı değişikliklerin görüşülebileceğini söyledi. Adalet Bakanı, tasarının özünün aile hukukunda kadın ve erkek eşitliğini gerçekleştirmek olduğunu da belirtti. Hikmet Sami Türk, DSP Grup başkanvekilleri ile yaptığı görüşmede görüş birliğinin devam ettiğini gördüğünü de kaydetti. 
     DSP Grup Başkanvekili Aydın Tümen ise AB'ye giriş sürecinde birtakım demokratik açılımların gerçekleştirileceğini, bunlardan birinin de Medeni Kanun Tasarısı olduğunu bildirdi. Tümen, DSP grubu olarak Hükümet tasarısını bugüne kadar desteklediklerini, bundan sonra da desteklemeye devam edeceklerini ifade etti. 
     Adalet Bakanı Hikmet Sami Türk daha sonra MHP Grup Başkanvekili İsmail Köse'yi ziyaret etti. 
     İsmail Köse, burada yaptığı açıklamada, söz konusu tasarının ''75 yıllık cumhuriyet tarihinin medeni ihtiyacı'' olduğunu belirtti. Köse, ülkenin ihtiyacı olan bu tasarı Adalet Komisyonu'nda görüşülürken, MHP ve diğer siyasi parti gruplarından bazı milletvekillerinin bazı çekincelerini ortaya koyduklarını kaydederek, ''20. dönemde her ne kadar paylaşma rejimi ile ilgili gelmiş ise de şimdi edinilmiş mal rejimiyle ilgili tasarıda değişiklik yapılarak, tasarının bu şekilde geçmesini arzu etmektedirler. Biz de grup olarak bunun değerlendirilmesini, bir daha gözden geçirilmesini arzu ettik'' dedi. 
     Adalet Bakanı Türk görüşmenin ardından MHP Grup Başkanvekili Köse ile birlikte bir açıklama yaptı. Türk, MHP Grubu'nun konuyu ayrıntılı olarak değerlendirmek için zamana ihtiyacı olduğunu, bunun için de üzerinde görüş ayrılığı olan maddeleri atlayarak, tasarının görüşülmesine devam edilmesini önerdiğini bildirdi. Adalet Bakanı Türk, Medeni Kanun'un ceza kanunu gibi sadece suç işleyenlere değil, herkese uygulandığını, bu nedenle üzerinde geniş bir toplumsal mutabakat aradığını bildirerek, MHP Grubu'nun bu önerisini olumlu değerlendirdiğini söyledi. MHP Grup Başkanvekili İsmail Köse de bir soru üzerine, mal rejimi ile ilgili maddeleri en kısa sürede değerlendirerek, sonucu Adalet Bakanı Türk'e ileteceklerini bildirdi. 
     Adalet Bakanı Hikmet Sami Türk daha sonra TBMM Adalet Komisyonu Başkanı Emin Karaa'yı ziyaret etti. Türk, Karaa ile yaptığı görüşmenin ardından gazetecilerin sorularını cevaplandırırken, yasal mal rejimi ile ilgili 79 maddenin görüşmesinin sonraya bırakılarak, 282. maddeden itibaren tasarının görüşmelerine devam edilebileceğini söyledi. Türk, mal rejimiyle ilgili maddeler üzerinde anlaşma sağlandığı takdirde, bu bölümün de daha sonra ele alınabileceğini kaydetti. 
     Adalet Komisyonu Başkanı Karaa da, Komisyon'un yarın toplanarak tasarıyı görüşmeye devam edeceğini söyledi. Karaa, tasarının nasıl görüşüleceği konusunda kararı Komisyon'un vereceğini de kaydederek, yasal mal rejimi bölümünün daha sonra görüşülmesi doğrultusunda bir önerge verilmesi durumunda bunun Komisyonca değerlendirileceğini ifade etti. 




</TEXT>
</DOC>
