<DOC>
<DOCNO> 19550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/soneko14.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 1.seans böyle geçti... 
</HEADLINE>
<TEXT>

     İMKB Ulusal-100 Endeksi, önceki kapanışa göre 309.72 puan artışla, 1. seansı 13,139.56 puandan tamamladı. 
     Hisse senetleri ortalama yüzde 2.41 oranında değer kazandı. Devlet Bakanı Kemal Derviş'in Türk Telekom'la ilgili olumlu açıklamalarıyla Borsa'da dün gerçekleşen yüzde 6.84'lük yükseliş sonrasında Endeks 13 bin seviyesini de aştı. 
     Seans, 12,825 puan seviyesinde alış ağırlıklı açıldı. İlk dakikalardaki hızlı alımlarla 13 bin puanı gören Endeks, hemen ardından hızlı kar realizasyonlarıyla 12,748 puana kadar geriledi. Seansın başında hızlı dalgalanan piyasa, yoğun hacimli alımlarla yükselişe geçti. İlk bir saat 13,140 puanla geçildi. 
     İkinci yarının başlarında en yüksek 13,328 puana yükselen Endeks, daha sonra kara yönelik satışlarla 13 bin seviyelerine indi. Seansın sonlarına doğru birara 13 bin puanın da altına gerileyen Endeks, kapanış alımlarıyla seansı 13,139.56 puandan tamamladı. 
     Kapanışta mali endeks 587.96 puanlık artışla 18,705.81 puana, sınai endeksi 144.67 puanlık artışla 9,837.31 puana, hizmet endeksi de 2.22 puanlık artışla 7,712.17 puana yükseldi. 
     Böylece, mali grup hisseler önceki kapanışa göre ortalama yüzde 3.25, sınai grubu hisseler yüzde 1.49, hizmet grubu hisseler de yüzde 0.03 oranında değer kazandı. 
     1. seansta işlem gören toplam 291 hisse senedinden 175'i değer kazandı. 60 hisse senedi değer yitirirken, 56 hissenin fiyatında ise değişiklik olmadı. Seansta, 561 trilyon 827 milyar 500 milyon liralık işlem hacmi oluştu. 1. seansta, Yapı Kredi Bankası, Akbank, Tüpraş, Garanti Bankası ve Doğan Holding en yoğun işlem gören hisseler oldular. 







</TEXT>
</DOC>
