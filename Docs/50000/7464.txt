<DOC>
<DOCNO> 7464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/dunya/dun01.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Generaller hükümeti 
</HEADLINE>
<TEXT>

İsrail’de Ariel Şaron başkanlığında ulusal birlik hükümeti kuruluyor. Şaron’un rakibi Ehud Barak savunma bakanı olacak. İki liderin de ortak özelliği emekli general olmaları 
     DIŞ Haberler ServİSİ 

     İsrail’de 6 Şubat’ta yapılan başbakanlık seçimini kazanan Likud lideri Ariel Şaron, ülke içi istikrarı sağlayacak ve Filistinliler karşısında "birlik ve beraberlik" profili çizecek ulusal hükümet oluşturma arayışında en büyük siyasi rakibi İşçi Partisi’den onay aldı. 
     Seçimi kaybettikten sonra İşçi Partisi liderliği ve milletvekilliğini bırakacağını açıklayan eski Başbakan Ehud Barak siyasi hayatında pek çok kez yaptığı gibi bir kez daha zikzak çizerek Şaron’un savunma bakanlığı önerisini kabul etti. Böylelikle 19 aylık başbakanlığı sırasında savunma bakanlığı görevini de üstlenen Barak yeniden bu koltuğa oturacak. 
     İşçi Partisi’nin bir başka sembol ismi Şimon Peres ise yeni hükümetin Dışişleri Bakanı olacak. Şaron’un, Peres’i Filistinlilerle yapılacak barış görüşmelerinde "güven telkin eden imajı" dolayısıyla "özellikle" istediği belirtildi. 
     
Filistinliler karamsar      İkisi de emekli general olan 72 yaşındaki Şaron ile 59 yaşındaki Barak’ın yeni hükümet için anlaşmaları Filistinlileri karamsarlığa itti. Arafat’ın siyasi danışmanı Ahmed Abdülrahman "İki generalin kurduğu hükümetin barış sürecini dondurmasından ve şiddeti tırmandırmasından endişe ediyoruz" açıklamasını yaptı. 
     Bu arada, İsrail’in Lübnan sınırı ile Filistin’de dün meydana gelen olaylarda bir Filistinli güvenlik görevlisi ve bir İsrail askeri öldürüldü. 
     
Kamikaze şoför akraba intikamı almış      Tel Aviv’de bir durağa otobüsüyle dalarak 8 kişinin ölümüne neden olan Filistinli şoförün, saldırıyı, İsrail askerinin öldürdüğü bir yakınının intikamını almak için düzenlediği açığa çıktı. 
     İsrail iç güvenlik servisi Şin Bet tarafından sorgulanan 35 yaşındaki Filistinli şoför Alaa Halil Ebu Alba’nın sorgusu sırasında, herhangi bir örgütle bağlantısı olmadığını söylerek, saldırıyı, iki hafta önce Gazze’de İsrail ordusu tarafından öldürülen bir yakınının intikamını almak için düzenlediğini belirttiği kaydedildi. İsrail’de çalışan Filistinli işçileri taşıyan bir şirkette şoför olarak çalışan Ebu Alba’nın sözünü ettiği yakınının ise, İsrail askerlerince açılan ateşte öldürülen 28 yaşındaki Abdullah Ebu Kirş olduğu öğrenildi. 
     


 DÜNYA 














</TEXT>
</DOC>
