<DOC>
<DOCNO> 42366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/ekonomi/eko08.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci sınıf birinci adamlar 
</HEADLINE>
<TEXT>

Ankara Kulisi ZÜLFİKAR DOĞAN 
     BUDAPEŞTE 

     Avrupa Birliği AB Ekonomi ve Para Politikaları Komisyonu’nun düzenlediği Euro 2002 Konferansı’ için Macaristan’ın Başkenti Budapeşte’ye geldiğimizde dört yıl öncesine oranla gördüğümüz büyük değişim bizi hayrete düşürdü. Özelleştirmesini tamamlamış kurumlarını oluşturmuş, yılda 10 milyar dolarlara varan yabancı sermayeyi sünger gibi çeker hale gelmiş. 
     Polonyalılar’ı dinleyince, dudaklarımız uçukladı. Sekiz yılda yüzde 65’den yüzde 6’ya inen enflasyon, yüzde 5’in altına düşmeyen büyüme hızı, tamamlanan özelleştirme, 30 milyar doları aşkın yabancı sermaye yatırımı. Çek Cumhuriyeti, Bulgaristan, Romanya ve diğer aday ülkelerin bankacıları gerine gerine ülkelerindeki gelişmeleri, AB’ye tam üyeliğe hazır olduklarını anlatıyorlar. 
     
     Doğu Avrupa atakta 
     Duydukça, dinledikçe içimiz sızlıyor. Çok değil 10 - 15 sene önce Doğu Bloku’ndan yeni kopan bu ülkelere Türkiye özelleştirme, dışa açık büyüme, piyasa ekonomisine geçiş dersleri veriyordu. Şimdi biz ders alacak hale gelmişiz, haberimiz yok. Avrupa, Euro’ya geçiyor. AB üyesi ülkelerin ve aday ülkelerin iş adamları, bankacıları, sigortacıları Budapeşte’de. Türkiye’den İtalyan Intesa’nın Türkiye temsilcisi Mehmet Buçukoğlu dışında bankacı yok. İntesa, Macaristan’da sahip olduğu bankaya ilaveten şimdi de BankBudapeşt’i alma görüşmelerini sürdürüyor. Yani burada ikinci bankalarını alacaklar. Diğer pekçok aday ülkede de Intesa, banka sahipi olmuş durumda. 
     
     Türkiye birikimli, ama... 
     O kadar içe dönük yaşıyoruz ki, dünyada olan bitenden haberimiz yok. Konuşanları dinleyince, canımız sıkılıyor. Çoğu Türkiye’de ancak ikinci, üçüncü sınıf bankacı olabilecek kişiler, Avrupa’nın para politikalarını, yönlendiriyor. Türkiye’deki birikimi, beyin gücünü düşündükçe gerçekten biz bu ülkelerin çoğundan daha öndeyiz. 
     Ufkumuzu genişletmezsek, kendi güç ve birikimimizi kendimiz yok sayarsak, komplekslerimizden bilgiden ve birikimden korkma duygularından arınamazsak, daha boynumuza çok ip takıp bizi dolaştırırlar. Sadece, üç gündür burada konuşulan şu Amerika’daki terörist saldırı bile Türkiye’yi dünyanın gündemine oturtabilirdi. 
     
     Kafamızı dolara taktık 
     Bu konuda söyleyecek çok şey olmasına rağmen, Türkiye derdini bile anlatmakta aciz kalıyor. 3 milyonluk, 5 milyonluk eski Doğu Bloku ülkeleri, bu ülkelerin bankacıları, işadamları karşımıza geçmiş, böbürlenerek ahk m kesiyor. Koskoca Türkiye, vurduğu yerden ses getirebilecekken, suskun, içine kapanık, kafayı dolara takmış, her gün yeni bir krizle uyanarak, kendi kendini yok ediyor. 
     
Bizde yastık altında, Macarlarda çorap içinde      1 Ocak’tan itibaren Euro’yu kullanmaya başlayacak AB ülkeleri, 65 milyar Euro’yu tedavüle sokmak için tırlarla dağıtıma başlarken, bir yandan da tarihin en büyük karapara operasyonunu gerçekleştirme hazırlığında. 
     Avrupa Parlamentosu ekonomi ve para politikaları komisyonu başkanı Christa Plath, ulusal paraların yerine Euro’nun kullanıma girecek olmasıyla gerçekleşecek para değiştirme operasyonunda, kayıtdışı ya da kara ekonominin büyük ölçüde kayda gireceğini, sistemin kaçaklarının kapanacağını anlattı. Ayrıca Euro’ya geçişle birlikte bu 12 ülkede politikacıların popülizm yapma alanları da daralacak. Paranın kontrolü, piyasadaki Euro miktarının denetimi Avrupa Merkez Bankası’nda olacağından, hükümetler artık bol keseden popülist vaatlerde bulunamayacaklar. 
     
     Sosyalist dönem alışkanlığı 
     Macar Merkez Bankası Başkanı Zsigmond Jarai, bu değişimden yaklaşık 1 milyar Euro’nun bankalara gireceğini, halkın eski sosyalist dönem alışkanlığıyla çorapta sakladığı’ markları, frankları bankalara getirip Euro ile değiştirmek zorunda kalacağını söylüyor. 
     Bizde de 1 Aralık’ta başlayacak değişimle Merkez Bankası en az 19-20 milyar mark yastıkaltı paranın’ değişime gelmesini, bunun en az yarısının sistemde kalmasını tahmin ediyor. 
     Macarlarla Türkler’in Orta Asya’da aynı boydan geldikleri tarih kitaplarında yazıyor. Zaten en yaygın isim Hun İmparatoru Attila’nın ismi. Macaristan’ın İngilizcesi de Hungari. Gerçekten de büyük benzerlik var değil mi Onlarda paralar çorap içinde, bizde yastık altında. 
     



 EKONOMİ 


















</TEXT>
</DOC>
