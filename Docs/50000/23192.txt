<DOC>
<DOCNO> 23192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sonspo08.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan İkinci Başkanı Galliani "Terim için karar 18 Haziran'da" 
</HEADLINE>
<TEXT>

     AC Milan Kulübü İkinci Başkanı Adriano Galliani, Fatih Terim'i kastederek, ''Türk teknik direktör, sezon sonuna dek beklemesi gerektiğini biliyor'' dedi. 
     Adriano Galliani, dün gece İtalyan gazetecilere verdiği demeçte, ''Türk teknik adam biliyor ki, lig sonuna dek beklemek zorunda kalacak. Çünkü yalnızca 18 Haziran'dan sonra Milan'ın teknik direktörünün kim olacağına karar vereceğiz. Teknik direktörün kim olacağına karar vermeden de yardımcılarını kararlaştırmak anlamsız olur'' diye konuştu. 
     Galliani ayrıca, başbakan olacak kulüp başkanı Silvio Berlusconi'nin, kulüp başkanlığını bırakmayacağını da söyledi. Avrupa Şampiyonlar Ligi finali için 3 gündür Milano kentinde bulunan Fatih Terim'in, merakla beklenen AC Milanlı yöneticilerle görüşmesinin ise gerçekleşmediği söylenirken, yalnızca maç akşamı statta ayaküstü görüştükleri belirtildi. 
     Bu arada Tutto Sport Gazetesi, AC Milanlı yöneticilerden Galliani ve Braida'nın dün akşam Terim'in kaldığı otelin arka kapısından girerek Türk teknik direktörle görüştüklerini savundu. Gazete, ''Terim, 18 Haziran'da açıklanacak'' başlığında verdiği haberde, ''Artık herkes Terim'in Milan'ın teknik direktörü olacağını biliyor. Ama iş 18 Haziran'da resmiyete dökülecek'' yorumunda bulundu. 







</TEXT>
</DOC>
