<DOC>
<DOCNO> 24817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/soneko03.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD "Sorunlar radikal önlemlerle çözülebilir" 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, Türkiye’nin çok ciddi ekonomik krizle karşı karşıya bulunduğunu, yaşanılan sorunların radikal önlemlerle çözüme kavuşturulabileceğini söyledi. 
     Bayramoğlu, Kahramanmaraş’ta düzenlenen "Türkiye’nin Ekonomik Meseleleri ve Çözüm Önerileri" konulu konferansta, "1960-1980 yılları arasında, Türkiye’nin kaynakları bazı güçlü lobilere aktarılarak zengin edildi. 1980’den sonra da oluşan bu sermayenin telkinleriyle, üretim yerine başka modellere ve geri dönüşü olmayan yatırımlara ağırlık verildi" dedi. 
     Bunun sonucunda, devletin başına faiz belasının getirilmesiyle, sürekli borçlanıldığını ve bugünkü acı tabloya gelindiğini belirten Bayramoğlu, şöyle devam etti "Gelinen noktada ilk olarak faiz illetinden devletin kurtarılması gerekir. Radikal önlemler alınıp ekonomik sorunlara çözüm bulunmaması durumunda, daha ciddi krizlerle karşılaşabiliriz. Daha büyük bir kriz yaşamamak için bir kaç ay içinde gerekli tedbirleri almak zorundayız. Aksi takdirde sonbaharda üçüncü bir krizle karşılaşabiliriz. Kriz tellallığı yapmıyoruz. Ancak, rakamlar bunu gösteriyor. 
     Türkiye, çok hassas konumda bulunuyor. Ekonomik sorunlar çözümsüz değil. Karamsar olmaya gerek yok. Yeter ki, yapmamız gerekenleri yapabilelim. Türkiye, radikal önlemlerle 3 ayda stabile olur. Türkiye’de bunu yapacak dinamik yapı mevcut." 
     







</TEXT>
</DOC>
