<DOC>
<DOCNO> 30349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/dunya/adun.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs’ta anten isyanı 
</HEADLINE>
<TEXT>

Rum kesimindeki İngiliz üssüne dikilen dev haberleşme anteni Rumları sokağa döktü. Bin gösterici İngiliz polisiyle çatıştı, çok sayıda araç ve binayı yaktı, 31 kişi yaralandı 
     DIŞ HABERLER SERVİSİ 

     Güney Kıbrıs’taki Agratur İngiliz RAF Kraliyet Hava Kuvvetleri askeri üssü yetkililerinin, Agratur Gölü’ne dünyanın en yüksek ve en geniş anteni olarak nitelendirilen bir haberleşme antenini dikme girişimi Rumları isyan ettirdi. 
     Antenin sağlık sorunlarına yol açacağı gerekçesiyle yapılan eylemlerde başı çeken bir Rum milletvekilinin tutuklanması üzerine olaylar daha da kızıştı ve protestocular bir İngiliz karakoluna saldırarak polis otomobillerini ve çevredeki ağaçları ateşe verdi. Yaklaşık bin protestocunun katıldığı olaylarda en az 31 kişi yaralandı. 
     
     Sağlığa zararlı 
     100 metrelik antenin çok geniş bir bölgede elektromanyetik alan yaratacağını ve bunun insan sağlığı ve çevreye büyük zarar vereceğini savunan Rumlar, anten dikilecek bölgede çeşitli protesto eylemleri düzenlediler. Eylemcilerin başını çeken Demokratik Parti DİKO Milletvekili Marios Matsakis önceki gün bir arkadaşıyla birlikte bölgedeki yüksek bir kuleye çıkarak çalışmaları protesto etti ve 6 saat süreyle kuleden inmedi. 
     İngiliz üsler polisinin çektiği tel örgüleri de kesen Matsakis’in tutuklanması üzerine şiddetlenen olaylarda, taş ve sopalarla karakolu basan göstericiler, üs polisiyle çatışmaya girdi. 
     
     Milletvekili serbest 
     Rum göstericiler, 7 polis aracıyla bazı antenleri ateşe verdi. Matsakis ise tutulduğu İngiliz karakolu tarafından serbest bırakıldı. Rumların eylemleri ancak dün sabah saatlerinde sona erdi. 
     Rum Meclis Başkanı Dimitris Hristofyas, İngilizlerin tek yanlı davranışlarına tepkisini dile getirip eylemcilere destek verirken, Rum yönetimi Dışişleri Bakanı Yannakis Kasulides ise Matsakis’in eylemini ve İngiliz Üsler Polisi’nin tutumunu kınadı. Kasulides, "Gösteriler neyi amaçlıyor, Kıbrıs sorununda yeni bir cephe mi açılmak isteniyor " dedi. 
     



 DÜNYA 












</TEXT>
</DOC>
