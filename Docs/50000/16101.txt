<DOC>
<DOCNO> 16101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sonspo02.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet 6 sayı attı...Kings uzatmada güldü 
</HEADLINE>
<TEXT>

     ABD Profesyonel Basketbol Ligi NBA'de Hidayet Türkoğlu'nun 6 sayı attığı maçta Sacramento Kings, deplasmanda San Antnonio Spurs'ı uzatmada 107-105 yendi. 
     Sacramento'daki karşılaşmada, ligde en iyi galibiyet serisine sahip takım olan San Antonio Spurs karşısında 2 sayı farkla galip gelen Sacramento Kings, bu sezon uzatmada en çok maç kazanan takım oldu. Uzatmada 9. galibiyetini alan Kings'de, 24 dakika oynayan Hidayet Türkoğlu, 6 sayı attı, hepsi savunma olmak üzere 4 ribaunt aldı, 2 blok ve 1 asist yaptı, 1 de top çaldı. Uzatmada oynamayan Chris Webber 26, Vlade Divaç 20, Predrag Stojakoviç da 16 sayıyla maçı tamamladılar. 
     Üst üste 5 galibiyetten sonra yenilgiyle tanışan Spurs'da ise bu sezon en skorer oyununu çıkaran Tim Duncan, 42 sayı, 11 ribaunt, 4 blok ve 5 asist gerçekleştirdi. 
     Doğu Bölümü Merkez Grubu lideri Milwaukee Bucks, evinde Utah Jazz'ı 115-93 yenerek play-off turuna grup lideri olarak katılmayı garantiledi. 
     1985-86 sezonundan bu yana ilk kez böyle bir başarıyı yakalayan Bucks'da Ray Allen, 43 sayı üreterek kariyerinde bir maçtaki en yüksek skoruna erişti. 
     Jazz'da Donyell Marshall ve Danny Manning, potaya 14'er sayı bıraktı. 
     Ligin başarılı ekiplerinden Doğu Bölümü Atlantik Grubu lideri Philadelphia 76ers da deplasmanda Orlando Magic'e 101-77 yenildi. 
     Orlando'daki maçta, ilk yarıda 25 sayı atan Tracy McGrady, 31 sayıyla maçın en skorer oyuncusu oldu. Takımda Troy Hudson 21 sayı, Bo Outlaw da 14 ribaund gerçekleştirdi. 
     7 Şubat'ta Houston Rockets'a 25 sayı farkla yenildikten sonra en ağır yenilgisine uğrayan 76ers'da, Tyrone Hill 16 sayı attı. Bu sezon ligde en çok sayı atan oyuncu olan Allen Iverson ise 12 sayıda kaldı. 
     Ligde günün sonuçları şöyle 
Charlotte Hornets New Jersey Nets 88-78 Milwaukee Bucks Utah Jazz 115-93 Orlando Magic Philadelphia 76ers 101-77 San Antonio Spurs Sacramento Kings 105-107 Vancouver Grizzlies Portland Trail Blazers 87-100 Los Angeles Lakers Minnesota Timberwolves 119-102 



</TEXT>
</DOC>
