<DOC>
<DOCNO> 33245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/sontur06.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'a Kültür Bakanı'ndan destek... 
</HEADLINE>
<TEXT>

     Kültür Bakanı İstemihan Talay, Tarkan'ın, Türk popunu dünyaya tanıtan çok büyük bir sanatçı olduğunu belirterek, bu sanatçının Aspendos'da konser vermesinin, Türkiye'nin tanıtımı açısından da büyük önem taşıdığını söyledi. 
     Talay, Kayseri Valisi Nihat Canpolat'ı ziyaret ederek, ildeki tarihi ve kültürel mekanlar hakkında bilgi aldı. Bakan Talay, sanat vekültürün, tüm vatandaşların ekmek, su, hava kadar ihtiyaç duyduğu değerler olduğunu belirtti. 
     Talay, Kültür Bakanlığı'nın bu ihtiyacı gidermek için dün akşam ilki Kayseri'de gerçekleştirilen konserler düzenlediğini belirterek, ''Gerek konser gerek sergi olsun, bakanlığımız 30 Eylül'e kadar 3582 Kültür Bakanlığı sanatçısının katılımıyla, 82 yerde onbinlerin katılacağı büyük sanat buluşmaları gerçekleştirecek'' dedi. 
     İstemihan Talay, sanatın her çeşidinin, zarar vermemek veya zararları önlenmek şartıyla, tarihi mekanlar içinde gerçekleştirilmesidurumunda daha büyük anlam kazanacağını belirterek, bir süreden beri tartışma konusu olan Tarkan'ın Aspendos'da vereceği konsere destek verdi. 
     Tarkan'ın Türk popunu dünyaya tanıtan çok büyük bir sanatçı olduğunu bildiren Bakan Talay, şunları söyledi 
     ''Aspendos'a gelen dinleyicilerin yüzde 95'i, Antalya'daki turistlerden oluşuyor. Burası, İtalyan, Fransız, Alman, İngiliz turistlerin sık geldiği, bir tür dünyaya açılan pencere. Böyle bir yerde bu konserin yapılması, bizim tanıtımımız açısından da önem taşımaktadır. Dolayısıyla Tarkan herhangi bir sanatçı olmadığı gibi, bu mekan da herhangi bir mekan değildir. Gelen seyircilerin niteliği ile bu tür kavramlar bütünleştiği zaman, Kültür Bakanlığı'nın burdaki amacının, Türkiye'nin sanat birikimini tanıtmak, aynı zamanda Aspendos gibi çok büyük bir antik tiyatroyu dünyaya göstermek ve yabancı konuklarımıza da Türk sanatını ve Aspendos'u nasıl 1600 yıldan beri koruyarak geliştirdiğimizi, yaşattığımızı anlatmayı amaçladık.'' 
     Talay, 2 yıldır Aspendos'da çok önemli restorasyon çalışması yapıldığını, yapısının güçlendirildirilerek sağlamlaştırıldığını ve güvenliğinin artırıldığını da vurguladı. 






</TEXT>
</DOC>
