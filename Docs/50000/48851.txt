<DOC>
<DOCNO> 48851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/ekonomi/eko07.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
31 Ekim şartına durdurma kararı 
</HEADLINE>
<TEXT>

Anayasa Mahkemesi, enerji işletme devirlerinin yapılması için son tarihi 31 Ekim’e kadar uzatan maddenin yürütmesini durdurdu 
     EKONOMİ SERVİSİ 

     Anayasa Mahkemesi, Elektrik Piyasası Yasası’nın, kamuya ait elektrik enerjisi üretim ve dağıtım tesislerinin işletme hakkı devirlerinin 31 Ekim’e kadar tamamlanmasını öngören geçici maddesi hakkında yürütmeyi durdurma kararı verdi. Maddenin iptaliyle ilgili istem ise daha sonra karara bağlanacak. 
     
     Süre sınırı kalkıyor 
     Anayasa Mahkemesi Başkanvekili Haşim Kılıç, Elektrik Piyasası Yasası’nda değişiklik yapan yasanın birinci maddesinin iptali istemiyle DYP’nin açtığı davayı örüştüklerini ve söz konusu süreyi 31 Ekim 2001 tarihine kadar uzatan madde hakkında yürütmeyi durdurma kararı verdiklerini bildirdi. Kılıç, yasanın kısmen iptaliyle ilgili başvuru hakkında esasa ilişkin karar verilinceye kadar maddenin yürürlüğünün durdurulduğunu açıkladı. 
     Devlet Bakanı Kemal Derviş ile Enerji Bakanı Zeki Çakan önceki gün Hazine garantisi istemeyen firmalarla sözleşme için süre sınırlaması olmaksızın görüşeceklerini açıklamışlardı. 
     Bakanlar garantide ısrar edenlerle ise sözleşmeleri iptal edip varlık satışına yöneleceklerini açıklamışlardı. 
     
TÜSİAD’tan sert tepki      TÜSİAD, enerji sektöründeki işletme hakkı devirlerinin iptal edilmesi ve Yap-İşlet-Devret projelerine de sınırlı Hazine garantisi verilmesini "büyük bir talihsizlik" olarak nitelendirdi. TÜSİAD, kararın yerli ve yabancı sermayeli yatırım yapılmasını olanaksızlaştırdığını, özelleştirmeyi de fiilen yürürlükten kaldırdığını iddia etti. 
     Durumun "büyük bir talihsizlik" olarak nitelendirildiği TÜSİAD açıklamasında, "Şimdiye dek yoğun emek ve para harcanmış olan bu projelerin iptali, ekonomimizin hızla daraldığı bir dönemde son derece olumsuz sonuçlar doğuracaktır" denildi. 



 EKONOMİ 






















</TEXT>
</DOC>
