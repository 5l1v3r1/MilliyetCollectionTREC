<DOC>
<DOCNO> 3392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/sonspo04.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Kutluay, Yunanlı basketbolseverleri büyüledi 
</HEADLINE>
<TEXT>

     Yunanistan'ın AEK basketbol takımının Türk yıldızı İbrahim Kutluay, performansı ve sempatik tavırlarıyla Yunanları büyüledi. 
     Yunan basını, İbrahim Kutluay'ın başarısının, geçen hafta sonu Patras kentinde yapılan All Star Game karşılaşmasındaki performansıyla bir kez daha tescil edildiğini yazdı. Atina'da yayınlanan günlük spor gazetesi Sportime, sahadan büyük beğeni kazanarak ayrılan Kutluay'ın güleç ve keyifli tavrıyla Yunan taraftarın gönlünü kazandığını belirtti. 
     Sportime, ''AEK takımının top gun'ı, sahadaki başarısının yanı sıra tavrıyla da gerçekten büyüledi'' dedi. Elefterotipia gazetesi ise Yunan basketbol tutkunlarının Kutluay'ı göklere çıkartarak ilahlaştırdıkları yorumunu yaptı. Sporun ülkelerin yakınlaşmasına katkısının gözardı edilemez bir gerçek olduğunu vurgulayan Fos Gazetesi de İbrahim Kutluay'ın Yunanistan'da bulunmasının Türk-Yunan dostluğuna yönelik çabalara büyük katkı yaptığı değerlendirmesinde bulundu. 
     Spor gazeteleri, İbrahim Kutluay'ı konu alan haberlerinde, ünlü oyuncunun geçen cumartesi akşamı Yunanistan Dışişleri Bakanı Yorgo Papandreu'nun elinden turnuvada en çok sayı atan yabancı oyuncu ödülünü aldığını da hatırlattılar. 




</TEXT>
</DOC>
