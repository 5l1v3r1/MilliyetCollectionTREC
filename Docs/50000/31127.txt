<DOC>
<DOCNO> 31127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sondun13.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Araç sayısı 2 kat arttı, trafik kazalarında ölüm oranı yüzde 50 azaldı 
</HEADLINE>
<TEXT>

     Belçika'da, son 25 yılda taşıt sayısının iki misli arttığı, kazalarda can verenlerin sayısında ise yarıdan fazla azalma görüldüğü açıklandı. 
     Ulusal İstatistik Enstitüsü'nün INS açıklamasına göre, Belçika'da her gün ortalama 4 kişi trafik kazalarında ölüyor. 
     INS, 1972 yılında, ülkede 2 milyon 733 bin taşıt bulunduğunu, 3 bin 101 kişinin kazalarda öldüğünü, 2000'de ise taşıt sayısının 5 milyon 596 bin'e çıktığını, ölü sayısının bin 470'e indiğini açıkladı. Enstitünün verilerine göre, trafik kazalarında ölü sayısının azalmasının nedenleri arasında, 70'li yıllarda başlatılan sürat kısıtlamaları, alkol yasak ve kontrolları, kemer kullanma mecburiyeti uygulaması gibi unsurlar bulunuyor. INS, 1999 yılında 72 bin 543 kişinin, 2000'de ise 69 bin 431 kişinin trafik kazalarında yaralandığını belirterek, bu rakamların ''kabul edilemez'' olduğunu vurguladı ve önlemlerin sertleştirilmesini, kontrollerin artırılmasını istedi. 







</TEXT>
</DOC>
