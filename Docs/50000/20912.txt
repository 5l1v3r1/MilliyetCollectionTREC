<DOC>
<DOCNO> 20912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sontur22.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Lara'nın babası bugün toprağa verildi 
</HEADLINE>
<TEXT>

     Kadıköy’de Mavi Çarşı’ya düzenlenen molotofkokteylli saldırı sonucu çıkan yangında 2 yıl önce annesini yitiren Lara Şahinöz, dün ölen babasını bugün toprağa verdi. 
     Ertuğrul Şahinöz’ün cenazesi, Karacaahmet Camii’nde yakınları ve sevenlerinin katılımıyla düzenlenen cenaze töreninin ardından Karacaahmet Mezarlığı’na defnedildi. 
     Cenaze töreninde, Mavi Çarşı olayı sonrası anne acısını yansıtan sözleri ve fotoğraflarıyla uzun süre basının gündeminde yer alan ve o zamanlar 10 yaşında olan Lara Şahinöz yine basının ilgi odağı oldu. Lara, cenaze toprağa verilmeden önce tabutun yanına gelerek babasıyla vedalaştı ve elindeki çiçeği tabutun üzerine yerleştirdi. 
     Lara’nın tabutun başında "anne ve babalarınızın kıymetini yaşarken bilin" sözleri törene katılanları duygulandırdı. 
     Oldukça üzgün olduğu ve üvey ablası Işın Şahinöz ile okul arkadaşları tarafından teselli edildiği görülen küçük kızın, bundan sonra teyzesinin yanında kalacağı öğrenildi. 
     







</TEXT>
</DOC>
