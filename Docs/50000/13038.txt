<DOC>
<DOCNO> 13038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/son/sontur06.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'den Genel Başkanlığa sınırlama getiren yasa önerisi 
</HEADLINE>
<TEXT>

     DYP Genel Başkan Yardımcısı Hasan Ekinci, parti genel başkanlarının 5 olağan genel kuruldan sonra hiçbir partide genel başkan adayı olamamasını öngören yasa taslağı hazırladıklarını söyledi. 
     Ekinci, parti Genel Merkezi'nde düzenlediği basın toplantısında, milletin öncelikli meselelerini yasal hale getirmek için partisinde kendisinin başkanlığında bir komisyon kurulduğunu ve bu komisyonun çalışmalarını tamamladığını belirtti. Ekinci, şunları söyledi 
     "Siyaset kurumunu ve Meclis'i güven verici hale getirmek için siyasi çözümü başlattık. Halkın talebi olan 3 yasa taslağını yeniden hazırladık. Bunlar siyasi partiler kanun taslağı, seçim kanunu taslağı ve seçimlerde siyasi partilerin ve adayların şeffaf hareket etmeleri için hazırlanan taslaklar. Bizim ortaya koyduğumuz seçim sistemi, bireylere özgürce ve istedikleri gibi seçme hakkı tanıyan tercih sistemidir. AB'ye girdiğimiz bu dönemde, siyasi partilere üyelik meselesini sağlıklı bir tabana oturtacağız. Türkiye'de liderler değişememektedir. Siyasi partiler yasa taslağında, genel başkanların 5 olağan genel kuruldan sonra hiçbir partide genel başkan adayı olamayacağına ilişkin bir hüküm getiriyoruz. AB normlarında bir denetim ve şeffaflık getiriliyor. Seçim öncesinden sonuna kadar adaylar sürekli olarak denetlenecek. Bu krizden ve çıkmaz sokaktan çıkmanın yolu budur." 




</TEXT>
</DOC>
