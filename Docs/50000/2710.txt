<DOC>
<DOCNO> 2710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/siyaset/siy03.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’ye TÜSİAD desteği 
</HEADLINE>
<TEXT>

TÜSİAD "Kopenhag kriterlerinin bizi zayıflatmak için düzenlenmiş bir komplo olduğu yaklaşımı, Türkiye’deki siyasi reformların önünü tıkamaktan başka bir işe yaramamaktadır" 
     EKONOMİ SERVİSİ 

     Türk Sanayicileri ve İşadamları Derneği TÜSİAD , siyasi alanda Kopenhag kriterlerine Türkiye’nin uyum perspektifinin, Ulusal Program’da eksiksiz olarak yer alması gerektiğini bildirdi. 
     TÜSİAD’dan yapılan yazılı açıklamada, AB’nin Katılım Ortaklığı Belgesi KOB çerçevesinde evrensel insan hakları ilkelerini ve AB’deki ortak demokratik standartları tanımladığı ve Türkiye’nin bu standartlara uyum sağlamasını istediğine dikkat çekildi. Açıklamada, "AB’nin bu konudaki yaklaşımı, Türkiye’nin bugünkü üniter devlet yapısı, anayasal düzeni ve yurttaşlık kavramı sınırları içindedir. Reform taleplerinin odak noktasını yasal düzenimizdeki bireysel özgürlükleri ve kültürel kimliklerin ifadesini yasaklayıcı mevcut yasal düzenlemeler oluşturmaktadır" denildi. 
     
Asgari müşterekler      AB’nin, kendi içindeki anlayış ve uygulama farklarını da dikkate alarak asgari müşterekler temelinde bir yaklaşım sergilediğine dikkat çekilen açıklamada, "Bu gerçekler gözönüne alındığında, Kopenhag kriterlerinin bizi zayıflatmak için düzenlenmiş bir komplo olduğu yaklaşımı, Türkiye’deki siyasi reformların önünü tıkamaktan başka bir işe yaramamaktadır" görüşüne yer verildi. 
     Türkiye’nin Kopenhag kriterleri ilan edilmeden çok önce tartışmaya başladığı siyasi reformların, ülkemizde toplumsal ilişkilerin daha sağlıklı bir zemine oturması için gerekli olduğu vurgulanan açıklamada, şöyle denildi 
     
Ulusal programda yer almalı      "Bu anlayış ve siyasi reform sürecinin bir uzantısı olarak, siyasi alanda Kopenhang kriterlerine Türkiye’nin uyum perspektifi Ulusal Program’da eksiksiz olarak yer almalıdır. Hükümet’in 2001 yılının ilk yarısında bu konuda ciddi adımlar atarak Türkiye’nin Kıbrıs, Ege sorunları ve AB savunma boyutu gibi konulardaki haklı konumunu daha güçlü olarak gündeme yerleştirebileceğine inanıyoruz." 
     


 SİYASET 



















</TEXT>
</DOC>
