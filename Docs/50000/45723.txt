<DOC>
<DOCNO> 45723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sondun18.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan halkı Kabil'den kaçıyor.... 
</HEADLINE>
<TEXT>

     Afgan halkı, ABD'nin başkent Kabil'e gece boyunca düzenlediği harekatın ardından, havanın aydınlanmasıyla kenti terk etmeye başladı. 
     Bebekler, çocuklar ve yaşlılardan oluşan binlerce Afgan, otobüsler ve kamyonlarla ABD'nin hedefleri arasında olmayan bölgelerle komşu Pakistan'a ilerlemeye başladı. 
     Çevrelerine korkuyla bakan Afganlar, kış yaklaşırken onları çorak arazilere gitmeye zorlayan ABD'yi suçluyor. 
     Yaşlı sakat bir Afgan, ''Kaçıyoruz çünkü burası artık güvenli değil, ABD sağolsun. Şu küçük çocuğa bakın. Sizce, ABD'nin gürültü hediyelerine dayanabilir mi '' diyor. 
     Bir diğeri ise, ''Amerikalılara söyleyin, geçmişte savaşlar nedeniyle yeterince acı, yıkım ve kayıpla karşı karşıya kaldık. Bize kıymasınlar'' diye acısını dile getiriyor. 
     Öte yandan Kabil'de büyük bir kesim, dükkanlarını açarak ya da işyerlerine giderek günlük yaşantılarını devam ettiriyor. 
     Bunlardan biri, ''Güvende değiliz, ancak başka bir yere gidemeyiz. 
     ABD ve Batılı ülkeler, kışın hayatta kalmamız için insani yardım göndereceklerini söylüyorlar, ancak ilkin düzenledikleri saldırıları göz önünde bulundurmalılar'' diyor. 
     Kabil'de resmi daireler de Taliban gözetiminde açılmaya başladı. 
     






</TEXT>
</DOC>
