<DOC>
<DOCNO> 49983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sondun19.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Malezya " Eşcinsel İngiliz bakanlar buraya gelmesin kovarız" 
</HEADLINE>
<TEXT>

     Malezya Başbakanı Mahathir Muhammed, erkek arkadaşıyla ülkeye gelen herhangi bir eşcinsel İngiliz bakanın ''kovulacağını'' belirtti. 
     Muhammed, BBC radyosuna verdiği demeçte, ''Eğer İngiliz eşcinsel bakanlar erkek arkadaşlarını da beraberlerinde getirerek gelirlerse, kovarız'' dedi. 
     Müslümanların çoğunlukta olduğu Malezya'da eski Maliye Bakanı ve Başbakan Yardımcısı Enver İbrahim, eşcinsel ilişkiye girmek ve görevi kötüye kullanmak suçlarından 1998 yılında hapse mahkum olmuştu. Halen cezaevinde bulunan Enver İbrahim, 15 yıl hapis cezası almıştı. 
     Başbakan Mahathir Muhammed, bu konuda da yaptığı açıklamada, ''1998 yılında istifa etmeyi düşündüm. Ne yazık ki başbakan yardımcısıyla ilgili bir sorunum vardı. Bu ülkede eşcinsel olan bir başbakan yardımcısını kabul edemeyiz. Başka ülkelerin eşcinsel bakanları olabilir ama bu ülkede olamaz'' diye konuştu. 
     Başbakan Tony Blair, 1997 yılında iktidara geldiğinde, Kültür Bakanlığı görevine eşcinsel olduğu bilinen Chris Smith'i atayarak İngiliz politikasında yeni bir dönem başlatmıştı. Tarım Bakanı Nick Brown da eski sevgilisi bir gazeteye hikayesini satmaya çalışınca eşcinsel olduğunu açıklamıştı. 
     






</TEXT>
</DOC>
