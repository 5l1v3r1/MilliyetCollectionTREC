<DOC>
<DOCNO> 26325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/ekonomi/eko00.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
300 trilyonluk ek yük 
</HEADLINE>
<TEXT>

Buğday fiyatı ve işçi zammının telafisi için IMF’ye ek tedbir sözü verildi. Başta otoyollar ve köprü geçiş ücretleri olmak üzere yeni zamlar geliyor 
     ANKARA Milliyet 

     Uluslararası para Fonu IMF Türkiye Masası Şefi Juha Kahkonen, stand - by anlaşması çerçevesinde sekizinci gözden geçirme çalışmasını tamamlayıp Türkiye’den ayrılırken düzenlediği basın toplantısında, hükümetin programdan sapmaların telafisi için yeni önlemler alacağını açıkladı. 
     Kamu toplusözleşmeleri ve buğday alım fiyatında program hedefleri üzerinde artış yapılmasının bütçeye ek yük getirdiğini belirten Kahkonen, "Telafi edici önlemlerin bir kısmı yürürlüğe girdi. Birtakım önlemler de yürürlüğe girecek" dedi. 
     
     Faiz ve repo stopajı artabilir 
     Devlet Bakanı Kemal Derviş de Ankara’dan İstanbul’a hareketinden önce düzenlediği basın toplantısında, ortaya çıkan faturanın 1 katrilyon olduğunu belirtti. Bunun bir bölümünün vergi gelirlerindeki artıştan kapatılacağını belirten Derviş, 300 trilyon lira için arayışın sürdüğünü söyledi. 
     Derviş, otoyol ve köprü geçiş ücretlerine zam yapılabileceğini belirtti. Yeni ve bilinmeyen bir vergi olmayacağını’ da vurgulayan Derviş, "Nispeten ufak düzenlemelerle bu dengeyi tuttururuz" dedi. Bu çerçevede, mevduat faizi ve repo gelirlerinde yüzde 16 olan stopajın yüzde 18’e çıkartılması üzerinde durulduğu öğrenildi. Devlet tahvili, Hazine bonosu faizlerinden de yüzde 10 stopaj yapılması gündemde. Derviş, basın toplantısında, Emlakbank’ın kapatılmasına da değinerek, "Çalışanların zora gitmesine müsaade etmeyiz. Eğitim imk nları ve isteyenlere erken emeklilik teşviki uygulanacak" dedi. Derviş, Telekom Yönetim Kurulu, Enerji Piyasa Kurulu ile BDDK atamalarının da bir iki gün içinde gerçekleşeceğini söyledi. 
     
     Ücretler ödenemiyordu’ 
     Bir gazetecinin, 102 milyon liralık asgari ücretle nasıl geçinileceğini sorması üzerine de Derviş, "Program uygulamasıyla istihdam ve üretimde artış olacak ama henüz o naktada değiliz. Mart ve nisanda Türkiye gerçekten yanıyordu. Yüzde 200’lük faiz yüzde 15 aylık enflasyon... Hazine borçlanamıyordu. Hatta ücretlerin ödenip ödenmemesi kuşkuları vardı. Bunları atlattık, panik dönemi kapandı" dedi. 
     
     Eczacıbaşı’nın malik nesine gitti 
     Toplantının ardından İstanbul’a uçan Derviş, Bülent Eczacıbaşı’nın Yeniköy sırtlarındaki malik nesine gitti. Derviş, eşi Catherine, Hurşit Güneş, Asaf Şavaş Akat ve Eczacıbaşı ailesiyle akşam yemeği yedi. 
     
İki günde 40 saat uçacak      Bakan Derviş, ekonomik programı uluslararası finans çevrelerine anlatıp Türkiye’ye kaynak girişini sağlamak, özel bankaların sendikasyon kredilerinin yenilenmesini istemek için bugün Frankfurt’a gidecek. Frankfurt’ta Avrupa bankalarının yetkilileriyle görüştükten sonra New York’a uçacak olan Derviş, perşembe sabahı Türkiye’ye dönecek. Programa resmi desteğin sağlandığını belirten Derviş, "Özel bankaların ve yatırımcıların da Türkiye’deki pozisyonlarını artırmaları gerekiyor. 40 saatlik bir uçuş var ama iki toplantıya değecek" dedi. 
     



 EKONOMİ 





















</TEXT>
</DOC>
