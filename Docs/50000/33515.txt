<DOC>
<DOCNO> 33515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/dunya/adun.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Uykucuyu kovdular 
</HEADLINE>
<TEXT>

Dünyanın en kalabalık Müslüman ülkesi Endonezya’nın yolsuzluklara bulaşmış, üstelik her fırsatta uyuklayan ve çok az gören gözleri yüzünden "kör" lakabıyla anılan Devlet Başkanı Abdurrahman Vahid gitmemekte direnince azledildi 
     DIŞ HABERLER SERVİSİ 

     212 milyonluk nüfusuyla dünyanın en büyük müslüman ülkesi olan Endonezya aynı birinciliği "siyasi istikraröda gösteremedi. Bu Güneydoğu Asya ülkesi, bağımsızlığını kazandığı günden bu yana görevlendirdiği üçüncü devlet başkanını da başından "zorla" atıverdi. 
     Endonezya’nın, 1950’lı yıllarda dünya sahnesine devlet olarak çıkmasından beri ilk kez demokratik yolla işbaşına gelen ama geldiği yoldan gitmemekte direnen Devlet Başkanı Abdurrahman Vahid, bir gece önce feshettiği parlamentonun kararıyla, "yolsuzluk ve yetersizlikten" dün azledildi. Parlamento, Vahid’in yerine, yardımcısı ve ülkenin bundan 34 yıl önce demokrasiye geçmek uğruna başından defettiği diktatör Sukarno’nun kızı Megavati Sukarnoputri’yi getirdi. 
     
     Polis, Vahid’i dinlemedi 
     Aslında adı "kör" lakabıyla birlikte anılan Vahid’e kalsaydı, en azından 2004 yılına kadar koltuğa yapışmakta direnecekti. Nitekim bunun için elinden geleni de yaptı. Kendisini görevden alacağını anlayınca, önceki gece alelacele kendisini tanımayan parlamentoyu ve orada çoğunluğu elinde bulunduran Suhartocu Golkar Partisi’ni feshetti. Ülkede de olağanüstü hal ilan etti. 
     Gelgelelim olağanüstü hali uygulayacak olan ordu ile polis bu emri dinlemedi. Bu durumda da ertesi gün azil kararı alan parlamentonun dediği oldu. 
     Şimdi Vahid, daha önce açıkladığı bir kararı, yani parlamento kendisini azletse bile saraydan ayrılmama kararını uygulayacak. Vahid’in Devlet Başkanlığı Sarayı’nda daha ne kadar oturabileceğini ise, muhtemelen ordu veya polisin tavrı belirleyecek. 
     1999 ekiminde yapılan seçimle ilk kez demokratik yoldan iktidara gelen Abdurrahman Vahid ve yandaşlarının 2 milyon dolarlık bir yolsuzluğa bulaştığının geçen yıl ortaya çıkması Vahid için sonun başlangıcı oldu. Ancak Vahid, muhalefetin deyişiyle "çeşitli daleveralarla" mahkemede aklandı. Ancak Parlamento aklamadı ve o güne kadar Vahid’in yanında olan partiler de karşısına geçti. 
     
     Seyahatleri bezdirdi 
     Bu arada devlet başkanının üst üste geçirdiği iki kalp ameliyatından sonra bedensel gücünü yitirip gittiği her toplantıda uyuması muhalefeti büsbütün hareketlendirdi. Zaten gözleri görmeme noktasında olan Vahid’in ülke iç karışıklıklar yaşarken en zor zamanlarında sık sık yurtdışı seyahatlere gitmesi bardağı taşıran son damla oldu. 
     
     Vahid olmasın da kim olursa olsun 
     Abdurrahman Vahid’in yerine getirilen 56 yaşındaki kadın Devlet Başkanı Megavati Sukarnoputri’nin iktidara gelişi tıpkı babasının halefi Suharto’nunkine benzedi. Parlamento destekli müstakbel diktatör Suharto, bağımsız Endonezya’nın kurucusu ve Megavati’nin babası Sukarno’yu, üç yıllık iktidarın ardından, 1966’da, "dikta özlemleri duyduğu ve yolsuzluk yaptığı" gerekçesiyle devirmişti. Bugün, doğup büyüdüğü saraya devlet başkanı olarak dönmeye hazırlanan Megavati, nispeten geç bir yaşta, yani 40’larının sonlarında politikaya girmiş ve Endonezya Demokratik Mücadele Partisi’nin lideri olarak 1999 seçimlerinde en fazla oyu toplamıştı. Megavati çoğunluğu kazandığı halde, Vahid’in politik manevralarıyla başkanlığı kaptırmış, yardımcısı olmaya razı gelmişti. Megavati, bugüne kadar halk önünde hiç konuşmamasıyla ve ülkenin geleceğine yönelik tek bir projesi olmamasıyla tanınıyor. İktidarı ise ise, muhaliflerin "Vahid olmasın da kim olursa olsun" demesine borçlu. 
     
     Her gelen koltuğa yapıştı 
     Endonezya, Hollanda’dan bağımsızlığını kazandığı 1950’den beri kendi rızasıyla koltuğu bırakan bir lider göremedi. Önce Sukarno geldi. 4 yıllığına seçilen Sukarno, "ülkenin kendine daha epey ihtiyacı olduğuna" karar verip seçim yapmayarak tam 17 yıl iktidarda kaldı. Parlamento sonunda isyan bayrağını çekti. Bu da müstakbel diktatör, Genelkurmay Başkanı Suharto’ya yaradı. Suharto, parlamentonun "Sukarno’yu azil" rüzgarını arkasına alıp 1966’da koltuğa oturdu ve bu koltuğa tam 32 yıl yapıştı. Kendisine karşı çıkan parlamentoları defalarca azledip, defalarca yenisini seçtirdi. Yolsuzluk söylentileri ayyuka çıkıp, halk 1998’de demokrasi talebiyle sokaklara dökülünce üstlerine ateş açtırdı. Çıkan olaylarda yüzlerce kişi hayatını yitirdi. Sonunda o da, yine ordu destekli parlamento tarafından azledildi. Ve Vahid ilk kez yapılan serbest seçimle, 1999’da iktidara geldi. Onun devrilme gerekçelerine ise yolsuzluk yanında bir de "yetersizlik" eklendi. İşin ilginci, öncekilerde olduğu gibi, Vahid’in yerine gelen Megawati de ordunun tam desteğine sahip. 
     



 DÜNYA 










</TEXT>
</DOC>
