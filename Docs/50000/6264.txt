<DOC>
<DOCNO> 6264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sondun01.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşcinsellerden Eminem'e protesto 
</HEADLINE>
<TEXT>

     Ünlü rap sanatçısı Eminem, İngiltere'nin Manchester kentinde vereceği konser öncesinde, 100 kadar gösterici tarafından protesto edildi. 
     Konserin yapılacağı Manchester Arena'nın dışında toplanan göstercilerin, ünlü sanatçı aleyhinde ''bağnazlık ve nefrete son ver'' şeklinde sloganlar attıkları dikkati çekti. Herhangi bir şiddet olayının yaşanmadığı gösterinin Ulusal Öğrenci Eşcinsel, Lezbiyen ve Biseksüel Kampanyası adlı örgüt tarafından koordine edildiği öğrenildi. 
     Göstericiler, Eminem'in şarkılarında kullandığı sözlerin eşcinsellerin hayatı üzerinde olumsuz bir etkisi olduğu konusunda sanatçının dikkatini çekmek amacıyla bu eylemi gerçekleştirdiklerini ifade ettiler. Eminem'in İngiltere'ye gelişi, sanatçının Grammy ödülüne aday gösterilen The Marshall Mathers LP adlı albümündeki parçalarında eşcinseller ve kadınlar hakkında kin ve şiddet içeren ifadeler kullanması nedeniyle bu ülkedeki elektronik medyada büyük ilgi uyandırmıştı. 




</TEXT>
</DOC>
