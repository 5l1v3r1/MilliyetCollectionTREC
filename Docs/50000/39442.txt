<DOC>
<DOCNO> 39442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/dunya/dun02.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Irak’ı vurdu 
</HEADLINE>
<TEXT>

     MURAD DOĞUKANLI Adana DHA 

     Irak’ın önceki gün ABD’ye ait pilotsuz bir casus uçağını düşürdüğünü açıklamasının ardından, İncirlik’ten kalkan Keşif Güç uçaklarına 36. paraleldeki "uçuşa yasak bölge"de ateş açıldığı, Keşif Güç uçaklarının da karşılık verdiği açıklandı. 
     ABD Hava Kuvvetleri Avrupa Komutanlığı’ndan yapılan açıklamaya göre, Adana’daki İncirlik Türk - ABD Ortak Savunma Tesisleri’nden önceki gün kalkan ve 36. paralelin kuzeyinde rutin keşif uçuşu yapan ABD savaş uçaklarına Musul’un kuzeyinde yerleşik Irak uçaksavarları tarafından ateş açıldı. Saldırıdan yara almadan kurtulan ABD uçakları Irak uçaksavar bataryasını vurarak üslerine döndü. Irak ise, bu saldırıda bir kişinin öldüğünü, üç kişinin yaralandığını öne sürdü. 
     
     350 bin sorti 
     ABD Savunma Bakanlığı’nın açıklamasına göre, Körfez Savaşı’nın başladığı 1991’den bu yana geçen 10 yılda Suudi Arabistan’da konuşlandırılmış olan Güney ve İncirlik’te konuşlu Kuzey Keşif Güç’e bağlı uçaklar, Birleşmiş Milletler kararıyla "uçuşa yasak" bölgelerde toplam 350 bin sorti uçuş yaptı. 1998’den itibaren kuzey ve güneydeki uçuşa yasak bölgelerde Irak uçaksavar bataryalarınca ABD ve İngiliz uçaklarına 1010, bu yıl 8 aylık dönemde ise 375 saldırı yapıldı. Son üç yıllık süreçte, Irak uçakları 32. paralelin güneyinde 160 kez uçuşa yasak bölgeyi ihlal etti. 
     



 DÜNYA 











</TEXT>
</DOC>
