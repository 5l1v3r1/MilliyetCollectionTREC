<DOC>
<DOCNO> 45614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sonspo06.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli basketbolcular Bilgisayar Fuarı'nda... 
</HEADLINE>
<TEXT>

     Basketbolda Cumhurbaşkanlığı Kupası'nı müzesine götüren Fenerbahçe bayan takımı ile lige hazırlanan erkek ekibi, COMPEX 2001 26. Bilgisayar Fuarı'na katılarak Fenerbahçe standını ziyaret etti. 
     Lütfi Kırdar Uluslararası Kongre ve Sergi Sarayı'nda yoğun ilgiyle karşılaşan Fenerbahçe Bayan Takımı, dün kazandığı Cumhurbaşkanlığı Kupası ile fuara geldi. 
     Fenerlist kurucularından Metin Şen tarafından karşılanan sarı-lacivertli takımın basketbolcularu, daha sonra eski başkanlardan Ali Şen'in de gelmesiyle Cumhurbaşkanlığı Kupası ile birlikte fotoğraf çektirdiler. 
     Fenerbahçe Bayan Takımı Kaptanı Arzu Özyiğit, en büyük kupayı kazandıkları için çok mutlu olduklarını belirterek, ''Cumhurbaşkanlığı Kupası'nı camiamıza hediye ediyoruz. En büyük kupa kabul edilen Cumhurbaşkanlığı Kupası'nı kazanmaktan dolayı mutluyuz. Hedefimiz bununla bitmiyor. Yeni sezonda lig şampiyonluğu ve Türkiye Kupası için mücadele edeceğiz'' diye konuştu. 
     Fenerbahçe Kulübü eski başkanlarından Ali Şen ise, fuar merkezinde en büyük standın Fenerbahçe standı olduğunu vurgulayarak, ''Fenerbahçe bir spor kulübüdür. Avrupa'da ya basketbol kulüpleri ya da futbol kulüpleri vardır. Ama Fenerbahçe, 14 branşta 850 sporcuyla mücadele ediyor. Bunu da bir çatı altında tutmak büyük bir başarıdır. Büyük bir başkanımıza ve yönetim kurulu üyelerine sahibiz'' diye konuştu. 
     Şen, Fenerbahçe'nin geçen sezon elde ettiği şampiyonluğunun da sürdüğünü belirterek, ''Teknik direktör Mustafa Denizli çok zeki biridir. Bazıları anlamasa da zekice konuşmalar yapıyor'' dedi. 
     Şen, Fenerbahçe'nin Avrupa Şampiyonlar Ligi'ndeki şansı konusundaki soruları da, ''Mustafa Denizli bu, mucizeye ve sürpriz yapmaya meraklı bir teknik adamdır'' diye yanıtladı. 
     






</TEXT>
</DOC>
