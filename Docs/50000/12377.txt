<DOC>
<DOCNO> 12377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sondun17.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
USSM'den Kosovalı Arnavutlar hakkında soruşturma 
</HEADLINE>
<TEXT>

     BM'ye bağlı Uluslararası Savaş Suçları Mahkemesi USSM savcıları, Kosova ve Sırbistan'da savaş suçu işledikleri iddia edilen Kosovalı Arnavutlar hakkında iki ayrı soruşturma açılması emrini verdi. 
     USSM Başsavcısı Carla del Ponte, Yugoslav ve Sırp adalet bakanları Momcilo Grubaç ve Vladan Batiç ile düzenlediği basın toplantısında, Arnavut militanların insanlığa karşı suç işlediği, savaş kanunları ve kurallarını ihlal ettiği söylentileri üzerine, iki yeni soruşturma açıldığını söyledi. Del Ponte, ilk soruşturmanın, 1999 yılı Haziran ayından bu yana,Kosova'da Sırp azınlığa, kimlikleri belirlenemeyen silahlı Arnavut grup üyeleri tarafından işlendiği iddia edilen savaş suçlarıyla ilgili olduğunu belirtti. Başsavcı, ikinci soruşturmanın ise 1999 yılı Kasım ayından bugüne,güney Sırbistan'ın Preşevo, Medvedya ve Bujanovaç bölgelerinde Arnavut militanlar tarafından oluşturulan yerel Kurtuluş Orduları üyelerine yönelik olduğunu ifade etti. 




</TEXT>
</DOC>
