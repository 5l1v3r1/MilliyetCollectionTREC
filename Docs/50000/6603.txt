<DOC>
<DOCNO> 6603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/son/sontur15.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Açlık grevindeki 11 mahkum sağlık kontrolü için hastanede 
</HEADLINE>
<TEXT>

     Kartal Cezaevi'nde ''F'' tipi cezaevlerini protesto amacıyla açlık grevine devam eden 11 tutuklu ve hükümlü, sağlık kontrolü için Haydarpaşa Numune Hastanesi'ne getirildi. 
     Hastane yetkililerinden alınan bilgiye göre, açlık grevinde bulunan 11 kişi, Adalet Bakanlığı'nın talimatı üzerine cezaevi nakil aracıyla Haydarpaşa Numune Hastanesi'ne getirilerek Dahiliye Servisi'ne alındılar. 
     Adlarının Serkan Bulut, Madımak Özen, Zeynep Arıkan, Nebahat Aslan, Gülay Kavak, Ümmü Şahingöz, Gülten Ergül, Zehra Kurtay, Yıldız Gemicioğlu, Servet Paksoy ve Sema Türkdoğan olduğu belirtilen ve doktorların muayenesi ile tıbbi müdahaleyi reddeden bu kişiler, daha sonra tekrar cezaevine götürüldüler. Geçtiğimiz yılın Ekim ayında Türkiye'nin birçok cezaevindeki tutuklu ve hükümlüler, ''F'' tipi cezaevlerini protesto etmek için açlık grevi başlatmış, bu eylemi daha sonra ''ölüm orucu''na dönüştürmüşlerdi. Ölüm oruçlarının sonlandırılması amacıyla 19 Aralık'ta başlatılan ''Hayata Dönüş Operasyonu''nun en uzun sürdüğü yer Ümraniye Cezaevi olmuş ve burada kalan tutuklu ve hükümlülerin bir kısmı daha sonra Kartal Cezaevi'ne nakledilmişlerdi. 




</TEXT>
</DOC>
