<DOC>
<DOCNO> 23483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/spor/spo02.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
KIRAN KIRANA 3 - 1 
</HEADLINE>
<TEXT>

Futbol tarihinin en kritik maçlarından birine tanık olan Samsun’da, ev sahibinin golü Fenerliler’in yüreğini ağzına getirdi, Revivo 2 ve Yusuf skoru tayin etti 
     YUSUF KOBAL 

     Ve Fenerbahçe şampiyon... Yıllar süren, ömür törpüleyen, yürekleri yerinden söken gerilim sona erdi. Artık Fenerbahçeliler mutludur. 
     Şarkının dediği gibi, "Efsane geri döndü"... Korkun beyler, cümle alem alkışlasın Şampiyon Fener... 
     Ligin son maçına kalan heyecan ve onun getirdiği gerilim Fenerbahçe’yi öylesine etkiledi ki, futbol dayanamadı... Oyunun ilk yarısında heyecandan tir tir titreyen, iki pası bir araya getiremeyen bacaklar... Ve belki de bir şampiyona yakışmayacak futbol vardı... Fenerbahçe, İstanbul’dan da peş peşe gelen haberler ile ilk yarıda gerilimi artırdıkça, artırdı. Sadece Samsunspor’un Ali ile kazandığı golden sonra Revivo’nun misilleme olarak doksana attığı frikik golünden başka güzel bir şey yoktu. 
     Dün sahada futbolcuların, tribünde yöneticilerin, sokaktaki taraftarların ömründen bir şeyler gitti, ama buna değdi doğrusu... Zor da olsa Türkiye coştu, eğlendi, güldü... 
     
Efsane geri döndü...      25. dakikada Samsunsporlu Ali, önce Lazetiç’i, sonra da Mirkoviç’i eksiltip ceza yayından vuruşunu yaptı ve Samsunspor’u 1 - 0 öne geçirdi. 
     38. dakikada Revivo frikikten öyle bir gol attı ki, Fenerbahçe’yi umuda taşıdı 1 - 1 
     69. dakikada Baidoo’ya bacak arası yapan Rapajiç ortasını yaptı. Yusuf’a kafa ile dokunmak kaldı. Ve Fenerbahçe 2 - 1 öne geçti. 
     90. dakikada Revivo, şampiyonluğu perçinleyen golü atıp, Türkiye’yi sokağa döktü 3 - 1 
     
Notlar      Çifte tebrik 
     CUMHURBAŞKANI Ahmet Necdet Sezer ile Başbakan Bülent Ecevit, Şampiyon Fenerbahçe’yi kutladılar. Sezer’in, Başkan Aziz Yıldırım’a gönderdiği telgrafta, Fenerbahçe’nin bu başarısında emeği geçen tüm teknik kadroyu ve futbolcuları kutladığı belirtildi. Ecevit’in de, Yıldırım’a kutlama telgrafı yolladığı açıklandı. 
     
8 dakika gecikme      FENERBAHÇELİ taraftarlar adeta Samsun’a aktı. Hava ve kara yoluyla Samsun’a gelen 10 bin Fenerbahçeli, Kadıköy’ü aratmadı. Maçtan önce sürekli takımlarını destekleyen taraftarlar maç başlar başlamaz da, gecikmesi için sahaya konfeti attı. Bu nedenle karşılaşma sekiz dakika gecikmeye uğradı. 
     
Çılgın Samsunlu      ÇILGIN bir Samsunlu pilot özel uçağıyla stat üzerinde, "Bye Hagi The Magnificent" ve "Kanarya tava" yazılı pankartlar uçurdu. Bu pilot Samsunsporlu taraftarlardan büyük alkış aldı. 
     
Pompalı saldırı      İSTANBUL’dan Fenerbahçe’yi desteklemek için gelen Sarı - Lacivertli taraftarları taşıyan otobüse maç sonrası Samsun çıkışında pompalı tüfekle ateş açıldı. Olayda iki kişi yaralandı. Güvenlik güçleri saldırganları yakalamak için bölgede geniş çaplı arama başlattı. 
     
Denizli’nin ailesi izledi      FENERBAHÇE’NİN Teknik Direktörü Mustafa Denizli’nin eşi Çiğdem Kayalı ve kızı Lal de Samsun’daki maçı tribünden izlediler. Mustafa Denizli’nin eşinin ilk kez bir maça geldiği belirtildi. 
     
Tatsız olaylar      Takviye polis 
     TARAFTARLAR kapıları sabah saat 10.00’da açılan stadı erken saatlerde doldurdu. Yoğun güvenlik önlemlerinin alındığı maçta, Amasya, Çorum, Tokat, Sivas, Ordu, Giresun, Yozgat, Trabzon, Çankırı ve Sinop’tan gelen takviye güçlerle, toplam bin 500 polis ve jandarma görev yaptı. Buna rağmen tribünde zaman zaman olaylar çıktı. Maçtan önce çıkan olaylarda bazı taraftarlar yaralandı. Fenerbahçe tribününde koltuklar kırılarak sahaya atıldı. 
     
     Sıkı arama 
     İSTANBUL’dan otobüslerle gelen Fenerbahçe taraftarı, kente girişte Büyükşehir Belediyesi’ne ait otobüslerle stada nakledildiler. Bu arada, gerginlik yaşandı, bazı otobüslerin camları Fenerbahçe taraftarı tarafından kırıldı. 19 Mayıs Stadı yanındaki futbol sahalarında aramadan geçirilen taraftarlar daha sonra içeri alındılar. Stada girişte seyirciler sıkı bir aramadan geçirilirken, toplanan bozuk paralar, Kızılay’a ait kumbaralara atıldı. 
     



 SPOR 





























</TEXT>
</DOC>
