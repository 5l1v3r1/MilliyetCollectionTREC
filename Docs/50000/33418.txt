<DOC>
<DOCNO> 33418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/spor/spo04.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKELİOĞLU Buna hakkımız yok 
</HEADLINE>
<TEXT>

Trabzonspor’un hocası, alınan kötü sonuçlar için hiçbir mazeretleri olmadığını söyledi 
     BORDO - Mavili takımın teknik direktörü Sadi Tekelioğlu, Duisburg maçından sonra adeta çılgına döndü. Tekelioğlu, "Bir takım kötü oynayabilir ama bu maçın izahını yapmak çok zor. Tam anlamıyla rezildik. Tüm oyuncularımın sanki adaleleri taş gibi. Herkesin aklı Türkiye’ye dönmekte. Trabzonspor’un böyle olmaya hakkı yok" dedi. 
     YOĞUN çalışma temposunun ve yorucu yolculukların takımı etkileyebileceğini ancak bunun asla bir mazeret olamayacağını kaydeden Sadi Tekelioğlu, "Şu an için sinirlerimiz bir hayli gergin. Gurbetçi vatandaşlarımızın tepkisi de bize etkiledi" diye konuştu. Tekelioğlu, en kısa sürede toparlanacaklarını, telaşa kapılmamak gerektiğini sözlerine ekledi. 
     
     Mahşerin dört atlısı 
     BORDO - Mavili takımın Brezilyalı futbolcuları Marcio Jarro, Eduardo, Robson Da Silva ve Aurella uzun süren kamp dönemi nedeniyle yorgun düştüklerini ancak takıma uyum sağladıklarını söylediler. Dört futbolcu dil sorununu da çözdükten sonra Trabzonspor’a çok daha faydalı olacaklarını iddia ettiler. 
     AURELLA ile Robson Da Silva bu yıl 30 gol atmayı hedeflediklerini belirttiler ve "Her yenilgiden çok şey öğreniyoruz. Brezilya’da bir deyim vardır kazanan da, kaybeden de akıldır" diye konuştular. Sambacılar ayrıca ailelerini çok özlediklerini de kaydedip "Onları Trabzon’a getirmek istiyoruz" dediler. 
     
     Kamp bitti 
     TRABZONSPOR 27 Haziran’da başladığı Almanya’daki hazırlık kampını tamamlayarak bugün yurda dönüyor. Bordo - Mavililer üç günlük iznin ardından 26 Temmuz’da iş başı yapacak. 29 Temmuz’daki sezon açılışından sonra 4 Ağustos’ta Akçaabat Sebatspor ile TSYD Kupası’nı oynayacak olan Trabzonspor, bu süre içerisinde bir hazırlık maçı daha yapmayı planlıyor. 
     



 SPOR 




















</TEXT>
</DOC>
