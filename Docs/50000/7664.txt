<DOC>
<DOCNO> 7664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/spor/spo03.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirveden Aslan düştü 1-1 
</HEADLINE>
<TEXT>

Samsun’da çifte darbe yedi. Hem liderliği, hem de Jardel’i kaybetti. Fark peşinde koşarken, rakibe puan verdi. Goller Okan ile Ertuğrul’dan geldi 
     DAHA 5. dakikaydı. Hakkı, Jardel’i yere indirdi, Jardel döndü, Hakkı’ya tekmeyi yapıştırdı. Murat Ilgaz hemen kartını çıkardı, iki oyuncuyu da saha dışına attı. 25. dakikada Bülent Korkmaz sakatlandı, oyunu bıraktı. Ama Galatasaray durmadı, ısrar ve inatla golü kovaladı. Atak, tempolu ve etkili futbolunun sonucunu 37. dakikada aldı. Hagi’nin ara pasıyla ceza alanına dalan Okan, Buker’in solundan fileleri havalandırdı. 
     OYUNUN ikinci yarısında da tablo hemen hemen aynıydı. Galibiyete kesin gözüyle bakan Galatasaray, fark için rakip kaleye saldırdı. Başta Hasan, Arif, Emre, Okan önemli fırsatları kaçırdı. Samsunspor bir ara dengeyi sağladı ve ani ataklarla gol aramaya başladı. 80. dakikada da Ertuğrul’un vuruşuyla beraberliği yakaladı. Sonraki bölümde baskısı sonuçsuz kaldı ve Galatasaray sahadan sadece bir puan alıp ayrıldı. 
     
Maçın karnesi      HAKEMLER Murat Ilgaz , Gürhan Güneykaya , N.Kenan Altınsaat 
     SAMSUNSPOR Buker - Baidoo , Ercan , Hakkı - Müslüm , Serkan Dökme Serkan Karababa Dk.46 , İmdat Vural Dk.66 , Ali , Tümer - İlhan , Ertuğrul 
     YEDEKLER Göksel, Musa, Souza, Furkan, Adnan 
     GALATASARAY Taffarel - Fatih , Popescu , Bülent Capone Dk.24 , Ergün Serkan Dk.83 - Okan , Emre , Bülent Akın , Hagi - Hasan Şaş Arif Dk.61 , Jardel 
     YEDEKLER Kerem, Vedat, Ahmet, B.Emre 
     GOLLER Okan Dk.37 , Ertuğrul Dk.80 
     SARI KARTLAR Ercan, İlhan Samsun , Hagi, Hasan Şaş G.Saray 
     KIRMIZI KART Hakkı Dk.5 - Samsun , Jardel Dk.5 - G.Saray 
     ÜMİT LİGİ Samsun - G.Saray 2 - 1 
     
Jardel’e ağır fatura      MAÇIN 5. dakikasında Galatasaray’ın golcü oyuncusu Jardel ve Samsunsporlu Hakkı, kırmızı kartla oyun dışı kaldılar. Galatasaray’ın atak yaptığı sırada bir hava topuna çıkan Jardel yere düştüğünde Hakkı tarafından çiğnenince ortalık karıştı. Jardel, tekme atarak cevap verince hakem her iki oyuncuyu da kırmızı kartla oyun dışı bıraktı. Tekme attığı için iki maç ceza alacak olan Jardel, Kocaeli ve İstanbulspor maçlarında yer almayacak. 
     
NOTLAR      Hakem cezalandırdı’ 
     GALATASARAY Teknik Direktörü Lucescu, "Hakem hep bizi cezalandırdı. Böyle bir beraberliği hazmetmek mümkün değil" dedi. Lucescu, Jardel’in gördüğü kırmızı kartın da yanlış olduğunu söyledi. Samsunspor Teknik Direktörü Bülent Ünder ise, "Galatasaray’ı yakından tanıyor olmam bu sonuçta etkili oldu. Galatasaray’a Avrupa’da başarılar dilerim" diye konuştu. 
     
     Hagi’nin öfkesi 
     MAÇIN bitiş düdüğü ile birlikte Hagi ve Okan hakemin üzerine yürüdüler. Hagi hakeme, "Hırsız" diye baığırırken kendisini görüntülemek isteyen bir kameramanı da itti. Araya giren polisler olayın büyümesini engelledi. 
     
     Bülent sakatlandı 
     KAPTAN Bülent, sağ ayak baldırında meydana gelen sakatlık nedeniyle oyunu yarıda bıraktı. Bu futbolcunun kesin durumunun bugün çekilecek olan MR’dan sonra netlik kazanacağı belirtildi. 
     
     Taş yağmuru 
     GALATASARAY’ın bir kornerinde atışı kullanmak için köşeye giden Hasan Şaş’a tribünlerden atılan bir taş isabet etti. Beline gelen taş nedeniyle Hasan Şaş bir süre acı içinde kıvrandı ve topu tribünlere fırlattı. Bu hareketi sonrası Hasan Şaş sarı kart gördü. 
     
Samsun’da üç yaralı      Maçtan önce olay çıktı, futbola hiç yakışmadı 
     Bıçaklar çekildi 
     SAMSUNSPOR - Galatasaray maçı öncesinde, her iki takım taraftarları arasında çıkan kavgada, 3 kişi bıçaklanarak yaralandı. İstanbul’dan otobüslerle Samsun’a gelen Galatasaraylı taraftarlarla, Samsunsporlu bir grup taraftar, 19 Mayıs Stadı girişinde tartıştı. 
     
     8 kişi gözaltında 
     KAVGAYA dönüşen olay sırasında, Samsunspor taraftarları oldukları belirlenen Adem Balcı, Gökhan Ordu ve Murat Seyrek, çeşitli yerlerinden bıçaklandılar. Samsun Devlet Hastanesi’nde tedavisi yapılan 3 kişinin ifadelerine dayanılarak, 8 kişi gözaltına alındı. 
     
Yönetime güvenoyu      Galatasaray’ın mali kongresi dün yapıldı. Yeni bütçe 63 trilyon lira olarak açıklandı 
     GALATASARAY Kulübü’nün mali genel kurulu dün yapıldı, yönetim kurulu üyelerden güven oyu aldı. Kongreye katılan 807 üye, hesapları ibra ederken, 2001 yılı bütçesi 63 trilyon lira olarak açıklandı. Kulübün 36 milyon 611 bin 195 dolar borcu buulunduğu ifade edilirken, zaman zaman tartışmalar da çıktı. Ancak üyelerin tamamı da yönetim lehine oy kullandı. 
     YÖNETİM kongrede eleştiri de aldı. Kemal Onar, bütçenin gerçeği yansıtmadığını, Kaan Kesimgil de borçların vebalini sonraki yönetimlerin çekeceğini söyledi. Hayri Kozak, kulübü büyük bir tehlike beklediğini vurgularken Haluk Sanver eski Almanya’nın da "Heil Hitler" sloganı ile mahvolduğunu hatırlattı. Divan Başkanı Duygun Yersuvat buna tepki gösterdi. 
     HAZIRLANAN rapora göre Galatasaray’ın alacaklarının silinmesi durumunda yaklaşık 37 milyon dolar borcu bulunuyor. 2001 bilançosunda ise 22 milyon dolarlık gider, 88 milyon dolar da gelir yer alıyor. Asbaşkan Mehmet Cansun, "Galatasaray bir Türk kulübüdür. Ekonomik krizden etkilenir. Ama biz bu korkuyla yaşayamayız. Riske girmeden bu iş olmaz" dedi. n HALİL ÖZER 
     
NOTLAR...      YÖNETİM, kongreden sonra medyanın Emre konusundaki sorularına kaçamak yanıtlar verdi. Başkan Faruk Süren, konuyla Ali Dürüst ile Burak Elmas’ın ilgilendiğini söylerken, Mehmet Cansun imzadan haberi olmadığını belirtti. Cansun "Emre ile tek sorunumuz peşinat" ifadesini kullandı. Ancak bazı yöneticiler Emre’nin, İnter’e imza attığını öğrendiklerini, bunu bir süre daha saklayacaklarını vurguladılar. 
     EN gergin anlar kongre üyesi Nedret Yayla’nın konuşması sırasında yaşandı. Yayla, Milliyet’i kaynak göstererek Fatih Terim’in yönetim tarafından kasıtlı gönderildiğini iddia etti. Ayrıca Yayla, Doğan Medya Grubu’nun 25 milyon dolarlık teklifinin incelemeden geri gönderilmesinin nedenini de sordu. 
     GÖRÜŞMELER devam ederken, birçok üyenin gözü ellerindeki cep telefonlarındaydı. Ceplere gelen mesajlarla Fenerbahçe’nin maçını takip eden üyeler, sonunda Divan Başkanı Duygun Yersuvat tarafından uyarıldılar. 
     BAŞKAN Faruk Süren dünkü kongrede kendinden emin davranışları ile dikkati çekti. Eşi ile birlikte gelen Süren, bitimde kısabir konuşma yaptı ve "Biz, Galatasaray’ın büyümesi için elimizden gelen gayreti göstereceğiz" dedi. 
     KONGREDE, Fenerbahçe’ye sürekli sataşmalar yapıldı. Yaşlı bir üyenin, bütçe kitabından yaptığı konuşmada Fenerbahçe’nin son dört yılda aldığı kupa sayısını "sıfır" diye açıklaması büyük alkış topladı. 
     


 SPOR 

























</TEXT>
</DOC>
