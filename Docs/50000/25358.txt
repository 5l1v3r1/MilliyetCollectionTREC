<DOC>
<DOCNO> 25358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sondun14.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Bulgaristan vatandaşlarına uygulanan vizeyi kaldırıyor 
</HEADLINE>
<TEXT>

     Türkiye, Bulgaristan vatandaşlarına artık vize uygulamayacak. 
     Türkiye'nin Sofya Büyükelçiliği'nden yapılan yazılı açıklamada, Bulgaristan vatandaşlarına vize uygulamasının kaldırılacağı yolunda Türk ve Bulgar basınında çıkan haberlerin ''Doğru'' olduğu bildirildi. 
     Bulgaristan vatandaşlarına vize uygulması 1 Temmuz tarihinden itibaren kaldırılacak. Bulgaristan vatandaşları, bu tarihten itibaren sınır kapılarında Dışişleri Bakanlığı tarafından belirlenecek miktarda bir giriş vergisi ödeyerek, Türkiye'ye vizesiz olarak seyahat edebilecek. 
     Vize uygulamasının kaldırılacağı yolundaki haberlerin Türkiye'nin Sofya Büyükelçiliği tarafından doğrulanması, özellikle Bulgaristan'da yaşayan Türkler tarafından büyük heyecanla karşılandı. Bulgaristan'daki Türkler, artık Türkiye'deki dost ve akrabalarını herhangi bir bürokrasi engeli olmadan rahatlıkla ziyaret edebilecek. 
     Vize uygulamasının kaldırılmasının, Türk turizmine de olumlu katkı sağlayacağı ve Bulgar turistlerin büyük bölümünün tatil için Türkiye'yi tercih edeceği tahmin ediliyor. 






</TEXT>
</DOC>
