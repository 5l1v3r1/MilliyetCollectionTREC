<DOC>
<DOCNO> 14461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sontur17.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank soruşturması sürüyor, Mustafa Çağlar DGM'de 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Etibank'la ilgili yürütülen soruşturma kapsamında gözlem altına alınan bankanın eski yönetim kurulu üyesi Mustafa Çağlar da, İstanbul DGM Cumhuriyet Başsavcılığı'na sevk edildi. 
     İstanbul Mali Şube Müdürlüğü'ndeki sorgu ve diğer işlemleri tamamlanan Çağlar, saat 13.00'de Beşiktaş'ta bulunan İstanbul DGM'ye gönderildi. 
     Egebank soruşturması kapsamında hakkında gıyabi tutuklama kararı bulunan ve Interpol tarafından da aranan işadamı ve eski milletvekili Cavit Çağlar'ın oğlu olan Mustafa Çağlar'ın, Adli Tabiplik'te sağlık kontrolünden geçirildikten sonra savcılık sorgusuna alınması bekleniyor. 
     Çağlar'ın, İstanbul DGM'ye getirilmesini görüntülemek isteyen basın mensupları, bazı kişilerce engellenmek istendi. Aynı soruşturma kapsamında dün İstanbul DGM'ye sevk edilen Etibank'ın eski sahibi Dinç Bilgin, ''Zimmet'', ''Dolandırıcılık'' ve ''Cürüm işlemek amacıyla teşekkül oluşturmak'' suçundan İstanbul Nöbetçi 6 No'lu DGM Yedek Hakimliği'nce tutuklanarak Kartal Özel Tip Cezaevi'ne konulurken, bankanın yönetim kurulu üyeleri olan Önay Bilgin ve İsmail Hakkı Karakaya ise savcılık tarafından serbest bırakılmıştı. Nöbetçi 6 No'lu DGM Yedek Hakimliği, İnterbank'ın eski sahibi olan Cavit Çağlar ile Etibank'ın eski yönetim kurulu üyesi Zeki Ünal hakkında da, bu soruşturma kapsamında gıyabi tutuklama kararı çıkartmıştı. 




</TEXT>
</DOC>
