<DOC>
<DOCNO> 16624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/ekonomi/eko03.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka boşaltmaya karşı yeni yasa 
</HEADLINE>
<TEXT>

Bankaların içini boşaltanların mal varlıklarına el konulmasını sağlayan yeni taslak Derviş’te 
     EKONOMİ SERVİSİ 

     Banka boşaltmalarını engelleyecek hükümler içeren Bankalar Yasası’nda değişiklik öngören taslak tasarı, ilgili Devlet Bakanı Kemal Derviş’e gönderildi. 
     Bankacılık Düzenleme ve Denetleme Kurumu BDDK tarafından hazırlanan taslak, Fon’a geçmeden önce bazı bankalarda görülen fahiş faiz uygulamalarına müdahale olanağı getirirken, ortak ve yöneticilerinin banka kaynaklarını kullanarak haksız edindikleri para ve mallara tedbir koymayı amaçlıyor. 
     Yasanın 16. maddesinin 3 numaralı fıkrası, piyasa şartlarıyla bankanın verdiği yüksek faizler arasında oransızlık olan her türlü sözleşmeye tek taraflı olarak müdahale hakkı getiriyor. Taslakta, bu müdahalenin 180 gün içinde yapılabileceği belirtiliyor. 
     Tedbir konulabilecek 
     Taslak, banka ortak ve yöneticileri açısından da değişiklikler getiriyor. Yasanın 15. maddesine yapılması düşünülen ilaveyle, Fon, Kurul tarafından gerekli görülen hallerle sınırlı olmak üzere, banka ortak ve yöneticilerinin kendileri ve üçüncü kişiler adına edindikleri para, mal ve her türlü hak ve alacaklara tedbir konulmasını öngörüyor. 
     Böylece karşılıksız kredi verme, banka kaynaklarını üçüncü kişilere rehnetme, back to back olarak bilinen karşılıklı kredi kullanımının önüne geçmeyi amaçlıyor. 
     Taslak, bankaların ana faaliyet alanları dışındaki ortaklıklara iştirak tutarlarını özkaynağın en fazla yüzde 60’ı ile sınırlarken, 2006 sonuna kadar bir geçiş süreci tanıyor. 
     

</TEXT>
</DOC>
