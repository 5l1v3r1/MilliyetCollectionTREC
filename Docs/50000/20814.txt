<DOC>
<DOCNO> 20814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/spor/spo01.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kader haftası 
</HEADLINE>
<TEXT>

Teknik Direktör Daum, yarınki Gençlerbirliği maçı sonrası Almanya’da oyuncu arayışlarını sürdürecek, dönüşünde takımdan gidecekleri yönetime bildirecek 
     BİLAL MEŞE 

     İskelet belirlenecek 
     SİYAH - Beyazlı takımda gelecek sezonun iskeleti önümüzdeki hafta oluşturulacak. Teknik Direktör Christoph Daum, yarınki Gençlerbirliği maçı sonrası Almanya’ya giderek transfer çalışmalarını hızlandıracak. Alman hoca, önce Tunuslu Baya ile görüşecek, dönmesi için baskı yapacak. Ardından da listesinde yer alan oyuncularla temasa geçecek. 
     
     Baya dönebilir 
     BEŞİKTAŞLI yöneticiler, Baya’nın önümüzdeki hafta tekrar İstanbul’a gelerek pazarlığa oturacağını ileri sürdüler, "Şartlarımız ortada, taviz vermemiz söz konusu olamaz" ifadesini kullandılar. Siyah - Beyazlı takımda futbolcuların kaderi de Daum’un Almanya dönüşünde netlik kazanacak. Ünlü teknik adam, yönetime gideceklerin listesini sunacak. 
     
     Para sıkıntısı 
     EKONOMİK kriz nedeniyle Daum’un takımda yabancılar konusunda kararsızlığı sürüyor. Bu yüzden Alman hocanın yönetime "Önce transferi yapalım, sonra gönderilecekleri belirleriz" dediği öğrenildi. Bu arada futbolcu tarama komitesi raporunu verdi. Yöneticiler, "Çok yetenekli oyuncular var. Ancak takas politikası uygulayabiliriz" dediler. 
     
Nouma yedeğe      BEŞİKTAŞ Teknik Direktörü Daum, Nouma’yı, Gençlerbirliği maçında yedeğe çekecek, yerine Nihat’ı monte edecek. Bu arada dünkü idmanda Daum, Rıza Çalımbay’ın Nouma’yı takımdan ayrı olarak çalıştırmasını istedi. Alman hoca bir süre sonra ise Nouma’yı idmana katılması için çağırdı ancak Fransız futbolcu "Ben burada rahatım" diyerek tepki gösterdi. Nouma, antrenman bitiminde ise küçük bir yavru köpekle yine şov yaptı. Dünkü çalışmada bir grup taraftar, "Transferde dolar - mark istiyorsunuz, formanın hakkını vermiyorsunuz", "Çıkarın formaları çıplak oynayın" tezahüratı yaptı. 
     



 SPOR 




























</TEXT>
</DOC>
