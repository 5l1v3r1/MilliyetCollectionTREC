<DOC>
<DOCNO> 49013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/ekonomi/eko07.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Harranova’dan peynir geliyor 
</HEADLINE>
<TEXT>

Koç-Ata Besi Çiftliği’nin peynirleri, Harranova markasıyla piyasaya çıkıyor. Bu ürünlerin ambalajında peygamberçiçeği kullanılacak 
     SONGÜL HATISARU Şanlıurfa 

     Koç Grubu gıda sektörüne yeni bir marka kazandırdı. Koç-Ata Besi Çiftliği’nin ürünleri Harranova markasıyla piyasaya çıkacak. Koç Holding Tüketim Grubu Başkanı Cengiz Solakoğlu, Harranova markalı peynirlerin bir ay içinde satışa sunulacağını söyledi. 
     Bu ürünlerin İtalyan tipi kaşar, Türk tipi kaşar ve beyaz peynir olarak marketlere çıkacağını açıklayan Solakoğlu, ambalajlarda Urfa’nın meşhur peygamberçiçeğini kullandıklarını belirtti. Solakoğlu, süt ürünlerinde belirli bir hacme ulaştıktan sonra Urfa’da paketleme tesisi kurarak piyasaya sunmayı düşündüklerini, çiftliğin ürettiği etlerin ise Maret kanalıyla tüketiciye ulaştırılacağını kaydetti. 
     Hayvanların şu anda canlı olarak Maret’e gittiğini söyleyen Solakoğlu "Adıyaman’da bulunan bir işletmeyle görüşüyoruz anlaşabilirsek hayvanları burada kesip Maret’e ambalajlı olarak nakledebiliriz" dedi. 
     Maret Genel Müdürü Ali Güler de kırmızı et tüketiminin yüzde 20 azalmasına karşın, Maret’in kırmızı et satışlarının yüzde 80 arttığını söyledi. Koç - Ata Besi Çiftliği Genel Müdürü Fazıl Çamdibi ise şu anda 1448 süt ineği 3 bin 800 besi hayvanına sahip olduklarını, hedeflerinin 12 bin adetlik anaç bir sürü oluşturmak olduğunu belirtti. 
     
     İki yeni çiftlik 
     Bu arada Koç Grubu iki yeni çiftlik için de çalışmalarını sürdürüyor. Tarım Bakanlığı’nın TİGEM Tarım İşletmeleri Genel Müdürlüğü işletmelerine talip olduklarını hatırlatan Solakoğlu Ardahan - Göle ve Denizli - Acıpayam işletmelerine telif verdiklerini ve Yüksek Planlama Kurulu’ndan onay beklediklerini söyledi. İki çiftlik için 10 milyon dolarlık bir yatırım öngörüldüğünü söyleyen Solakoğlu "Ancak oluşan yeni koşullarda şartları yeniden müzakere etmek durumundayız" dedi. 
     



 EKONOMİ 























</TEXT>
</DOC>
