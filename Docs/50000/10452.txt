<DOC>
<DOCNO> 10452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/spor/spo04.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Amatör Trabzon 
</HEADLINE>
<TEXT>

Özkan Sümer arkadaşını kıramadı, Tekelioğlu’ndan habersiz iki futbolcuyu idmana çıkardı ve ortalık karıştı 
     TRABZONSPOR’da, Emre ve Uğur adlı iki futbolcunun denenmek amacıyla antrenmana çıkarılması "skandal" olarak değerlendirildi. Başkan Özkan Sümer’in yakın bir arkadaşını kıramadığı için denemeye izin verdiği öğrenildi. Önceki gün durumu son anda öğrenen Teknik Direktör Sadi Tekelioğlu’nun, "Bir daha antrenmana çıkmayacaklar" demesine rağmen, Emre ve Uğur dünkü idmana da katıldı. 
     SIR gibi saklandığı için hangi takımda forma giydikleri bile öğrenilemeyen iki oyuncu çalışmalarda kötü bir performans ortaya koydu. Futbol Şube Sorumlusu Serdar Bali, "Bu konuda en küçük bilgim yok" derken, Bordo - Mavili ekibin hocası Tekelioğlu da, "Başkanımız bu tür işleri gizli yürütüyor. Geç haber aldık. Denenen futbolcuların kaliteli olması gerek" diyerek, sitem etti. 
     
     Oktay - Sergen’e yoğun tedavi 
     TRABZONSPOR’da, sakat Oktay ve Sergen’in Siirt Jetpaspor maçına yetişmesi için yoğun çaba harcanıyor. Kulüp Doktoru Ahmet Çağlar, "Gereken her şey yapılıyor. Maça kadar en küçük bir sorunları kalmayacak" dedi. Sergen, "Oynamamda sakınca yok" ifadesini kullanırken, Oktay da, "Bu kez arkadaşlarımı yalnız bırakmayacağım" diye konuştu. Bu arada dünkü antrenmanda Löbe ve Oktay düz koşu yaptı. Omuzu çıkan Zafer koşmak istedi, ağrısı artınca salonda çalıştı. 
     


 SPOR 






















</TEXT>
</DOC>
