<DOC>
<DOCNO> 42131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sondun10.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava Kuvvetleri Komutanı, Kongreye hesap verdi "Hazırlıksızdık" 
</HEADLINE>
<TEXT>

     ABD Başkanı George W. Bush'un ABD Genelkurmay Başkanlığı'na atadığı ancak henüz ataması onaylanmayan Hava Kuvvetleri Komutanı General Richard Myers, Salı günü meydana gelen tarihin en büyük terörist saldırılarına karşı askeri jetlerin neden hemen karşılık vermediği yönündeki sorularla sıkıştırıldı. 
     Myers, Senato Silahlı Hizmetler Komitesi'ndeki toplantıda, ordunun neden, New York'taki Dünya Ticaret Merkezi'nin ikinci kulesi vuruluncaya kadar hiçbir uçağını havalandırmadığı sorularına yanıt aradı. 
     General Myers'ın, Genelkurmay Başkanlığı görevine resmen getirilebilmesi için, önce Senato'dan onay alması gerekiyor. Bu oylamadan önce Myers'ı sorgulayan Senato, terörist eylemler dolayısıyla Myers'a zor anlar yaşattı. 
     Myers, sorulara karşılık olarak, ikinci kulenin vurulmasının ardından Hava Kuvvetleri Generallerinden Ralph Eberhart ile konuştuğunu ve jetlerin havalandırılması talimatını verdiğini duyurdu. Kuzey Amerika Hava Savunma Komutanlığı sözcüsü Mike Perini, savaş uçaklarının, Dünya Ticaret Merkezi'nin birinci kulesi vurulduktan sonra, diğer uçağı vurmak üzere havalandırılması emrinin geldiğini ancak jetler havalanırken, ikinci uçağın da ikiz kuleleri vurduğunu söyledi. 
     Bu arada, Washington semalarında, Amerikan Savunma Bakanlığı Pentagon'un vurulmasından 20 dakika sonraya kadar, hiçbir askeri uçağın havalandırılmaması da sorgulandı. 
     General Myers, uçakların havalanmasındaki gecikmeye ilişkin olarak, ''Soğuk Savaş'ta olduğundan çok daha az savaş uçağımızı alarmda bekletiyoruz'' yanıtını verdi. 
     Myers, ''bu sadece bir savaş uçağının havalandırılması meselesi değil. O uçağın ne için havalandırıldığı meselesidir. Biz, daha çok dışardan gelen tehditlere karşı hazırlıklıyız. İçerden gelecek tehditlere karşı iyi değiliz'' dedi. 
     Washington'ı hedef aldığı halde, Pennsylvania eyaletinde düşen kaçırılan uçaklardan birinin ordu tarafından vurulduğu iddiası ise, Myers tarafından reddedildi. Myers, ''silahlı kuvvetlerimiz, hiçbir uçağı vurmadı'' dedi. 
     
     
     







</TEXT>
</DOC>
