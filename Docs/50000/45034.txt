<DOC>
<DOCNO> 45034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sondun02.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'da yanlış uçak kaçırma alarmına, asılsız ihbar neden olmuş... 
</HEADLINE>
<TEXT>

     Hint uçağında paniğe yol açan ''yanlış alarma'', kimliği belirsiz bir kişi tarafından, ''uçağın kaçırıldığı'' yolunda yapılan asılsız ihbarın neden olduğu anlaşıldı. 
     Hindistan Sivil Havacılık Bakanı Şahnavaz Hüseyin, olaylar zincirini, söz konusu kişinin hava trafik kontrol merkezini telefonla aramasının başlattığını söyledi. 
     Hüseyin, gazetecilere yaptığı açıklamada, pilot Aşvini Behl'in 33 , telefon ihbarıyla ilgili bilgilendirildikten sonra kokpit kapısını kilitlediğini ve rotaya göre Ahmedabad'a inmesi gerektiği halde, başkent Yeni Delhi'ye uçtuğunu belirtti. 
     Pilotun, hava korsanlarının yolcular arasında bulunduğunu sandığını kaydeden Hüseyin, yolcuların da korsanların kokpitte olduğunu düşündüklerini ifade etti. 
     Hüseyin, tam kimliği bilinmeyen bir yolcunun, görevli olduğunu söyleyerek kokpite girmeye çalıştığını, bunun da karışıklığa yol açtığını bildirdi. 
     Şahvaz Hüseyin, pilotun, güvenlik güçlerinin kokpite girmesinden sonra, olayın yanlış alarm olduğunu fark edebildiğini kaydetti. 
     Tüm olayın bir güvenlik tatbikatı olduğu yönündeki haberleri reddeden Hüseyin, konuyla ilgili açıklamanın bugün ilerleyen saatlerde yapılacağını söyledi. 
     ABD'de 11 Eylül'deki saldırılardan bu yana tüm önlemleri aldıklarını, tüm ihbarlara ciddiyetle yaklaştıklarını ve hiçbir olayı şansa bırakmadıklarını ifade eden Hüseyin, bundan sonraki görevlerinin, Ahmedabad'daki hava trafik kontrolünü kimin aradığını ve pilotu kimin bilgilendirdiğini ortaya çıkarmak olduğunu belirtti. 
     New York ve Washington'da düzenlenen terörist saldırılardan bu yana, Hindistan'daki tüm havaalanları en üst düzey alarmda bulunuyor. 
     






</TEXT>
</DOC>
