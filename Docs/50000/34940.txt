<DOC>
<DOCNO> 34940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sonspo06.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, tek antrenmanla hazırlıklarını sürdürdü 
</HEADLINE>
<TEXT>

     Fenerbahçe, yeni sezon hazırlıklarını bugün yaptığı tek antrenmanla sürdürdü. 
     Samandıra Tesisleri'nde, Teknik Direktör Mustafa Denizli yönetiminde gerçekleştirilen ve yaklaşık 1,5 saat süren antrenmanda sarı-lacivertli takımın futbolcuları, tek top çalışmasının ardından minyatür kale va yarı saha çift kale maç oynadılar. Çift kale maçlarda teknik direktör Denizli'nin Andersson ve Oktay'ı bir arada oynatması dikkat çekti 
     Antrenmana sakatlıkları süren Zoran Mirkoviç ve Serkan katılmayıp tesislerde tedavi oldu. Antrenman sonunda Ceyhun ve Ali Güneş, Oğuz'un koruduğu kaleye şut çalışması yaptılar. Bu çalışmaya teknik direktör Denizli'de katıldı. Bu arada, Fenerbahçe yarın Süper Lig'in yeni takımlarından Göztepe ile İzmir'de özel bir maç yapacak. Sarı-lacivertliler bu maç için yarın sabah uçak ile İzmir'e gidip maçtan sonrada İstanbul'a dönecek. Öte yandan antrenör Oğuz Çetin, bu akşam Glasgow Rangers ile Maribor arasında oynancak Avrupa Şampiyonlar Ligi 2. ön eleme turu rövanş maçını izlemek üzere bu sabah İskoçya'ya gitti. 







</TEXT>
</DOC>
