<DOC>
<DOCNO> 37784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/soneko08.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Latin Amerikalı liderlerden Arjantin için acil yardım çağrısı 
</HEADLINE>
<TEXT>

     Latin Amerika ülkelerinin liderleri,uluslararası mali kuruluşlardan, derin ekonomik krizden çıkabilme çabasındaki Arjantin'e acilen taze kredi verilmesini, Arjantin'e sırt çevrilmemesini istedi. 
     Arjantin'in ''uluslararası mali camia tarafından terkedilip, kendi haline bırakılacağından'' endişe eden Latin Amerika ülkelerinin devlet başkanları, Rio Grubu zirvesinde, Arjantin devlet başkanı Fernando de la Rua'ya destek verdi. 
     Latin Amerika'daki 19 ülkeden oluşan Rio Grubu'nun liderlerinin açıklamasında, uluslararası mali kuruluşlardan, Arjantin ekonomisinin ihtiyaçlarının karşılanmasına yönelik gerekli mali tedbirleri benimsemeleri istendi. 
     Arjantin hükümeti, Uluslararası Para Fonu IMF ile bir hafta süren müzekerelerden sonra taze krediyi henüz garantileyemezken, ABD Hazine Bakanı Paul O'Neill'in Arjantin'i, ''Amerikan ücretlilerinin parasını tüketen fakir kuzen'' gibi göstermesi de, rahatsızlığı artırdı. 
     Arjantin 128 milyar dolarlık kamu borçlarının ödenebilmesi ve devalüasyondan kaçınılması için, IMF'den Cuma günü 15 milyar dolar taze kredi çıkması bekleniyordu. 
     Özellikle Şili ve Latin Amerika'nın ekonomi devi Brezilya gibi koümşu ülkeler, bölgenin üçüncü büyük ekonomisine sahip Arjantin'in mali çöküşünün vurucu, yıkıcı etkilerinden endişeleniyor. 






</TEXT>
</DOC>
