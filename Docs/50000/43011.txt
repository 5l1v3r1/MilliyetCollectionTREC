<DOC>
<DOCNO> 43011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sondun35.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Pakistan'a henüz bir operasyon planı sunmadı 
</HEADLINE>
<TEXT>

     ABD'nin Afganistan konusunda Pakistan yönetimine henüz ''belli operasyon planı'' sunmadığı bildirildi. 
     Pakistan Dışişleri Bakanlığı Sözcüsü Muhammed Han, İslamabad'da yaptığı basın toplantısında, ''Pakistan'ın Amerikan girişimine desteğinin, terörle mücadeleye verildiğini, Afganistan ve onun halkıyla savaşa verilmediğini'' belirtti. 
     Pakistan yönetiminin teröre karşı çıkma kararının ''ilkesel'' bir soruna dayandığını kaydeden sözcü, ''ABD'ye desteğimiz bu bağlamda düşünülmelidir'' diye konuştu. 
     Sözcü, bir gazetecinin Afgan yönetiminin Pakistan'a ABD ile işbirliği yüzünden misilleme yapma olasılığına ilişkin sorusu üzerine, ''Böyle bir operasyondan söz etmek için erken. ABD bizimle belli bir planı paylaşmadı. Pakistan kendini savunacak güce sahiptir'' dedi. 







</TEXT>
</DOC>
