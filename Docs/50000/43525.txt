<DOC>
<DOCNO> 43525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/guncel/gun15.html </URL>
<DATE> 2001/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     İETT’den bilet fiyatlarına zam 
     İETT otobüs, tünel ve nostaljik tramvay yolcu taşıma ücretlerine bugünden geçerli olmak üzere zam yapıldı. Yeni tarifeye göre, tam bilet 600 bin liradan 750 bin liraya, indirimli bilet de 400 bin liradan 500 bin liraya çıktı. Tam Akbil 500 bin liradan 650 bin liraya, indirimli Akbil de 300 bin liradan 400 bin liraya yükseltildi. Tünel ve tramvay ücreti de 400 bin liradan 500 bin liraya yükseltildi. 
     
     Hakk TV’ye RTÜK engeli 
     Almanya'nın Köln kentinde, Türkiye'ye karşı cihad çağrılarında bulunan Hakk TV'nin yayınları, RTÜK'ün girişimleri sonucu durduruldu. Radyo ve Televizyon Üst Kurulu RTÜK Başkanı Nuri Kayış, Cemalettin Kaplan tarafından kurulan Hakk TV yayınlarının sona erdirilmesi için Kuzey RenWestfelya Eyaleti üst kurulu tarafından resmi işlemlerin başlatıldığını kaydetti. 
     
     Kendini köprüde astı 
     İSTANBUL Milliyet 

     Sultanbeyli'de uzun süredir psikolojik tedavi gördüğü belirtilen Tuncay Akbaş 36 , kendini köprüye asarak intihar etti. Spor Caddesi'ndeki dere yatağında kurulu bir asma köprüye kendisini iple asan Akbaş'ın cesedi vatandaşlarca bulundu. Olay yerine gelen polis tarafından cesedi morga kaldırılan Akbaş'ın dört çocuk babası olduğu bildirildi. 
     
     150 okulun elektriği kesildi 
     Aydın'da, TEDAŞ'a borcu bulunan 150 okulun elektriği kesildi. TEDAŞ Aydın İl Müdürü Fikret Akbaş, kesintilerin bakanlığın emirleri doğrultusunda gerçekleştiğini söyledi. Okulları 15 gün içinde borçlarını ödemeleri için uyardıklarını belirten Akbaş, "150 okulun yaklaşık 200 milyar lira borcu bulunuyor. Borcunu ödemeyen diğer kurumların da elektriği kesilecek" dedi. 
     



 GÜNCEL 





















</TEXT>
</DOC>
