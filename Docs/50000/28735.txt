<DOC>
<DOCNO> 28735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/soneko19.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyatt Regency Oteli'nde grev kararı alındı 
</HEADLINE>
<TEXT>

     Türkiye Devrimci İşçi Sendikaları Konfederasyonu'na DİSK bağlı Otel, Lokanta, Eğlence Yerleri İşçileri Sendikası OLEYİS , toplusözleşme görüşmelerinin uyuşmazlıkla sonuçlanması üzerine, Taksim'deki Hyatt Regency Oteli'nde çalışan sendika üyesi personel için grev kararı aldı. 
     OLEYİS Genel Başkanı ve DİSK Yönetim Kurulu üyesi Enver Öktem, yaptığı yazılı açıklamada, sendikası ile Doğuş Grubu'na bağlı Hyatt Regency Oteli işvereni arasında yürütülen toplu iş sözleşmesi görüşmelerinin uzlaşmazlıkla sonuçlandığını bildirdi. 
     ''İşveren tarafının, hiçbir uzlaşma olanağı bırakmayan katı tutumu yüzünden toplusözleşmenin tıkandığını'' ve grev kararını almak zorunda kaldıklarını kaydeden Öktem, ''Bizim sendikal anlayışımızda uzlaşma kavramı, işverenin bizden beklediği teslimiyet kavramından farklıdır. Her ne koşulda olursa olsun üyelerimizin çıkarlarını savunmaya devam edeceğiz'' ifadesini kullandı. OLEYİS tarafından alınan grev kararının, yarın söz konusu işyerine asılarak ilan edileceği belirtildi. 
     







</TEXT>
</DOC>
