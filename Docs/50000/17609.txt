<DOC>
<DOCNO> 17609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/spor/ygsoze.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıl taşı 
</HEADLINE>
<TEXT>

     HALİL ÖZER 

     Böyle bir maçı bile riske sokuyorsun, üç puanı zar zor alıyorsun ve belki de yarım golün bile önemli olduğu bu ligde onca golü kaçırıyorsun. Bunu Galatasaray’dan başkası yapamaz. 
     Rize’ye hep "taş gibi takım" deriz. Ama dün Galatasaray’ın karşısında tam dişine göre, çıtır bir Rizespor vardı. Normalde iyi bir Galatasaray, laubali oynamayan bir Galatasaray, dünkü Çaykur Rizespor karşısında lider olup, gelirdi. Ama o çıtır Rize’yi bile şahlandıran, maça ortak eden Galatasaray, galibiyete şükür demekle yetindi. 
     Maçın ilk yarısında özellikle 20 dakikalık bölümde Sarı - Kırmızılı takımın vazgeçilmez bir üstünlüğü vardı. Sahaya mağlubiyeti kabul ederek çıkan Rizespor, hiçbir hattıyla Galatasaray’a direnç gösteremiyordu. Üstelik Rize savunması Arif ve Serkan ikilisine karşı inanılmaz zaaflar gösterirken, her atağı gol pozisyonu olarak veriyordu. Zaten iki golden sonra bu maçın rengi belli oldu. Ancak Galatasaray, beklenmedik bir şekilde o kadar kötü oynamaya başladı ki, ölü bir takımı canlandırdı. Sadece Serkan ve Ümit Ozan’ın biraz kımıldaması Cim - Bom’da bir panik havası yaratmaya yetti. Galatasaray, bu dakikalarda o kadar sorumsuzca goller kaçırdı ki, şu maçı riske atmayı başardı. Hele Saffet’in golünden sonra Galatasaray iyice panikledi. Ama Ümit Ozan’ın gereksiz hırsıyla Fatih’e yaptığı gereksiz faul Sarı - Kırmızılı ekibi yoktan gole kavuşturdu. Ama Galatasaray’ın, hiç de rahat kazanmaya niyeti yoktu. O halde bile yine riske girdiler, o halde bile Rize’yi maça ortak ettiler. Galatasaray’da dün bir Arif vardı ki, evlere şenlik. Gol kaçırma desen onda, kötü futbol onda, ciddiyetsizlik onda, olumsuz olan her şey onda... Bu haliyle dün ne yaptı çok merak ediyoruz. 
     Galatasaray, kötü oyununa rağmen kazanmayı bildi. Ama bunu savunmada Bülent’e, forvette Rize savunmasının unuttuğu Serkan’a ve orta alanına borçlu. 
     Rizespor ise, hiç de alıştığımız Rize değildi. Taş gibi dediler ama, çakıl taşıydı dün. Ümit Ozan’ın dışında hiç kimse maçtan puan almayı düşünmüyordu. Hele göklere çıkarılan savunmadaki Oumar’ın ciddiyetsizliği inanılır gibi değildi. Maçta mağlup olmayı kafasına koyan, rakibinden bu denli korkan, futbol adına hiçbir şey yapmayan bir takımdan zaten fazla bir şey beklenemezdi. Hele Beşiktaş, Fenerbahçe maçlarındaki Rize’yi gördükçe, o takımın nerde olduğunu merak ettik. 
     


 SPOR 



























</TEXT>
</DOC>
