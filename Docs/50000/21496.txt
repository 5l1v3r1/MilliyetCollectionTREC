<DOC>
<DOCNO> 21496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/spor/spo06.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
YİNE SINIFTA KALDIK 
</HEADLINE>
<TEXT>

IOC Değerlendirme Komisyonu, İstanbul’un 2008 Olimpiyatları adaylığı için yayınladığı raporda, ekonomik kriz ve siyasi sorunlara dikkat çekti 
     TÜRKİYE’NİN yaşadığı ekonomik kriz ve siyasi sorunlar, İstanbul’un 2008 Olimpiyat adaylığını olumsuz yönde etkiledi. Uluslararası Olimpiyat Komitesi IOC Değerlendirme Komisyonu, İstanbul’un adaylığını yetersiz bulurken, gerekçeler arasında, ülkenin içinde bulunduğu kriz ortamına dikkat çekti. Türkiye’nin oyunların finanse edebilmesi konusunda endişe duyan komisyon, raporda ülkenin komşuları ve AB ile olan sorunlarına da dikkat çekti. 
     İSVİÇRE’NİN Lozan kentinde dün açıklanan raporda, İstanbul ile birlikte trafik ve alt yapı sorunları nedeniyle Osaka’nın adaylığı da tatmin edici bulunmazken, komisyon Paris, Toronto ve Pekin’in 2008’i düzenleyebilecek düzeyde olduğunu açıkladı. Raporda deprem bölgesinde bulunan İstanbul’un bu konuda aldığı tedbirler de belirtildi. İstanbul, olimpiyat köyü, engelliler olimpiyatı paralympics , ulaşım ve çevre konularında da sınıfı geçemedi. 
     DEĞERLENDİRME Komisyonu’nun raporu, 13 Temmuz’da Moskova’da yapılacak seçimde oy kullanacak, ancak yeni kurallar gereği aday kentlere ziyaretleri yasaklanan IOC üyelerine, tercihlerini yapmada yol gösterici olması açısından büyük önem taşıyor. Raporda olumlu görüş belirtilen Pekin, Paris ve Toronto arasında Pekin’in öne çıkacağı iddia edilirken, ilk kez uygulanan rapor sistemine bazı üyelerin tepki gösterebileceği de ileri sürülüyor. 
     



 SPOR 



























</TEXT>
</DOC>
