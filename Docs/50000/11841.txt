<DOC>
<DOCNO> 11841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/son/sontur06.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Amerikan elçisini yadırgadım" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, yeni ekonomik programın arkasında siyasi irade olup olmadığını ABD Büyükelçisinin tahkik etmesini ''yadırgadığını'' söyledi. 
     Yılmaz, Rize Dedeman Oteli'ndeki kahvaltının ardından, gazetecilerin sorularını cevapladı. Bir gazetecinin ''Sayın Derviş'in koalisyonda 4. ortak gibi değerlendirildiği belirtiliyor. Derviş'in koalisyondaki rolü ne'' sorusu üzerine Yılmaz, Derviş'in Ekonomiden Sorumlu Devlet Bakanı olduğunu hatırlattı. 55. hükümette Güneş Taner'in, 57. hükümette Recep Önal'ın yürüttüğü görevi, bundan sonra Derviş'in yürüteceğini ifade eden Mesut Yılmaz, ekonomi ile ilgili diğer bütün birimlerin ve bu birimlerin bağlı olduğu bakanlıkların da Derviş ile işbirliği yapacağını söyledi. 
     Amerikan Büyükelçisi Robert Pearson'ın koalisyon ortaklarıyla yaptığı görüşme ve bununla ilgili haberlerin hatırlatılması üzerine de Yılmaz ''Amerikan Elçisi bana da geldi. Bu programa destek verip vermediğimizi sordu. Ben de desteğimizin yüzde 99 değil, yüzde 100 olduğunu, çünkü bu programın bizim programımız olduğunu söyledim'' dedi. Yılmaz sözlerini şöyle sürdürdü 
     ''Hükümetin başlattığı, Sayın Kemal Derviş'in bürokratlarla birlikte hazırlayıp önümüzdeki hafta yeniden hükümete getireceği bu programın arkasında siyasi irade olup olmadığını Büyükelçinin tahkik etmesini ben de yadırgadım ama, bize böyle bir soru tevcih edilince, bunun bizim programımız olduğunu kendisine bir kez daha ifade ettim. Yani basında yer alan bazı spekülasyonlar, sadece iç kamuoyunda değil, bazen diplomatik çevrelerde, yurtdışında da bu tür yansımalar yaratabiliyor. Onun için basının da bu konularda daha dikkatli olması gerekir. Ben daha önce de söyledim, bizim bu son karşılaştığımız bankacılık krizi, mali kriz bu hükümetin uygulamalarının sonucu değildir. 1991'den bu yana görev yapan bütün hükümetlerin kamu bankalarının açıkları konusunda, o açıkları yaratan icraatlarının sonucudur.'' 
     
     



</TEXT>
</DOC>
