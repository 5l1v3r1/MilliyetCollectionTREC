<DOC>
<DOCNO> 3563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/son/sontur06.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Arkadaşlarını "muhbir" diye öldüren örgüt militanları yakalandı 
</HEADLINE>
<TEXT>

     Şile yolu üzerinde cesedi bulunan Veli Köse'nin öldürülmesi olayının da aralarında olduğu çeşitli eylemlerden sorumlu tutulan, yasadışı DHKP C örgütü üyesi 8 kişinin yakalandığı açıklandı. 
     İstanbul Terörle Mücadele Şube Müdürlüğü'nden yapılan yazılı açıklamada, 16-23 Ocak 2001 tarihleri arasında Milli İstihbarat Teşkilatı, İl Jandarma Komutanlığı ve Terörle Mücadele Şube Müdürlüğü'nün koordineli olarak, yasadışı DHKP C örgütünün milis örgütlenmesine yönelik operasyonda, il genelinde öldürme, silah gasp etme, yaralama, pankart asma, molotofkokteyli atma, kundaklama ve örgüt adına para isteme eylemlerine karıştıkları belirlenen 8 kişinin yakalandığı bildirildi. 
     Açıklamada, yakalanan bu kişilerin yer göstermesi sonucu, patlayıcı yapımında kullanılan malzemeler, öldürme olayıyla ilgili 4 adet boş kovan, bol miktarda örgütsel yayın ve doküman, 2 adet sahte kimlik, 2 adet örgüt amblemli pankart, 1 adet ''Gerilla'' el kitabı ve 3 adet ''Eylem öğretiyor'' adlı kitap ele geçirildiği ifade edildi. 




</TEXT>
</DOC>
