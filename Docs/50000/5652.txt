<DOC>
<DOCNO> 5652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sontur10.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki operasyonda yasadışı TİKB üyesi 26 kişi yakalandı 
</HEADLINE>
<TEXT>

     İstanbul'da düzenlenen operasyonlarda, Bağcılar'da 1 polis memurunun şehit edilmesi ve 2 polisin yaralanması ile çok sayıda bombalama olayına karıştıkları öne sürülen yasadışı Türkiye İhtilalci Komünistler Birliği TİKB örgütü üyesi 26 kişi yakalandı. 
     İstanbul Terörle Mücadele Şube Müdürlüğü'nden yapılan açıklamaya göre, istihbari çalışmaları değerlendiren güvenlik kuvvetleri, özellikle Esenler, Sarıyer, İkitelli, Altınşehir, Nurtepe, Ümraniye ve Gülsuyu'nda örgütlendikleri ve ''F'' tipi cezaevlerine geçiş sürecinde güvenlik güçlerine silahlı saldırı, bombalama, molotofkokteyli atma gibi eylemlere karıştıkları anlaşılan yasadışı TİKB örgütü üyelerine yönelik seri operasyonlar düzenledi. Operasyonlarda, aralarında örgütün sözde İstanbul sorumlusu Erkan Altun'un da bulunduğu 26 kişi yakalanarak gözlem altına alındı. Bu kişilerle birlikte, 3 adet tabanca ve bu silahlara ait 4 adet şarjör, 86 adet 9 milimetre çaplı fişek, 10 adet ses fişeği, 1 adet bilgisayar disketi, 1 adet Escort marka bilgisayara ait harddisk, 1 adet CD, 2 adet örgüt imzalı pankart ile molotofkokteyli yapımında kullanılan malzemeler ve bol miktarda örgütsel doküman ele geçirildi. 
     Yakalanan bu kişilerin ayrıca, üst düzey bazı emniyet yetkilileri ve bürokratlar ile ünlü kişilere, kamu kurum ve kuruluşlarına yönelik sansasyonel eylem hazırlığı içinde oldukları belirtildi. Bu kişilerden 18'inin geçen hafta İstanbul DGM'ye sevk edildiğini bildiren yetkililer, bugün de diğer 8 kişinin DGM Cumhuriyet Başsavcılığı'na gönderildiğini kaydettiler. 




</TEXT>
</DOC>
