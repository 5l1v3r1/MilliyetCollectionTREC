<DOC>
<DOCNO> 22422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sonspo15.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe taraftarı Samsun'a çıkmaya hazırlanıyor 
</HEADLINE>
<TEXT>

     Fenerbahçeli taraftarlar, 2000-2001 sezonunun şampiyonunu belirleyecek Samsunspor deplasmanı için adeta seferber oldu. 
     Takımlarını Samsun'da yalnız bırakmak istemeyen taraftarların, yönetim kurulundan Samsun'a gemi kaldırmalarını istedikleri öğrenildi. 
     Yönetim kurulu üyesi Şadan Kalkavan, bir grup taraftarın kendisine gelerek, Fenerbahçe için hayati önem taşıyan maç için gemi talebinde bulunduklarını söyledi. 
     Bu konudaki kararı yönetim kurulunun vereceğini belirten Kalkavan, taraftarların Samsun'da kendilerini yalnız bırakmayacaklarına inandığını ifade etti. 
     Şampiyonluk turunu Samsun'da yüzde 90 atacaklarını savunan Şadan Kalkavan, ''Turu Bursaspor maçı sonrası muhteşem taraftarımızın önünde atmak isterdik. Ancak kısmet Samsun'aymış'' dedi. 
     
     Dernekler organize ediyor 
     Sarı-lacivertli camia içinde yer alan çeşitli derneklerin, taraftarları Samsun'a götürmek için harekete geçtikleri ve çeşitli organizasyonlar yaptıkları öğrenildi. 
     Bu amaçla Samsun'a karayoluyla çok sayıda taraftarın gideceği, yönetim kurulunun da önümüzdeki günlerde Samsunspor yönetimiyle temasa geçerek, sarı-lacivertli taraftarlar için yeterli bilet talebinde bulunacağı bildirildi. 






</TEXT>
</DOC>
