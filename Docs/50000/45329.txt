<DOC>
<DOCNO> 45329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/ekonomi/eko04.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez zor durdurdu 
</HEADLINE>
<TEXT>

Doların 1 milyon 700 bin liraya yaklaştığı saatlerde 2000’den bu yana ilk kez telefonla kura müdahale eden Merkez Bankası doları birkaç dakikada 1 milyon 600 bin liraya çekti 
     TARIK YILMAZ 

     Telefondaki sesin bankacıya, "Bin 600’den 1 milyon 600 bin lira 1 dolar aldınız. Yeni fiyatınız nedir " diye sormasıyla birlikte bankalararası piyasada yağmur gibi satışlar gelmeye başladı. Bankacıların söylediğine göre, Merkez Bankası’nın 2000 yılı başından bu yana hiç kullanmadığı telefonla müdahale yöntemi dün doların alış fiyatını bir saatte 50 bin lira düşürdü. 
     Dolar, önceki akşam 1 milyon 610 bin lira sınırını aşmasıyla bozulan morallerin ardından güne 1 milyon 630 binden başladı. İki büyük yerli bankanın alımlarıyla 1 milyon 700 bine adım adım tırmanan dolar, günün en yüksek değerini 1 milyon 678 bin lirayla saat 11.45’te gördü. Bu seviyeye yükselmesinin nedeni, Merkez Bankası döviz satış ihalesinde 20 milyon doları bir yerli bankanın 1 milyon 665 bin liradan alması oldu. 
     
     Kapanışa doğru hareketlendi 
     Öğleden sonrayı Devlet Bakanı Kemal Derviş’in açıklamasını bekleyerek geçiren piyasada doları düşüren operasyon Merkez Bankası’nın bugünün gösterge kurlarının belirleyeceği fiksing saatlerde geldi. 2000 yılı başında açıklanan programdan beri telefonla müdahale etmeyen Merkez’in dolar satın alması, piyasayı deyim yerindeyse karıştırdı. 
     
     Fiyatlar hemen aşağı çekildi 
     Bankacıların anlatımıyla piyasaya giren Merkez, tüm alışlara doğrudan müdahale edince bankalar açıkladıkları kotasyonları aşağıya çekti. Sürpriz müdahalenin ardından alışta 1 milyon 568 bine düşen dolar, günü 1 milyon 599 binden kapatırken, satışta 1 milyon 678 bin lirayı gören ve müdahale sonrası 1 milyon 600 bine kadar gerileyen dolar, günü 1 milyon 609 bin liradan tamamladı. Böylece dolar günün en yüksek seviyesine göre 69 bin lira, düne göre bin lira düştü. 
     Serbest piyasada ise öğle saatlerinde 1 milyon 650 bin lira olan dolar, akşam 1 milyon 620 bin lira düzeyine kadar geriledi. 
     
Yüksekten alan cezalandırıldı      Merkez Bankası’nın müdahalesi, doların yükselişine seyirci kalmakla eleştiren bankacılarca olumlu karşılandı. Merkez’in sürpriz müdahalesi, kurun daha da yükseleceği düşüncesiyle dolar satın alanları cezalandırdı. Yüksek kotasyon giren tüm bankaları arayarak tahminen 25 - 30 milyon dolarlık satışla doları 1 milyon 600 bine çeken Merkez’in bu hareketi, şöyle yorumlandı 
     "Müdahalenin devamı gelmezse etkisi kısa sürer. Ancak bu bile piyasalarda gereksiz söylentilerle şişirilen fiyatlar’a Merkez’in dur diyeceğini göstermesi açısından önemliydi." 
     Bankacılar, Merkez Bankası’nın alışa geçmesiyle birlikte bankaların dolar fiyatı açıklamamaya başlamasını da bu operasyonun olumlu olmasının bir işareti olarak yorumladı. Öte yandan bazı bankacılar, Merkez Bankası’nın müdahalesinden önce birkaç bankanın satışa geçtiğini, yüksekten satın alanları cezalandırmaya keriz silkeleme bu bankaların başladığını iddia etti. 
     



 EKONOMİ 



























</TEXT>
</DOC>
