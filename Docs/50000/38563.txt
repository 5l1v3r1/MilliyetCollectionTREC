<DOC>
<DOCNO> 38563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/spor/yozer.html </URL>
<DATE> 2001/08/23/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Tehlikeyi sevmek 
</HEADLINE>
<TEXT>

     HALİL ÖZER 

     Bu Bulgarlar’a elenseydik doğrusu kanıma çok dokunacaktı. 
     Adamlar işi çığrından çıkarmışlar. Neredeyse bizi bir kaşık suda boğacaklar. Şu yazıyı bile yazarken önümüzden geçenler orta işaret parmaklarını gözümüze sokup duruyorlar. 
     Hadlerini bilmediler. Ama hadlerini bildirdiler. Öyle akıllı oynadı ki Aslanlar, seyircinin ateşi beş dakikada sönüverdi. Deliler gibi hazırlanmış seyirci. Ama Aslanı görünce süt dökmüş kediye döndü. 
     Şimdi merakla bekliyorum. Bülent Akın’a hangi yüzle kötü oynuyor diyecekler. Bu çocuğa yapmadıkları kalmadı. Rezilini çıkardılar. Ama o profesyonelce direniyor. Dün de sahanın en iyilerinden birisiydi. Orta sahada Suat’la birlikte mükemmel oynadılar. Savunmada Emre ve Bülent aşılmazdı. 
     Rakibi kendi suyuna getiren, büyücüleri şaşırtacak derecede uyutan Galatasaray, sonra golü aramaya başladı. 
     Serkan’ın enfes golü Levski Stadı’nı muma çevirdi. Bu golden sonra Galatasaray üç gol daha atabilirdi. Rakibin oyunu bırakması, bilinçsiz atakları, yakalanan boş sahalar bol pozisyon vardı. Ama Galatasaray, tehlikeyi tercih etti. Sahanın iyilerinden Ergün’ün garip hatası maçı neredeyse çeviriyordu. Ama Galatasaray gücü sahneyi bırakmadı. Savunmasında bir bütün halinde oynadı. Emre her hava topunu aldı. Ivanov’u orada yiyip bitirdiler. Heyecan kasırgasını dindiriverdiler. Sonra da Şampiyonlar Ligi’ne gittiler. 
     Galatasaray bilineni yaptı. Yakışanı yaptı. Turu geçti. Onlar ne kadar kötü derseniz deyin, bu sene iyi değil derseniz deyin, onlar Galatasaray... Bu işi onlardan başka bilen yok... 
     Hakem Colombo mükemmeldi. Sahanın her yerindeydi. Kararlarını anlamayanlara ilginç polemiklerle anlattı. İlk kez böyle bir hakem gördük. Hoşumuza gitti. 
     



 SPOR 

























</TEXT>
</DOC>
