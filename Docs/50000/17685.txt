<DOC>
<DOCNO> 17685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sontur02.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Swiss Otel'in lobisi işgal edildi... 
</HEADLINE>
<TEXT>

     Beşiktaş'taki Swissotel'e giren silahlı grubun, 1995 yılında Ruslar'a karşı savaşan Çeçenlerin sesini duyurmak üzere Avrasya feribotunu kaçıran grubun lideri Muhammed Tokçan'ın adamları oldukları ileri sürüldü. Silahlı grubun İçişleri Bakanı Saadettin Tantan ile görüşmeyi istedikleri belirtildi. 
     Alınan bilgilere göre, otelin lobisinde ellerinde otomatik silahlar ve pompalı tüfekler bulunan bir grup, otel görevlilerini biraraya toplayarak yere yatırdılar. Bu kişilerin otelin üst katlarında bulunanları da lobiye indirmeye başladıkları görüldü. 
     Dışarıya gönderilen bir otel görevlisi, grubun Muhammed Tokçan'ın adamları olduklarını söylediklerini ve tamamının silahlı olduğunu gördüğünü bildirdi. 
     Silahlı grubun eylemlerini ''Çeçenistan'a destek'' amacıyla yaptıklarını ve İçişleri Bakanı Saadettin Tantan ile görüşmek istediklerini söyledikleri kaydedildi. 
     Bu arada, otelin çevresinde geniş güvenlik önlemleri alındığı, Çevik Kuvvet Polisi eşliğinde operasyon hazırlıkları yapıldığı görüldü. 
     Olay yerine çok sayıda ambulans da sevk edilirken, basın mensuplarının yaklaşmamaları amacıyla güvenlik şeridi oluşturuldu. Bu arada İçişleri Bakanı Sadettin Tantan'ın İstanbul'da olduğu öğrenildi. 




</TEXT>
</DOC>
