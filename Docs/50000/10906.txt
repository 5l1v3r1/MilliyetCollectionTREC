<DOC>
<DOCNO> 10906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/son/sontur19.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil dönüşü beklenen kuyruklar olmadı 
</HEADLINE>
<TEXT>

     Karayolları Genel Müdür Yardımcısı Güner Birliker, Kurban Bayramı tatili dönüşünde, araç trafiğinin kuyruksuz bittiğini belirtti. 
     Ankara'dan, İstanbul- Ankara Karayolu Bolu Dağı geçişine gelen Karayolları Genel Müdür Yardımcısı Birliker, Bolu Bölge Karayolları 41. Şube Şefi İlkay Aktuğ'dan tatil dönüşü yollardaki trafik durumu hakkında bilgi aldı. Daha sonra yollardaki trafik akışını Kaynaşlı'ya kadar giderek konrol eden Birliker, A.A muhabirine yaptığı açıklamada, arife günü 72 bin aracın Bolu Dağı geçişini kullanarak, Anadolu'ya geçtiğini söyledi. 
     Birliker, bugün akşam saatlerine kadar Bolu Dağı geçişinden 75 bin aracın geçeceğini tahmin ettiklerini ifade ederek, ''Tatil öncesi normalde Bolu Dağı geçişini 15-20 bin aracın kullanırken, bu sayı bayramda 4 katına çıktı'' dedi. 
     Vatandaşların ''Tatil dönüşlerini son güne bırakmayın'' uyarısını dikkate alarak, yola erken çıktıklarına değinen Birliker, ''Tatilcilerin uyarıları dikkate almasıyla yollarda trafik rahatladı. Bayram tatili dönüşü araç trafiği kuyruksuz bitti'' diye konuştu. 
     Birliker, Abant gişelerinden dakikada 17 araç geçtiğini anlatarak,Abant'ta İstanbul yönünde 5 gişe, Ankara yönüne ise 1 gişenin açık olduğunu bildirdi. Bolu Bölge Karayolları 41. Şube Şefi İlkay Aktuğ, Ankara-İstanbul Karayolu'nun Abant gişelerinde bayram süresince trafik yoğunluğunun yaşanmaması için bölgede karayollarında görev yapan 110 personelden 35'inin otoyol ve D-100 karayolunda trafik akışını yönlendirdiğini belirtti. Bolu Trafik Bölge Müdürü İbrahim Taşlı da 9 günlük bayram tatili boyunca Bolu Dağı geçişinde sadece 5 maddi hasarlı trafik kazası olduğunu bildirdi. 
     D-100 Karayolu Bölge Trafik ekipleri yetkilileri, Ankara-İstanbul Karayolu Bolu ve Kaynaşlı yönünde bayram dönüşü araç trafiğinde beklenen yoğunluğunun olmadığını dile getirdiler. Yetkililer, 3 girişi ile 4 çıkışı bulunan ve 8 gişe memurunun görev yaptığı Kaynaşlı otoyol gişelerinden, dakikada ortalama 20-25 araç geçtiğini kaydettiler. 
     Kurban Bayramı tatili dönüşü Afyon'un Dörtyol kavşağındaki dinlenme tesisleri ise mola veren tatilcilerle dolup taştı. Tesislerdeki alışveriş trafiğinden oldukça memnun olan esnaf, Afyon lokumu ve sucuk satışlarında büyük artış olduğu belirttiler. Öte yandan, tesislerde meydana gelebilecek hırsızlık ve kapkaçcılık olaylarına karşı güvenlik önlemlerinin artırıldığı gözlendi. 




</TEXT>
</DOC>
