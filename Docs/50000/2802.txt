<DOC>
<DOCNO> 2802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/soneko05.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımları teşvik kararı çıktı 
</HEADLINE>
<TEXT>

     Bu yıl yatırımlara uygulanacak teşvikler belli oldu. 
     Yatırımlarda teşvik, ''Gümrük Vergisi ve Toplu Konut, Katma Değer Vergisi, Resim ve Harç İstisnası ile Yatırım İndirimi ve Yatırımları Teşvik Fonu'ndan Kredi Tahsisi'' şeklinde olacak. 
     Yatırımlar, ayrıca, diğer kanun ve bakanlar kurulu kararlarında teşvik belgesine bağlı olarak öngörülen destek unsurlarından da yararlanabilecek. 
     Teşviklerden yararlanabilmek için, yatırımın, gelişmiş yörelerde 600 milyar lira, normal yörelerde 400 milyar lira, kalkınmada öncelikli yörelerde de KÖY 200 milyar liradan başlaması gerekecek.Finansal kiralama şirketleri aracılığı ile yapılacak yatırımlarda aranacak asgari sabit yatırım tutarı ise bu miktarın yüzde 25'i kadar olacak. 
     Küçük ve orta ölçekli işletmelerin yatırımlarında, Devlet Yatırımları Hakkında Karar çerçevesinde destek unsurlarından faydalanan yatırımlar için bu karara istineden, teşvik belgesi düzenlenmeyecek. Yabancı sermayeli yatırımlar dışındaki imalat ve tarımsal sanayi sektöründe yapılacak fon kaynaklı kredi desteğinden yararlanabilecek yatırımlar hariç sabit yatırım tutarı 2 trilyon lirayı aşmayan yatırımlar için, teşvik belgesi başvuruları, teşvik kararının yayımı tarihini izleyen 6. ayın sonundan itibaren, öncelikli odalara yapılacak. Öncelikli odalar, müsteşarlık ve Türkiye Odalar ve Borsalar Birliği tarafından birlikte tespit edilecek. 




</TEXT>
</DOC>
