<DOC>
<DOCNO> 34210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/guncel/agun.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzler gülüyor 
</HEADLINE>
<TEXT>

Dava iddianamesinde hakkında 2 - 5 bin yıl arasında ağır hapis cezası istenen Balkaner'in tahliye edilmesi, Kartal'daki diğer bankacılar için umut ışığı oldu... 
     SEMRA PELEK İstanbul 

     Bank Ekspres davasında "dolandırıcılık" suçunun görev alanına girmediğini belirterek dosyaları ikiye ayıran İstanbul DGM, dün de Yurtbank'ı boşaltmakla suçlanan Ali Avni Balkaner'i tahliye etti. 8.5 aylık tutukluluğun ardından serbest kalan Balkaner'in davasında "çete" ve "dolandırıcılık" suçları heyet değişikliği nedeniyle "şimdilik" ayrılmadı. Duruşmaya sanıklar Ali Balkaner, Süleyman Ekiz, Özcan Kaşlıoğlu, Murat Yanık, Engin Aras, Bayram Eser, Ömer Yüksel, Nihat Yurdakök ve Birgül Özmen katıldı. 
     
     'BEN ÇETE NEDİR BİLMEM' 
     DGM'ye gelen 50 off - shore'zede salonda izdiham yarattı. Bankanın içini boşaltmadığını, aksine doldurduğunu öne süren Balkaner, "Banka yönetimine hiç karışmadım, kimseye talimat vermedim. Yine de tüm borçların arkasındayım. Bizler bir aileyiz. İtibarımızı kaybettik. Servetimi de kaybetmek üzereyim. Ben 'çetecilik' nedir bilmem. 65 yaşındayım ve kalp hastasıyım. Cezamı çektiğimi düşünüyorum. Sizden onurumun iadesini rica ediyorum" diye konuştu. Balkaner'in bu sözleri, duruşmayı izleyen off - shore'zedeler tarafından "yalancı" sözüyle kesildi. 
     
     TUTUKLU SANIK KALMADI 
     Ekiz ve Kaşlıoğlu da suçlamaları reddederek tahliyelerini istedi. Savcı, sanıkların tutukluluk halinin devamını isterken, dosyanın "dolandırıcılık" suçu yönünden görevsizlik kararıyla ayrılmasını istedi. Mahkeme heyeti, heyet değişikliği nedeniyle dosyanın "çete" ve "dolandırıcılık" suçları yönünden ayrılması talebini bir sonraki celse görüşmeye karar verdi. 
     Duruşma sonunda Balkaner, Ekiz ve Kaşlıoğlu tahliye edildi. Koğuşunda işlemleri tamamlanan Balkaner, dün saat 18.25’te Kartal Özel Tip Cezaevi’nden tahliye edildi. Böylece toplam 30 sanıklı Yurtbank davasında tutuklu sanık kalmadı. Davanın iddianamesinde Balkaner'in 2 bin 158.5 ile 5 bin 395 yıl arasında ağır hapsi istenmişti. 
     
     Balkaner’in tahliyesi mağdurları sinirden ağlattı 
     Balkaner’in tahliye edildiği duruşmanın çıkışında off - shore'zedeler "Hırsızlar dışarı mağdurlar içeri" diye slogan attı. Bazı vatandaşlar beddua okurken, bazıları da sinirden ağladı. Mahkemeden çıkıp gittiği Kartal Özel Tip Cezaevi’ndeki koğuşunda işlemleri tamamlanan Balkaner, dün saat 18.25’te tahliye edildi. Bir BMW’yle Yeniköy’de kardeşinin evine giden Balkaner, gazetecilerin sorularına yanıt vermedi. 
     
Kartal'ın diğer konukları sırada      Sümerbank davasının önümüzdeki duruşması İstanbul 3 No'lu DGM'de 06 Ağustos 2001 tarihinde görülecek. Bankanın eski sahibi Hayyam Garipoğlu 07.11.2000 tarihinden bu yana tutuklu. 
     Egebank davasının görülmesine İstanbul 1 No'lu DGM'de 07 Eylül 2001 tarihinde devam edilecek. Bankanın eski sahibi Yahya Murat Demirel, 02 Ekim 2000 tarihinde tutuklanmıştı. 
     Egebank soruşturması kapsamında 02 Nisan 2001 tarihinde tutuklanan Dinç Bilgin, h kim karşısına çıkacağı günü bekliyor. İstanbul DGM'de açılan davaya henüz tarih verilmedi. 
     



 GÜNCEL 


















</TEXT>
</DOC>
