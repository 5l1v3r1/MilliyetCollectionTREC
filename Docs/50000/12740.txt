<DOC>
<DOCNO> 12740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/soneko23.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de ekmeğe zam 
</HEADLINE>
<TEXT>

     İzmir Fırıncılar Odası Başkanı Fikri Sırtı, İzmir'de ekmeğe zam yapıldığını ve Pazartesi gününden itibaren 200 gram ekmeğin 125 liradan satılacağını açıkladı. 
     İzmir'deki fırıncılar, Fikri Sırtı öncülüğünde meslek sorunları ve yeni fiyat uygulaması ile ilgili bir toplantı düzenledi. Sırtı, burada yaptığı açıklamada, 200 gram ekmeğin fiyatının 100 bin liradan 125 bin liraya çıkarıldığını belirtti. Fikri Sırtı, 250 gram ekmeğin 150 bin, 400 gram ekmeğin de 250 bin liradan satılacağını söyledi. 
     Ekmeğe yılda bir kez zam yaptıklarını ifade eden Sırtı, şöyle konuştu 
     ''Ekmeğe zam yapmamak için çok direniyoruz ama temel girdilerde neredeyse hergün artış oluyor. Bu zamlar karşısında dayanmamız mümkün değil. 6 ay önce yapmamız gereken zammı halkımızın alım gücünü düşünerek yapmadık. Ancak son develüasyonla dolar ve markın yüzde 40 civarında yükselmesi bizim de zam yapmamızı zorunlu kıldı.'' 
     Fikri Sırtı, korsan fırıncılarla mücadeleye devam edeceklerini de anlatırken ''İzmir'de korsan fırıncılar yüzde 20 oranında iken yılmadan verdiğimiz mücadale sonucu yüzde 5'e düştü. Tamamını bitirinceye kadar mücadeleye devam edeceğiz'' şeklinde konuştu. 
     Toplantıya katılan İzmir Esnaf ve Sanatkarlar Odaları Birliği Başkanı Cemal Tercan da yaptığı konuşmada, zam kararının İzmir Büyükşehir Belediyesi, Ege Bölgesi Sanayi Odası, İzmir Ticaret Odası, Sanayi ve Ticaret İzmir İl Müdürlüğü, Fırıncılar Odası ve İzmir Esnaf ve Sanatkarlar Odaları Birliği'nden oluşan bir konsensüs tarafından alındığını kaydetti. 
     Tercan, hükümetin açıkladığı Ulusal Program'a ilk önce İzmir'deki fırıncıların uyacağını dile getirerek, ''Türkiye'de ilk defa İzmir'de unlu mamüler okulu kurduk. Mayıs ayının başında büyük bir törenle açacağız. Bu okulda unlu mamüllerde dünyaca ünlü Fransız uzmanlarının fırıncımıza eğitim vermesini sağlayacağız. Sağlıklı ve kaliteli unlu mamüllerinin üretimi için her şey yapılacak ve Ulusal Program'a ilk önce bizim fırıncımız ayak uyduracak'' dedi. 




</TEXT>
</DOC>
