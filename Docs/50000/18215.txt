<DOC>
<DOCNO> 18215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sonspo12.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Faruk Süren "Futbolcularımız doyum noktasına geldi" 
</HEADLINE>
<TEXT>

     Galatasaray Kulübü Başkanı Faruk Süren, takımın başarısının bundan sonra da süreceğini belirterek, ''Futbolcularımız, sürekli gelen başarılardan doyum noktasına geldi. Bu nedenle arayış içindeler. Küçülme yok, tam tersine takviye var'' dedi. 
     Başkan Faruk Süren, 2. Başkan Mehmet Cansun ve Kulüp Genel Sekreteri Sinan Kalpakçıoğlu, Bilkent Üniversitesi İktisadi ve İdari Bilimler Fakültesi'nde, ''Bilkentli Aslanlar Derneği'' tarafından düzenlenen konferansa katıldı. 
     Sportif açıdan başarıda belli bir noktaya geldiklerini, ancak idari anlamda bir türlü yabancı rakiplerine yetişemediklerini ifade eden başkan Faruk Süren, Galatasaray olarak Avrupa'da ilk 10'da kalmak istediklerini belirterek, ''Galatasaray Kulübü'nden giden çok oldu. Ne battık, ne de iflas ettik. Hakan Şükür İtalya'ya gitti, Okan ve Emre'yi yanına çağırıyor. Bu iki futbolcunun gideceğini varsayıyoruz. Inter resmen istedi. Yerlerine en az onlar kadar kaliteli futbolcular gelecek. Bazı isimler de belli'' diye konuştu. Süren, Hakan'ın Inter'e transferi konusuyla ilgili 9 Mayıs'ta FIFA yetkilileri ile bir görüşme yapılacağını ve kesin kararın 16 Mayıs'ta yapılacak FIFA toplantısından çıkacağını belirtti. 
     Galatasaray Başkanı Süren, Hagi'nin yerinin doldurulamayacağını belirterek, ''Dünyada az rastlanan türden bir oyuncu. İlk 5 içinde sayabiliriz'' dedi. Rumen futbolcunun ileride takımın başına gelebileceğini vurgulayan Süren, ''Teknik Direktör Lucescu, her yönden çok beğendiğimiz bir çalıştırıcı. Rumen hoca ile sözleşmesinin uzatılması için prensipte anlaştık. Lucescu, gelecek sezona yönelik transfer politikamızı bilmek istiyor. Bu da mayıs ayı içinde belli olur'' diye konuştu. 
     Faruk Süren, Jardel'in 4 yılı kesin olmak üzere, Galatasaray ile 7 yıllık sözleşmesinin bulunduğunu söyledi. Brezilyalı futbolcunun kulüpten ayrılabilmesi için sözleşmedeki şartları yerine getirmesi gerektiğine dikkati çeken Süren, ''Eğer mutsuzsa göndeririz. Ama bunun için Galatasaray Kulübü'ne ödeme yapması gerekiyor. Aramızda maddi problemler var. Ancak, çözüm için bir yol buluruz'' dedi. 
     Süren, Ali Sami Yen Stadı'nın, Galatasaray'ın Avrupa'daki namına ve şanına yakışmadığını söyledi. 
     Bayan tuvaletleri olmayan, gişelerde kontrolü bulunmayan, numaralı tribünlerinde problemler yaşanan bir stada sahip olduklarını anlatan Süren, ''Ancak bu problemleri, yeni stadın yapım çalışmaları nedeniyle biz de ihmal ettik'' dedi. 
     Ögrencilerin, Fenerbahçe Şükrü Saraçoğlu Stadı'nın tribünlerinin yenilenmesi ile ilgili ne düşündüğü sormaları üzerine ise Süren, şöyle konuştu 
     ''Fenerbahçe, tribünleri büyüterek ve yeni inşaatlar yaparak stadını güzelleştiriyor. Ancak biz, 15 günde bir ışık yanan bir stat yapmayacağız ki... Bu sürede, maddi yönden hiçbir katkısı bulunmayan bir stat bizim işimize yaramaz. Bizim projemiz, stadın yanı sıra bir kültür ve eğlence merkezinden oluşuyor. Yılda 42 milyon dolar, net olarak da 32 milyon dolarlık gelir elde edeceğiz.'' 
     2. Başkan Mehmet Cansun da Ali Sami Yen Stadı'nın yıkılıp yeniden yapılması sırasında, Galatasaray'ın maçlarını Bakırköy'de inşa edilecek 17 bin kişilik portatif tribünlü statta yapacağını belirterek, ''Gelecek sezon ve bir sonraki yıl maçlarımızı burada oynayacağız. Ali Sami Yen'in, UEFA standartlarında yeniden elden geçirilmesi yaklaşık 2 milyon dolar tutuyor. Bakırköy'deki yeni stat ise bize 4 milyon dolara mal olacak'' diye konuştu. 
     Başkan Süren, Türkiye'nin bir mali krizden geçtiğini ve tüm kulüplerin bundan etkilendiğini, ancak bu krizin sadece Galatasaray'da olduğu şeklinde haberlerin gündemde olduğunu belirterek, ''Problem sadece nakit akışında. Mali disipline girmek şart'' dedi. 
     Transfer politikalarının gözden geçirilmesi gerektiğini vurgulayan Süren, ''Yurtdışında, 250 milyon dolarlık bütçelere sahip kulüplerle yarışıyoruz. İspanyol Atletico Bilbao Kulübü'nün bilet geliri yıllık 40 milyon ABD Doları. Bizim ise sadece 8 milyon ABD Doları. Futbolcularımıza uluslararası seviyede transfer ücreti ödüyoruz. Ancak gelirlerimiz çok aşağıda'' diye konuştu. 
     Süren, maçları naklen veren yayıncı kuruluşun iskonto talep ettiğini bildirip, ancak kendilerinin yurtdışı alacaklılarına verdikleri taahhütleri iptal etme sanşlarının bulunmadığına dikkati çekerek, dolar bazında yaptıkları anlaşmalarda iskonto yapma şanslarının bulunmadığını belirtti. 2. Başkan Mehmet Cansun ise yayıncı kuruluş ile dolar kurunun fikslenmesi yönünde yapılacak bir anlaşmanın, kulüp gelirlerinde yüzde 40-50'lik bir kaybın meydana gelmesine neden olacağını söyledi. 
     Süren, bir öğrencinin, kendisinden sonra kulüp başkanı olarak kimi görmek istediği sorusuna, ''Mehmet Cansun veya Ali Dürüst olabilir'' diye yanıt verdi. Dışarıda yıpranmalarını bekleyen kişilerin bulunduğunu da söyleyen Süren, ''Yönetime talip olanlar, birbirini takip eden yönetimlerden gelmelidir. Galatasaray Kulübü, başkanlarını yönetimlerinden seçer'' dedi. 







</TEXT>
</DOC>
