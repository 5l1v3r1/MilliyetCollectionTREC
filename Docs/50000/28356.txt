<DOC>
<DOCNO> 28356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/ekonomi/eko16.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’in uçağında telefon paniği 
</HEADLINE>
<TEXT>

     SEÇKİN ÜREY Denizli 

     Denizli’ye gitmek üzere dün önce Ankara’dan İstanbul’a gelen Dvlet Bakanı Derviş’in, uçağında, iniş sırasında bir cep telefonunun çalması, ufak bir paniğe neden oldu. Derviş ve eşi Catherine Derviş, kendi telefonlarını kontrol ettikten sonra, hostes çağırarak önlem alınmasını istedi. 
     Kente gelişinde Emlakbank ve FP’nin kapatılması ile ilgili konularda açıklama yapmaktan kaçınan Derviş, "Denizli’nin havasını solumaya geldim" dedi. Hazine Müsteşarı Faik Öztraköla birlikte gelen Derviş’i Alaşehirli köylüler de karşıladı. Derviş, Hava Kuvvetleri yolunu kullandığı için pankartlı köylüleri göremedi. 
     Tenis oynamak isteyebileceği ihtimaline karşılık tenis kortu yenilenen Collsaoe Oteli’ne giden Derviş, daha sonra Pamukkale’ye geçti. "Burası bir cennet" diyerek hayranlığını belirttiği travertenlerde Fransız turistlerle sohbet de eden Derviş, Halil Erdoğan isimli bir vatandaşın üzüm rekoltesi ile ilgili sorularına "Elimizden geleni yapacağız, ancak mucize yok" dedi. 
     Derviş, daha sonra işadamları ile toplantılara geçti. Toplantıda, Halkbank’ın 100 milyara kadar kredi taleplerini karşılaması için çalıştıklarını söylediği ve işadamlarından ekime kadar beklemelerini istediği öğrenildi. Toplantı çıkışında Denizli Sanayi Odası Başkanı Abdülkadir Uslu, Derviş için "Politikayı öğrenmiş" dedi. 
     Her üç ayda bir finans merkezlerine giderek program gelişmelerini anlatmayı planlayan Derviş’in, gelecek hafta Londra’ya giderek finans kuruluşlarıyla görüşeceği, Türk bankalarının sendikasyonlarının yenilenmesini isteyeceği öğrenildi. 
     



 EKONOMİ 






























</TEXT>
</DOC>
