<DOC>
<DOCNO> 30715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sonspo14.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Celil-Ali takası tamam... 
</HEADLINE>
<TEXT>

     Fenerbahçe ile takas konusunda anlaşmaya varan Samsunspor, Ali Akdeniz'e karşılık transfer ettiği Celil Sağır'la 2 yıllık sözleşme imzaladı. 
     Nuri Asan Tesisleri'nde düzenlenen imza töreninde, kendisini tekrar Samsunspor'lu yapan mukaveleye imza atan genç oyuncu, yuvaya dönmekten mutluluk duyduğunu söyledi. 
     Fenerbahçe'de kendisine yeterli şans verilmediğini, bu nedenle de istediği performansı ortaya koyma imkanı bulamadığı için geri döndüğünü anlatan Celil, şunları kaydetti 
     ''Sezon başında büyük şanssızlık sonucu bir sakatlık geçirdim. Ondan sonra da yeterli şans verilmedi. Ayrıca, Fenerbehçe'de beklediğim huzuru bulamadım. Yeterli şans verilseydi, Fenerbehçe taraftarı gerçek Celil'i seyretme imkanı bulurdu. Kimseye kırgın değilim. Mustafa Denizli hocam, kalmam için ısrarcı oldu ama bu şartlarda kalmak istemedim. Zaten parasal konularda da anlaşmazlık çözülememişti. Bundan sonra tüm amacım, Samsunspor'un başarısı için mücedele etmek olacaktır. Nasip tekrar yuvama dönmekmiş.'' 
     Anadolu'dan İstanbul'a transfer olan futbulcuların en büyük sorunun ''uyum'' olduğunu ifede eden Celil, ''Bir çoğu teknik olarak oradakilerden daha iyi ama alışamadıkları için büyük sorunlar yaşanıyor'' diye konuştu. 
     Kulüp Başkanı Yusuf Ziya Yılmaz da, Celil'in daha önce Samsunspor'a büyük hizmetleri olduğunu belirterek, ''Kendisi sevdiğimiz bir evladımız, daha büyük başarılara imza atmasını bekliyoruz'' dedi. 
     Yılmaz, Fenerbahçe'ye giden Ali'ye de verdiği hizmetler nedeniyle teşekkür ederek, '' O da bizim bir evladımızdı, başarılı olmasını diliyoruz'' diye konuştu. 
     Takasla birlikte Samsunspor'un Fenerbahçe'den ne kadar para aldığı konusundaki bir soru üzerine Başkan Yılmaz, ''Futbolcuların motivasyonunu bozar'' diyerek, açıklama yapmadı. 






</TEXT>
</DOC>
