<DOC>
<DOCNO> 49303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sontur12.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'in Cumhuriyet Bayramı mesajında milletvekillerine uyarı.... 
</HEADLINE>
<TEXT>

     Cumhurbaşkanı Ahmet Necdet Sezer, ''Ulusumuzun bağımsızlık savaşını kazanmasının ardından, demokratik açılımları olanaklı kılacak biçimde Büyük Atatürk'ün engin ileri görüşlülüğüyle kurulan Cumhuriyet, yönetim biçimi olmasının ötesinde bir aydınlanma ve çağdaşlaşma tasarımıdır'' dedi. 
     
     Sezer'den uyarı 

     Cumhurbaşkanı Sezer, Cumhuriyet'in 78. yıldönümü dolayısıyla yayımladığı mesajda, "Yüce Meclisimizin bugün ve gelecekte yapacağı çalışmalarla alacağı kararlar, ulusumuzun kararlılıkla yürüttüğü çağdaşlaşma hareketini sürdürerek, Türkiye'yi gelişmiş dünya devletlerinin güçlü ortağı yapacaktır. Demokratik parlamenter sistemin omurgası olan Yüce Meclisimizin saygınlığını her koşulda korumalıyız. Meclisimizin saygınlığını zedeleyecek tartışma ve girişimler, demokratikleşme sürecini de olumsuz etkileyecektir. Bu konuda, Meclisimizin değerli üyeleri, halkımızın temsilcileri olarak daha büyük sorumluluk altındadır. TBMM'ye ve üyelerine güven ve desteğin korunması, demokratik rejimimizi güçlendirerek, çağdaşlaşma ve Avrupa Birliği'ne üyelik sürecindeki kararların hızla çıkarılmasını kolaylaştıracaktır." dedi. 
     
     "Ekonomik belirsizliklerden arındırılması sorunlarla savaşımı kolaylaştıracaktır" 

     Sezer, Türkiye'nin ekonomik yönden zor bir dönemden geçtiğine dikkati çekerek, ekonominin belirsizliklerden arındırılmasının, güven ortamının yeniden sağlanmasının ve geleceğe dönük kaygıların ortadan kaldırılmasının, ekonomik sorunlarla savaşımı kolaylaştıracağını bildirdi. 
     Cumhurbaşkanı Sezer,bugün Türkiye'nin, ekonomik yönden güç bir dönemden geçtiğine işaret ederek, yaşanan sıkıntılı dönemin elbirliği ile en kısa sürede aşılarak, ekonominin güçlü ve işleyen bir yapıya kavuşturulmasının, herkesin ortak dileği olduğunu belirtti. 
     ''Ekonominin belirsizliklerden arındırılması, güven ortamının yeniden sağlanması ve geleceğe dönük kaygıların ortadan kaldırılması, ekonomik sorunlarla savaşımı kolaylaştıracaktır'' diyen Sezer, ekonomik sorunların aşılması sürecinde, gündelik kaygılarla hareket etmekten kaçınılmasının, ülke çıkarlarının her şeyin üstünde tutulmasının önemini vurguladı. 
     Ekonomiye planlı, bütüncül ve uzun erimli yaklaşımlarla yeni bir yön vermek gerektiğini bildiren Sezer, şöyle devam etti 
     ''Ekonominin akılcı temellerde düzenli işlediği, rekabete açık piyasa ekonomilerinde işsizlik sorununa daha rahat çözüm bulunabildiği, üreten bir ekonominin, yurttaşların yaşam düzeyini daha kolay yükselteceği gerçeğini hiçbir zaman göz ardı etmemeliyiz. 
     Üretimin geliştirilmesine yönelik önlemlerin alınması, uygulamaların başarısını da belirleyecektir. Yerli üreticinin desteklenmesi, bu bağlamda halkımızın yerli mallara yönelmesi, sorunların aşılmasına ve güçlü bir ekonominin yaratılmasına yardımcı olacaktır. 
     Yaşanan sorunların büyüklüğü ne olursa olsun, geleceğe inancımızı yitirmeden, ülkemize her koşulda sahip çıkmalıyız. 
     Unutulmamalıdır ki, büyük ve güçlü Türkiye, yurttaşlarımızın sağduyusu, özverisi ve elbirliği ile yaşanan bu sıkıntıları da aşacaktır. 
     Belirsizliklerden arındırılmış, kendi dinamikleri üzerinde işleyen, kalkınmanın süreklilik kazandığı, gelişen, güçlü bir ekonomik yapıya ulaşılması, ulusumuzun özlemidir. 
     Türkiye, kendi olanakları ve öz kaynaklarını harekete geçirerek, yurttaşlarının sağduyusu ve kararlılığı ile bu amaca ulaşma başarısını mutlaka gösterecektir. 
     Ülkemizin önemli bir dönemeçten geçtiği günümüzde, içinde bulunduğumuz güç koşullar, birlik ve dayanışmamızı artırarak korumamızı daha da zorunlu kılmaktadır. 
     Yoksulluk, eğitimsizlik, yolsuzluk gibi temel sorunlarını çözmüş, bireylerin hak ve özgürlüklerini en geniş biçimde güvence altına almış, çağdaş uluslar topluluğunun saygın üyesi durumuna gelmiş, gelişime açık bir Türkiye için, devlet-yurttaş işbirliğinin ve karşılıklı güvenin bu işbirliğinin başarıya ulaşması için temel koşul olduğunu bir kez daha vurgulamak istiyorum. 
     Ereklerimize kısa sürede ulaşmak için, birey olarak hepimiz sorumluluklarımızı yerine getirmeli, aydınlık bir Türkiye için üzerimize düşen görevler olduğunu ve her yaştan yurttaşımızın büyük bir özveriyle çaba göstermesi gerektiğini unutmamalıyız. 
     Geçmişten ders alarak toplumun her bireyinin ulusumuz için çaba göstermesi, Türkiye Cumhuriyeti'nin sonsuza dek var olmasını sağlayacaktır. Türk ulusu, bugün karşılaşılan zorlukları ve gelişme yolunda önüne çıkabilecek engelleri, geçmişte olduğu gibi birlik ve dirlik içinde, yine aynı güçle aşacaktır.'' Cumhurbaşkanı Sezer, 21. yüzyılın sunduğu olanakların yanı sıra karşılanması gereken farklı ve yeni koşulları da birlikte getirdiğine dikkati çekerek, ülkelerin bu koşullara uyum sağlama ve kendini yenileme başarılarının, çağdaş uluslar topluluğu arasındaki yerini de belirleyeceğini kaydetti. 
     Türkiye olarak bugün, dünyadaki gelişmeler ışığında gelinen düzeyi değerlendirme, geleceğe dönük planlamaları gözden geçirme, sorunları aşarak ileriye bakma zorunluluğu ile karşı karşıya bulunulduğunu belirten Cumhurbaşkanı, Türkiye'nin, yeni dünya düzeninin koşullarını kavramak, koşullara hızla uyum sağlamak ve her alanda kendini geliştirmek yolundaki çabalarını kesintisiz sürdürmesi gerektiğini belirtti. 
     Sezer, bugün herkese düşen ortak sorumluluğun, 78 yıllık Cumhuriyet'in başarılarına yenilerini eklemek, Atatürk ilke ve devrimlerinin yol göstericiliğinde Cumhuriyet'i daha da yüceltecek atılımları yaşama geçirmek olması gerektiğini kaydederek, ''Türkiye'nin, her alanda çağdaş dünyanın ölçütlerini yakalamış, yarınlarına güvenle bakan, yeniliklere açık, yurttaşlarının gurur duyacağı aydınlık bir ülke durumuna gelmesi temel amacımızdır'' dedi. 
     
     Anayasa değişiklikleri olumlu bir adım 

     Türkiye'nin çağdaşlaşma sürecindeki temel önceliklerinden birinin de evrensel hukuk ilkeleri doğrultusunda, Anayasa'da çağdaş yaşamın gereksinimlerine yanıt oluşturacak düzenlemelerin yapılması olduğunu ifade eden Cumhurbaşkanı Sezer, şunları kaydetti 
     ''TBMM'nin, büyük bir uzlaşma ve uyum örneği sergileyerek Anayasa'da yaptığı değişiklikler, Anayasamızın daha çoğulcu, özgürlükçü, katılımcı ve güvenceli bir duruma getirilmesi yönünde atılan olumlu bir adımdır. 
     Önümüzdeki günlerde yapılması gereken, Anayasa değişikliklerinin yaşama geçirilmesini sağlayacak uyum yasalarının da hızla çıkarılması, çağdaş dünyada saygınlığımızı artıracak siyasal, yönetsel ve yargısal reform çalışmalarının bir an önce sonuçlandırılmasıdır. 
     Yüce Meclisimizin, bu konuda da çabalarını kararlılıkla sürdüreceğine inancımız tamdır.'' Cumhurbaşkanı Sezer, Büyük Atatürk'ün, ''Çağdaş bir cumhuriyet kurmak demek, milletin insanca yaşamasını bilmesi, insanca yaşamanın neye bağlı olduğunu öğrenmesi demektir'' sözünü anımsatarak, bu sözün Cumhuriyet'in erdemini ve temel amacını en iyi biçimde anlattığını vurguladı. 
     Yine, Yüce Önder'in, ''Türkiye Cumhuriyeti, her manası ile büyük Türk milletinin öz ve aziz malıdır. Kıymetli evlatlarının elinde daima yükselecek, ebediyen yaşayacaktır'' sözün ise Cumhuriyet'e her koşulda sahip çıkılması ve Cumhuriyet'in yeni başarılarla geleceğe taşınması konusundaki sorumlulukları anımsattığına dikkati çeken Cumhurbaşkanı sezer, şöyle dedi 
     ''Türkiye Cumhuriyeti'nin ülkesi ve ulusuyla bölünmez bütünlüğünün, Atatürk ilke ve devrimlerinin korunup kollanmasında hepimize görevler düşmektedir. Cumhuriyetimizin değiştirilemez nitelikteki temel özellikleri, başta laiklik ilkesi olmak üzere bizlere yol göstermeyi sürdürecektir. 
     Yüce Atatürk'ün Cumhuriyet'le yaktığı aydınlanma ışığını söndürmeden taşıyacak, demokratik laik Cumhuriyetimizi sonsuza kadar koruyacağız. 
     Bu konudaki en büyük güvencemiz, çağdaşlığı bir yaşam biçimi olarak benimseyen ve aydınlık geleceğimize inanan yüce Türk ulusudur. 
     Türkiye, Cumhuriyet tarihinde gerçekleştirdiği önemli dönüşümlerle bugün kıvanç duyduğumuz bir düzeye ulaşmıştır. 
     Buna karşın, gelinen düzeyi hiçbir zaman yeterli görmemeli, devlet ve yurttaş birlikteliğiyle ülkemizin gelişmesi ve mutlu yarınlara ulaşması için daha çok çaba göstermeli, yeni kuşaklara yurttaşı olmaktan gurur duyacakları güçlü bir ülke bırakma sorumluluğunu hep birlikte taşımalıyız. 
     Her şeyin en iyisini hak eden ulusumuzu gönence ulaştırmak için özveriyle, yılmadan çalışmalıyız. Daha güzel yarınlar için, yaşamın her alanında çatışma yerine uzlaşmayı, kavga yerine hoşgörüyle gelen barışı, karanlık yerine aydınlığı seçmeliyiz. Ulusumuza, devletimize ve demokrasimize inancımızı her koşulda korumamız, mutlu yarınların kurulabilmesinin de anahtarı olacaktır. 
     Bu duygu ve düşüncelerle, yurt içinde ve dışındaki yurttaşlarımın Cumhuriyet Bayramı'nı kutluyor hepinize saygılarımı, sevgilerimi ve esenlik dileklerimi sunuyorum.'' 
     






</TEXT>
</DOC>
