<DOC>
<DOCNO> 22991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sonspo02.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayern 25 yıl sonra kupaya uzandı...Maçtan notlar... 
</HEADLINE>
<TEXT>

     Avrupa Şampiyonlar Ligi Kupası'nı, penaltılar sonrasında Valencia'yı 6-5 yenen Bayern Münih takımı kazandı. 
     Milano'nun San Siro Giuseppe Meazza stadında oynanan final maçında 90 dakikalık normal süre 1-1 berabere sona ererken takımlar 30 dakikalık uzatmalarda da kupayı getiren golü bulamadı. Penaltı atışlarına gidilen karşılaşmada, Valencia'dan Pellegrino'nun 7. turda kaçırdığı penaltı Bayern Münih'e kupayı getirdi. 
     Yaklaşık 80 bin seyircinin önünde oynanan karşılaşmada Valencia'dan Carboni ve Kily Gonzalez, Bayern Münih'ten Andersson sarı kart gördü. Tribünlerde İspanya Kralı Juan Carlos, İtalya'nın yeni başbakanı Silvio Berlusconi, iki ülkenin Bakanları ile dünya futbolunun Pele, Föhler, Platini gibi birçok tanınmış ismi bulunurken karşılaşmayı izlemek için 700 gazeteci de akredite oldu. 
     İspanyol Valencia takımı ard arda 2. kez oynadığı Şampiyonlar Ligi finalinde, kupayı geçtiğimiz yılda Real Madrid'e kaptırmıştı. Şampiyonlar Ligi Kupası'nı tarihinde 4. kez müzesine götüren Bayern Münih ise en son 25 yıl önce bu kupayı kazanmıştı. 
     Öte yandan, karşılaşmayı izleyen teknik direktör Fatih Terim İtalyan İtalia Uno kanalında canlı yayına katılarak karşılaşma hakkında yorumda bulundu. 
     Terim, '' Çok sert bir karşılaşma oldu. İki takım da gayet dikkatli ve defansif oynadı, çok top kaybettiler, oyuncuların bu kadar topa korkak yaklaşmasını beklemiyordum, Bayern Münih tecrübesiyle kazandı'' dedi. 
     Milan'ın gelecek sezonki teknik direktörlüğüne getirilmesine kesin gözüyle bakılan Terim, kırmızı siyahlıların transfer listesinde olan Valencialı Mendieta hakkında sorulan bir soruya da, ''İyi ve kaliteli bir futbolcu, fakat karşılaşmaya iyi başlayıp kötü bitirdi'' şeklinde cevap verdi. 
     Terim, Fiorentina'dan ayrıldığından beri ilk kez bir İtalyan televizyonuna çıkıyor. 
     







</TEXT>
</DOC>
