<DOC>
<DOCNO> 21554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sondun18.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Belediye Başkanlığı'na punkçı aday... 
</HEADLINE>
<TEXT>

     Almanya'nın Hamburg kentinde 30 yaşındaki punkçı Andreas Forte, 30 Eylül'de yapılacak yerel seçimlerde Elmshorn ilçesi belediye başkanlığına aday olmaya hazırlanıyor. 
     Hamburg'un fakir semtlerinden Elmshorn'da yetişen ve punkçı kıyafetlerle dolaşan Forte, ''Politikacılar beni sevmiyor. Ama ben Elmshorn'da hayatı öğrendim'' dedi. 
     Uzun süre işsiz kalan ve bir yıldır belediye adına sokaklarda uyuşturucu danışmanlığı yapan Forte'nin arkadaşları, kendisinin Elmshorn Belediye Başkanı seçilebilmesi için imza topluyor. 
     Forte, Belediye Başkanı seçildiği takdirde çocuklar ve gençler için daha fazla iş imkanı yaratacağını ve semtte gece hayatını canlandıracağını söyledi. 
     Elmshorn Belediye Başkanı Brigitte Fronzek ise Hamburger Morgenpost adlı yerel gazeteye yaptığı açıklamada, Forte'nin bilgi ve yeteneklerinin seçimi kazanmak için yeterli olmadığını savundu. 
     Hamburg Eyaleti Seçim Komisyonu, Ağustos ayında belediye başkanlığı seçimleri için yapılan başvuruları değerlendirecek ve adayları belirleyecek. 






</TEXT>
</DOC>
