<DOC>
<DOCNO> 7621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/ekonomi/eko05.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Odalardan devlere yanıt 
</HEADLINE>
<TEXT>

     TOBB’dan Sabancı’ya 
     Programdan dönüş felaket olur 
     İşadamı Sakıp Sabancı’nın önceki gün yaptığı "İstikrar programının dozunu kaçırdılar" açıklamasına, Türkiye Odalar ve Borsalar Birliği TOBB Başkanı Fuat Miras’tan yanıt geldi. Miras, ekonomik programdan sapılması halinde zenginlerin daha zengin olacağını belirterek, "Böyle insanları bu programdan evvelki düzen yarattı. Bu program yaratmadı. O düzeni istiyorsak, bunun özlemini çekiyorsak, o karar sizlerin benim değil" dedi. 
     Miras, programdan bu aşamada dönüşün felaketle sonuçlanacağı uyarısında bulundu. 
     Antakya’da yapılan TOBB’un Konseyler Toplantısı’nda konuşan Miras, ekonomi bürokratlarını da sert bir dille eleştirerek , "Mesuliyeti üzerine almayan bürokratlarla bu krizlerle her zaman karşı karşıya kalırız" diye konuştu. Rahmi Koç’u da eleştiren Miras, " Batan batar, batmayan yüzer zengin söylemleriyle bir araya gelinemez. Bu program saptığında o zenginler daha da zengin olacak, zaten olmuşlar da" diye konuştu. 
     
     ATO’dan Koç’a 
     Oksijen tüpü ve yüzgeçimiz yok 
     İşadamı Rahmi Koç’un "Suyun altında nefesini uzun süre tutanlar yaşar" şeklindeki sözlerini eleştiren Ankara Ticaret Odası Başkanı Sinan Aygün, "Bizim sırtımızda oksijen tüplerimiz, ayaklarımızda yüzgeçlerimiz yok. Biz küçük tüccarlarız" dedi. TOBB Konseyler toplantısındaki konuşmasında, "Sayın Koç’a kırıldığımı belirtmek istiyorum. Türkiye Rahmi Koç ve iki kişiye kalırsa ne olur " diyen Aygün, enflasyon düşerken tüccarın yok olmaması gerektiğini de vurguladı. Aygün, Türkiye’nin yönetiminin iki kişiye kaldığını söyledi. 
     Hayatında bir kilo tahıl satmayan, SSK ödemesi yapmayan insanların Türkiye ekonomisini yönetmesi halinde sanayiciyi kimsenin anlayamayacağını belirten Aygün, "Bu ülkeyi IMF değil, bizler yönetiyoruz" diye konuştu. 
     Enflasyonun iflaslarla düşmesini istemediklerini söyleyen Aygün, "Türkiye yangın yerine dönüşecek diye korkuyorum. Esnafımız ölmüş vaziyettedir. Enflasyon böyle giderse altı ayda yüzde 1’e düşer, ama üretim olmaz, her yer batar. İşçimizi atacaksak, fabrikamızı kapatacaksak, ben bu programı desteklemiyorum" dedi. 
     


 EKONOMİ 
















</TEXT>
</DOC>
