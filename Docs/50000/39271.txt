<DOC>
<DOCNO> 39271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sontur13.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuat N'nin savclıktaki ifadesi... 
</HEADLINE>
<TEXT>

     İşadamı Üzeyir Garih'in öldürülmesine ilişkin ''katil zanlısı'' sıfatıyla gözlem altına alınan ve savcılık tarafından serbest bırakılan 13 yaşındaki Fuat N., ilk kez olay günü gördüğü Garih'in kendisine ve Yeşim adındaki arkadaşına 200'er bin lira para verdiğini, ancak sonrasını bilmediğini söyledi. 
     Babası Hasan N. ile bugün yeniden Eyüp Adliyesi'ne gelen Fuat N., önce Adli Tıp Kurumu Eyüp Şubesi'nden ''farik mümeyyiz iyiyi, kötüyü, eğriyi, doğruyu ayırt eden raporu'' aldıktan sonra soruşturmayı yürüten Cumhuriyet Savcısı Hasan Yılmaz'a yaklaşık 1 saat boyunca ifade verdi. 
     Savcı Yılmaz tarafından serbest bırakıldıktan sonra adliye çıkışında basın mensuplarının sorularını cevaplandıran Fuat N., Üzeyir Garih'i ilk defa olay günü gördüğünü belirterek, şöyle konuştu 
     ''Otoparkın oradayken Tuğba adındaki bir kız, bana ve Yeşim adındaki arkadaşıma Üzeyir Garih'i göstererek, 'Her cumartesi günü buraya geliyor ve para dağıtıyor' dedi. Bunun üzerine Yeşim'le yanına gittik. Bize 200'er bin lira para verdi. Ondan sonrasını bilmiyorum. Ben mezarlığa girmedim. Çünkü mezarlıkta başka çocuklar vardı, onun için oraya giremezdim.'' 
     Garih'in yanından ayrıldıktan sonra Eyüp'te kokoreççilik yapan Ahmet Yıldırım adlı kişinin bileyletmek üzere kendisine bir bıçak ve para verdiğini, bu bıçağı bileylettikten sonra iade ettiğini anlatan Fuat N., daha sonra lastikçilik yapan Tuncay adlı kişinin yanına gittiğini ve burada polislerin kendisini gözaltına aldığını dile getirdi. 
     Gözaltına alındıktan sonra polisin önce üstündeki tişörtünü, sonra da pantolonunu çıkarttırdığını belirten Fuat N., ''Beni klimalı, buz gibi bir yere götürdüler. Orası soğuktu. Yarım saat beklettiler. 'Bu işi sen yaptın, doğruyu söyle, kafanı kopartırız' dediler. Onlara 'Valla ben yapmadım' dedim'' şeklinde konuştu. Dün akşam savcılığa çıkartıldıktan sonra polisin kendisini yeniden gözaltına aldığını ve şubeye götürdüğünü söyleyen Fuat N., orada mezar sulayan ve dilenen ''Hasan'', ''Emrah'' ve ''Ördek'' diye çağırdıkları 3 çocuğun bulunduğunu ifade etti. Fuat N., ''Emrah benden büyük, diğerleri küçüktü. Onlarla yüzleştirdiler'' dedi. 
     Kızgın baba 
     Baba Hasan N. de, olay günü öğle saatlerinde polisin gelip kendisini evden aldığını ve oğlunun cep telefonu çaldığını söylediklerini bildirdi. 
     Bunun üzerine polislerle birlikte gidip oğlunu lastikçiden aldıklarını ve diğer oğlu Bayram'la şubeye gittiklerini ifade eden Hasan N., oğlunun orada diğer çocuklarla yüzleştirildiğini anlattı. 
     Polisin oğluna sadece bir tokat attığını, bunun dışında işkence yapmadığını kaydeden Hasan N., bu olaydan dolayı çok mağdur olduklarını ve başta basın olmak üzere kendilerini mağdur edenler hakkında dava açacaklarını söyledi. 
     Hasan N., 9 yıldır çalıştığı Topçular'daki tekstil atölyesinden bu sabah arandığını ve işten kovulduğunun söylendiğini açıkladı. 
     Üzeyir Garih'in oğluna para verdiğini belirterek, ''Oğlum onu nasıl öldürür '' diye konuşan baba Hasan N., oğluyla birlikte görüntüsünü almaya çalışan kameramanlara da sandalyeyle saldırdı. 
     
     
     
     
     






</TEXT>
</DOC>
