<DOC>
<DOCNO> 4252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/son/sontur11.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Van'da bir öğrenci donarak öldü 
</HEADLINE>
<TEXT>

     Van'da, Yatılı İlköğretim Bölge Okulu'nda YİBO öğrenim gören ve okulların tatile girmesi dolayısıyla köylerine yaya olarak giden 24 öğrenciden biri donarak öldü. Donma tehlikesi geçiren ve yakınları tarafından kurtarılan 23 öğrenciden durumu iyi olmayan 11 öğrenci, askeri helikopterle Van'a getirildi. 
     Alınan bilgiye göre, Van YİBO'da öğrenim gören 24 öğrenci, okulların tatile girmesi üzerine, merkeze bağlı Akçift Köyü'nde oturan ailelerinin yanına gitmek için Tayyar Günseçkin yönetimindeki 65 AR 786 plakalı minibüsü kiraladılar. Kiraladıkları minibüs şoförü, Karaağaç Köyü'nün muhtarı olan Tayyar Günseçkin, yolların kapalı ve aşırı soğuk olması nedeniyle geceyi Karaağaç'ta geçirmelerini istedi. 
     Karaağaç Köyü'nde bir süre dinlenen öğrenciler, 5 kilometre uzaklıktaki Akçift Köyü'ne yaya olarak gitmeyi kararlaştırarak, yola koyuldular. Havanın kararması ve çocuklarının köye ulaşmaması üzerine meraklanan aileleri, çocuklarını aramak için yaya olarak yola çıktılar. Aileleri tarafından köye bir kilometre uzaklıkta donmak üzere bulunan 24 öğrenci, köye getirildiler. Burada bir süre koruma altına alınan öğrencilerden Kamuran Türkmen'in 12 ölmesi üzerine durum güvenlik güçlerine bildirildi. 
     Askeri helikopterle Van'a getirilen 23 öğrenciden sağlık durumları iyi olmayan İrfan Sarpdağ 12 , Bahri Eravcı 13 , Aysel Sektek 8 , Gökhan Türkmen 12 , Yakup Sarpdağ 11 , Adem Türkmen 9 , Hanım Eravcı 10 , Zeynep Sarpdağ 8 , Nurettin Sarpdağ 8 , Fatma Eravcı 8 ile Sait Sarpdağ, Devlet Hastanesi ve Yüzüncü Yıl Üniversitesi Araştırma Hastanesi'nde tedavi altına alındılar. 




</TEXT>
</DOC>
