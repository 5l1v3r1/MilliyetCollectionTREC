<DOC>
<DOCNO> 24700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sonspo14.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Okan "Üç büyüklerden birinde olsaydım milli takımdaydım" 
</HEADLINE>
<TEXT>

     Bursaspor'un gol kralı olan futbolcusu Okan Yılmaz, Bursa'da özel bir dersanenin 3 bin öğrenci arasında düzenlediği ankette ''Yılın Futbolcusu'' seçildi. 
     Plaketini Yeşilırmak Dersanesi Genel Müdürü Salih Erzurumlu'dan alan Okan, öğrencilerin jestinden dolayı çok mutlu olduğunu ve bu ilgiye layık olmak için elinden geleni yapacağını söyledi. Ödül töreni sonrası öğrencilerin sorularını yanıtlayan genç golcü, 23 golle ''Gol Kralı'' olma başarısının sadece kendisine ait olmadığını diğer takım arkadaşlarının da önemli rol oynadığını kaydetti. 
     Okan Yılmaz, bir öğrencinin, ''Gol kralı olmanıza rağmen neden Milli Takım'a seçilmediniz '' sorusuna ''Eğer 3 büyük takımdan birinde oynasaydım bu akşam milli formayı giyerdim'' yanıtını verdi. 
     
     Hamoğlu benim yüzümden istifa etti 
     'Bu sezon attığınız en anlamlı gol hangisi'' şeklindeki soruya ise Okan, ''Beşiktaş'a attığım gol'' diye yanıtladı. Geçen sezon başında Beşiktaş ile prensip anlaşmasına vardığını anlatan genç futbolcu, ''Ahmet Hamoğlu ile her konuda anlaşmıştım. Ancak, daha sonra bu transfer gerçekleşmedi. Ahmet Hamoğlu da zaten benim transferimin gerçekleşmemesi üzerine istifa etti. Siyah-beyazlı takıma attığım gol benim için çok anlamlıydı'' diye konuştu. 
     
     Jardel'i örnek alıyorum 
     Okan, lig içinde gol krallığı yarışında çekiştiği Galatasaray'ın Brezilyalı yıldızı Jardel'i örnek aldığını söyledi. Her futbolcunun oynadığı mevkiye göre bir idolünün olduğunu, kendisinin de çok uzun süredir Jardel'i örnek aldığını ifade eden genç golcü, ''Örnek aldığım bir futbolcuyla çekişmek bana ayrı bir gurur verdi'' dedi. 
     
     Transfer konusu 
     Transferle ilgili sorulara da yanıt veren Okan, ünlü Fransız kulübü Paris Saint German kulübü yöneticilerinin, 4 Haziran Pazartesi günü Bursa'ya gelerek yeşil-beyazlı kulübün yöneticileriyle görüşeceğini açıkladı. 
     Başarılı futbolcu, ''Fransız kulübü yöneticileri, dün akşam ve bu sabah benimle telefonla bağlantı kurarak teklifte bulundular.Önümüzdeki pazartesi günü Bursa'ya gelerek yöneticilerle görüşecekler'' dedi. 
     Bursaspor'un çıkarları doğrultusunda hareket edeceğini anlatan Okan, henüz yeşil-beyazlı formaya vefa borcunu ödeyemediğini ifade ederek, şöyle konuştu 
     ''Para benim için her zaman ikinci planda. Eğer kulübün üst sıralara oynayan bir takım oluştururursa hiçbir yere gitmem. Seve seve kalır ve gollerimi atmaya devam ederim. Ancak görüldüğü üzere şimdilik bu mümkün değil. Önce Bursaspor'u düşüneceğim.'' 







</TEXT>
</DOC>
