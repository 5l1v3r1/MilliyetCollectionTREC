<DOC>
<DOCNO> 25175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/soneko19.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 1. seans böyle geçti... 
</HEADLINE>
<TEXT>

     İMKB Ulusal-100 Endeksi, dünkü kapanışa göre 333.65 puan kayıpla 1. seansı 11,427.34 puandan tamamladı. 
     Hisse senetleri ortalama yüzde 2.84 oranında değer yitirdi. Borsa'da dün banka hisseleriyle yükselen piyasa, günün ilk seansında uluslararası derecelendirme kuruluşu Fitch IBCA'nın Türk bankalarını negatif izlemeye aldığını açıkladığına ilişkin haberlerle düştü. 
     Seans 11,692 puan seviyesinde satış ağırlıklı açıldı. Banka hisselerindeki satışlar piyasanın genelini etkilerken Endeks, 11,397 puan seviyesine kadar geriledi. İlk bir saat 11,424 puanla geçildi. 
     İkinci yarıda 11,500 seviyelerine doğru hafif bir kıpırdanma olduysa da yeni bir satış dalgasıyla Endeks bu kez en düşük 11,255 puanı gördü. Kapanışa doğru hafif toparlanan Ulusal-100 Endeks, seansı 11,427.34 puandan tamamladı. 
     Kapanışta mali endeks 446.75 puanlık kayıpla 16,793.09 puana, sınai endeksi 248.59 puanlık kayıpla 8,541.74 puana, hizmet endeksi de 173.43 puan kayıpla 6,436.01 puana geriledi. Böylece önceki kapanışa göre, mali grup hisseler ortalama yüzde 2.59, sınai grubu hisseler yüzde 2.83, hizmet grubu hisseler de yüzde 2.62 oranında değer yitirdi. 1. seansta işlem gören toplam 287 hisse senedinden 213'ü değer yitirdi. 36 hisse senedi değer kazanırken, 38 hissenin fiyatında ise değişiklik olmadı. Seansta, 173 trilyon 522 milyar 377 milyon liralık işlem hacmi oluştu. 1. seansta, Akbank, Garanti Bankası, Yapı Kredi Bankası, Doğan Holding ve Tüpraş en yoğun işlem gören hisseler oldular. 







</TEXT>
</DOC>
