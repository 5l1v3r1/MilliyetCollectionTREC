<DOC>
<DOCNO> 34111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/yazar/sazak.html </URL>
<DATE> 2001/07/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İnönü'ye Temizel programı 
</HEADLINE>
<TEXT>

     Solda yeni oluşuma önderlik eden Erdal İnönü, Lozan kutlamaları için gittiği Bodrum'da kurulacak partinin aceleye getirilmesinden yana olmadığını bildirdi. 
     Erdal Bey açıkça şunu söyledi 
     "Ben CHP'den istifa ederken kimseye sormadım. Şimdi beni ne zaman parti kuruyorsun diye sıkıştırmayın. Acele eden varsa, mevcut partilerden birini ya da öteki oluşumları seçebilirsiniz. Benim parti kurmamı istiyorsanız bekleyeceksiniz. Ne zaman kurulacağına ben karar vereceğim." 
     Erdal Bey eylüle hazırlanıyor ama daha parti kurulmadan "eski alışkanlıklar"ın tutsağı olmaktan, hiziplerin, küskünlerin zaman ayarına kapılıp "Haydi artık biz de ortaya çıkalım" demekten kaçınıyor. Dolduruştan uzak olayların seyrini gözleyip en uygun zamanda akılcı ve iddialı bir çıkış yapmaya hazırlanıyor. 
     Sonbaharda siyasette bir dizi hareketlenme olacak. 
     Öncelikle ekonomik programın ve hükümetin geleceği netleşecek. Derviş'e bağlanan umutlarda erozyon başladı "kaba dalgalı kur"da revizyon Fisher'in ikna edilmesine bağlı, dövizde, faizde, enflasyonda sapan hedefler 2001 sonunda "hızla küçülen" bir Türkiye tablosu çiziyor. Tek pozitif gösterge sayılan dış ticaret dengesi ise duran sanayiin ithalat yapamaz hale düşmesi sonucudur. Reel sektör yanıyor Derviş'in 3 ay önce programı açıklarken "bol bol gol atacağız" diye övdüğü takım kevgire döndü. Bu golleri çıkarmak üzere IMF'nin patronu geliyor. 
     Kuşkusuz siyasi güvensizlik aşılmadıkça Derviş'i tek başına "günah keçisi" haline getirmek hakça olmaz, ancak ekonomide başarı koşuluyla Türkiye'nin siyasal çerçevesine "yeni aktör" olarak yerleştirilmeye çalışılan fotoğrafın da parlaklığını yitirmeye başladığını vurgulamalıyız. 
     Derviş hızla yıpranıyor. Yıpranma sürecinin kendisini asıl uğraş alanı olan ekonomiye daha çok saplayacağı, böylece "siyaset yapma" serüveninin başlamadan sona ereceği de düşünülmelidir. Zaten IMF programının kitlesel sonuçları, Derviş'i çöken "orta sınıf"tan ister istemez uzaklaştıracak. 
     Birkaç ay öncesine dek Derviş'i İnönü hareketine yakıştıran çevrelerde şimdi yeni gelişmeler var. 
     Zekeriya Temizel'in Bankacılık Üst Kurulu'ndan ayrıldıktan sonra üzerinde çalıştığı "Türkiye programı"yla İnönü hareketi arasında ilkesel birliktelik sağlandı. Temizel'in hazırlığı kimilerinin düşündüğü gibi küresel ekonomiyi tümden reddetmiyor, "yeni dünya düzeni"yle güçlü bir ekonomi ve bağımsızlık temelinde rekabeti öngörüyor. 
     Temizel'in "İnönü tercihi" daha soldaki Soysal girişiminden de "ideolojik" ayrılığı ifade ediyor. 
     Erdal Bey Kopenhang kriterleri ve "Avrupa Solu" demişti yeni partinin ekonomi anlayışı da katı devletçilikten uzak, dünyaya açık rotaya oturuyor. 
     
     







Mesut bıraktı... 


Genelevde çalışan da okumalı’ 


Türkiye’nin mahk m edilmesi umurunuzda değil mi .. 


Fren ve sonrası... 


Tercihte önemli olan nedir 


Stanley Fischer kimdir 


Gönül alma gezisi 


Albayraklar ve Tayyip'e çeteden DGM soruşturması 


"Devletin rantı deniz..." 


İnönü'ye Temizel programı 


Reel sektöre değil, bankalara destek fonu 


Çok çalışmam lazım anne, çook 


Kararnamede hüküm var 


IMF - Ankara ikilisi "çömlek patlatma" arayışında 


</TEXT>
</DOC>
