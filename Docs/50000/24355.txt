<DOC>
<DOCNO> 24355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sontur19.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel hakim önünde "Poliste bana işkence yaptılar" 
</HEADLINE>
<TEXT>

     İstanbul DGM'de görülen Egebank davası kapsamında sorgulanmasına başlanan bankanın eski sahibi Yahya Murat Demirel, gözlem altına alındıktan sonra ''emniyette baskı, tehdit ve işkenceye tabi tutulduğunu'' iddia etti. 
     İstanbul 1 No'lu DGM'deki duruşma, verilen aradan sonra yeniden başladı. 
     Mahkeme heyeti, avukatların bazı suçlar yönünden ''görevsizlik kararı'' verilmesi yolundaki istemlerinin reddedildiğini bildirdi. Heyet ayrıca, fotoğraf makinası taşınmaması koşuluyla duruşmayı tüm basın mensuplarına açık hale getirdi. Duruşmada daha sonra sorgusuna geçilen Yahya Murat Demirel, sözlü olarak savunma yapacağını, ancak bazı hususları da yazılı olarak sunacağını söyledi. 
     Gözaltına alındığı tarihten yaklaşık 9 ay sonra ilk defa mahkeme huzuruna çıkma imkanı bulduğunu anlatan Demirel, ''Bu nedenle aşırı derecede heyecanlıyım. Bu davanın bir numaralı sanığı olarak birçok konuda yüce heyeti aydınlatmaya çalışacağım'' dedi. 
     28 Eylül 2000 tarihinde saat 12.00 sıralarında İstanbul Mali Şube Müdürlüğü ekiplerince nedeni açıklanmaksızın gözlem altına alındığını iddia eden Demirel, daha sonra polis helikopteriyle Ankara'ya götürüldüğünü bildirdi. 
     Bundan sonra kendisi için ''zulüm'' olarak nitelendirdiği dönemin başladığını söyleyen Demirel, şöyle devam etti 
     ''Böylece işkence, hukuksuzluk, usulsüzlük ve beynelmilel insan haklarının dahi ihlal edildiği dönem başlamış oldu. Zaten, bankaya el konulmasından itibaren usulsüzlük ve hukuksuzluk kademe kademe tırmandırılıyordu. 28 Eylül 2000 tarihi bunun işkenceye dönüştüğü tarihtir. Ankara'ya götürüldükten sonra burada tutuklu bulunan 10'u aşkın arkadaşımın da Ankara Organize Suçlar Bürosu'na götürüldüğünü öğrendim. Burada 5 gün boyunca topyekun işkence ve sorgu süreci başladı.'' 
     Gözaltında tutulduğu ilk günler kendisine hiçbir soru sorulmadığını, ancak ''baskı, tehdit ve işkenceye tabi tutulduğunu'' iddia eden Demirel, buna örnek olarak ''24 saat boyunca tuvalet ihtiyacını gidermesinin engellenmesini'' gösterdi. 
     Sürekli olarak küçük hücrelerde tutulduklarını belirten Demirel, ''Daha sonraki günler, gecenin muhtelif saatlerinde uyandırılıp sorguya alınıp tekrar hücreye geri getirildik. Bu şartlar altında sağlıklı şekilde ifade verilebileceğini sanmıyorum'' dedi. 
     Demirel, 5. günün sonunda sevk edildiği Cumhuriyet Savcısı'na emniyetteki ifadesini kabul ettiğini söylemiş olmasına rağmen yapılan muameleyi kendisine yakıştıramadığı için bu ifadeyi topyekun reddettiğini bildirdi. 
     
     
     
     
     






</TEXT>
</DOC>
