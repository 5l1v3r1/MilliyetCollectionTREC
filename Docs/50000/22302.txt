<DOC>
<DOCNO> 22302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/ekonomi/eko04.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine 3.1 katrilyon için piyasaya çıkıyor 
</HEADLINE>
<TEXT>

Yarın yapılacak 3.1 katrilyon liralık iki bono ihalesinde piyasaların para programına olan desteği de görülecek 
     EKONOMİ SERVİSİ 

     Hazine, yarın, yeni ekonomik programın para politikaları ayağının açıklanması ve IMF - Dünya Bankası kredisinin 3.9 milyar dolarlık ilk diliminin gelmesinin ardından, piyasadaki faizin nabzını da belirleyecek ilk ihaleleri düzenliyor. Geçen hafta IMF’nin programı onaylaması ve paranın gelmesiyle 1 milyon 100 lira düzeyine düşen dolar ve yüzde 80’lere inen faizler nedeniyle Hazine’nin yarınki ihalesinde faizin çok yükselmemesi bekleniyor. Bu iki ihale, para politikalarının açıklanmasının ardından yapılacak ilk borçlanma olacağı için de oluşacak faiz oranı programın bundan sonraki iç borç ayağını da şekillendirecek. 
     
     Son faiz yüzde 89.7 oldu 
     Çarşamba günü 3 katrilyon 382.2 trilyon lira ile oldukça yüklü bir iç borç geri ödemesi bulunan Hazine, yarın 6 ve 10 ay vadeli iki bono ihalesi yapacak. Hazine, iki ihalede toplam 3.1 katrilyon liradan az olmamak üzere net borçlanmaya gitmeyi planlıyor. Hazine’nin bu haftaki ihalede ihraç edeceği 6 ay 182 gün vadeli kağıtların geri ödemesi 21 Kasım 2001’de, 10 ay 287 gün vadeli bonoların itfası ise 6 Mart 2002’de yapılacak. 
     Hazine, mayıs ayında şu ana kadar değişik vadelerde üç iç borçlanma ihalesi gerçekleştirerek, kamuya satışlar da dahil toplam 1 katrilyon 853.3 trilyon liralık net borçlanmaya gitti. 1 Mayıs’taki 5 ay vadeli bono ihalesinde yüzde 93 yıllık bileşik faizle toplam net 658.8 trilyon lira borçlanan Hazine, 8 Mayıs’taki 10 ay vadeli bono ihalesinde yüzde 89.91 bileşik faizle 440.5 trilyon ve 15 Mayıs’taki 3 ay vadeli bono ihalesinde yüzde 89.78 bileşik faizle 754 liralık net borçlanma gerçekleştirdi. 
     
     Uzun vade denenecek 
     Hazine, mayıs ayının son haftasında da 13 ay vadeli tahvil ihalesi gerçekleştirecek. Böylece Hazine, krizden bu yana ilk kez bir yıldan daha uzun vadeli iç borçlanmayı deneyecek. 29 Mayıs’taki ihale için borçlanma limiti açıklamayan Hazine, gelecek talep ve faiz oranına bağlı olarak ihalede hiç borçlanmaya da gitmeyebilecek. 
     Öte yandan bu ayın ilk yarısında hiç geri ödemesi bulunmayan Hazine, 16 Mayıs’ta 1 katrilyon 644.9 trilyonluk geri ödeme gerçekleştirdi. Hazine, 23 Mayıs Çarşamba günü de 3 katrilyon 382.2 trilyonluk geri ödeme gerçekleştirecek. Böylece, Hazine’nin toplam ödemesi 5 katrilyon 27.1 trilyon liraya ulaşacak. 
     



 EKONOMİ 
















</TEXT>
</DOC>
