<DOC>
<DOCNO> 19080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/guncel/gun08.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen güzel olmalı mı 
</HEADLINE>
<TEXT>

ÇAPRAZ ATEŞ 
     SİBEL KAHRAMAN ŞEN 

     İtalya’da yapılan bir araştırma, ilkokul öğrencilerinin, öğretmenleri güzelse, dersi daha iyi anladıklarını ortaya çıkardı. Öğretmenin güzelliği, öğrenmede etkili oluyor mu İşte görüşler... 
     
     Türker Kurşun Bahçeşehir Koleji Gn. Md. 
Yarışmada değiliz      Gelişen çevre koşullarına göre, çocuğu değerlendiren, yeni yaklaşımlar sergileyen, çocukla arkadaş olabilen, karşılıklı saygı sınırını koruyabilen, giyimine dikkat eden, konuşması düzgün, Türkçe’yi güzel kullanabilen öğretmenlerin başarısı doğal olarak artar. fiziksel güzellik ise herkese göre değişen bir kavram. Öğretmenlik, güzellik yarışması yapılan bir meslek değildir. Ruh güzelliği önemlidir. 
     
     Ful Akıngüç Över Kültür Koleji Gn. Md. 
Ruh güzelliği önemli      Fiziksel görüntü, sağlıklı yaşamı çağrıştırdığı için önemli. Fakat, Türkiye’de yüz güzelliği, İtalya’daki kadar önemli değil. Türkiye’de önemli olan öğretmenin güzel olması değil, güzel görüntü vermesidir. Yani, akademik başarısıyla, ruh güzelliğiyle ortaya koyduğu görüntü önemlidir. Yalnızca fiziksel güzellik, başarıyı bire bir etkilemez. Başarının gelmesi için bir bütünlük olmalı. 
     
     Nurşen Kayatürk Bilfen İlköğretim Ok. Md. 
İşini sevmeli      Bütün insanlarda olduğu gibi, bir öğretmenin de dış görünüşünün güzel olması hoştur. Ancak, öğrencinin yüzünüzü değil içinizi de görmeye başladığı öğretmenlik mesleği için bu yeterli değildir. Öğretmenin, konusuna hakim, iç dünyasında mutlu ve kendisiyle barışık, araştırmacı ve yenilikçi olması, güzelliğinden daha önemlidir. 
     
     Prof. Dr. Erol Kışlaoğlu Plastik ve estetik cer. 
Fizik önemli      İnsanlar ilk bakışta, fiziki olarak temasa geçer. Kişinin, gözü okşaması ilk pozitif enerjiyi veriyor. Bundan sonra, kişinin davranış ve yaklaşımları önem kazanıyor. Görüntü nedeniyle avantajlı başlama söz konusu. İlköğretimde, özellikle çocuklar, daha hassas. Öğretmen, onlar için bir anne ve baba sembolü. Bu sembol, ne kadar ideal olursa, okula o kadar çok ısınır. Çocuklara melek, cadı, şeytan gibi bilgiler veriliyor. Çocuk, bu bilgileri, karşısındaki insanda somutlaştırıyor. Çirkin, asık suratlı birini cadı güzel kadını, yakışıklı erkeği melek olarak görüyor. Fiziki güzelliğin birinci derecede önemi var. 
     
     Kerem Doksat Psikiyatr 
Güzellik önemlidir      Güzellik önemlidir. Çünkü, estetik güzelliği olan ve buna sempatikliğini ekleyen, iyi izlenim bırakır. Tecrübelerime göre, "araştırma doğrudur" diyebilirim. İlkokul çocuklarının dünyayı kavrayışları, yetişkinlerden farklıdır. Güzel, çekici, sempatik figürün kendilerine hitap etmesi, onların bütün ruh alemlerinde olumlu dalgalar uyandırıyor. "Bundan gelecek herşey güzeldir" diye düşünüyor. Güzelliğin davranışla da beslenmesi gerekiyor. 
     



 GÜNCEL 



















</TEXT>
</DOC>
