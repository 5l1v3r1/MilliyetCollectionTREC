<DOC>
<DOCNO> 34595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sontur03.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSYM'den adaylara uyarı "Yüksekten uçmayın" 
</HEADLINE>
<TEXT>

     ÖSYM, üniversite adaylarına tercihlerini belirlerken, kendilerini iyi dinlemelerini, çevrenin baskısı altında kalmadan ilgi ve kabiliyetlerine uygun programları seçmelerini önerirken, okul başarısı sınırlı adaylara da "yüksekten uçmayın" uyarısı yaptı. 
     ÖSYM, görme özürlü adaylara da sosyal, iktisadi ve beşeri bilimlerle ilgili bölümleri seçme önerisinde bulundu. 
     ÖSYM tarafından Prof.Dr.Yıldız Kuzgun'a hazırlattırılan "Meslek Seçimi" başlıklı broşürde, adaylara tercih yaparken dikkat etmeleri gereken konularla ilgili önerilerde bulunuldu. Adaylardan öncelikle kendilerini iyi tanımaları ve ne istediklerini doğru bir şekilde belirlemeleri tavsiye edilirken, ÖSYM'nin hazırladığı Yükseköğretim Programları ve Kontenjanları Kılavuzu'nu da çok iyi okumaları önerildi. 
     ÖSYM'nin, tercih belirlerken ÖSS puanı, yüzdelik dilimler ve alanlarla birlikte adayların dikkate almalarını istediği öneriler şöyle 
     "-Öncelikle kendinizi dinleyin, geçmişte ne gibi işler yaparken ne gibi ortamlarda bulunurken mutlu olduğunuzu, ne zaman gerginlik ve sıkıntı duyduğunuzu hatırlayın. Böyle bir içe bakış yöntemi hangi konuları kolay öğrendiğiniz ve hangi alanlarda çalışmaktan mutlu olacağınıza ilişkin fikir verebilir. 
     -Meslekler, eğitim programları ve çalışma yaşamı hakkında bilgi veren kaynaklara ulaşın, girmek istediğiniz bölümlerle ilgili bilgi edinin. 
     -Okul başırısı ve yetenek düzeyi sınırlı olan gençlerin, çok dikkatli davranmaları, yüksekten uçmamaları ve durumlarına uygun eğitim alanlarında okumaktan mutlu olmayı bilmeleri çok önemlidir. 
     -İyi bir üniversiteye girme uğruna, istemediği bir bölümü tercih edenler, üniversite ortamından hoşnut olsa bile, eğitimin özünden hoşnut olmayacağından başarısız olabilir. 
     -Öğretimi izleyebilecek kadar yabancı dili bir yılda öğrenme umudu olmayanlar, yabancı dille öğretim yapan programları tercih etmemelidir. 
     -Üniversiteye bir girsem gerisi kolay diye düşünmeyin, meslek seçimi değil, çalışma ömrünün sonuna kadar süren bir gelişimi ifade eden kariyer gelişimi kavramı üzerinde durun. 
     -Görme özürlü adayların, özürleri yüzünden başarılı olamayacakları programları tercih etmemeleri gerekir. Bu adaylar, başarılı olabilmeleri için büyük ölçüde dile dayanan veya işitme gerektiren sosyal, iktisadi ve beşeri bilimler alanlarındaki programları tercih etmelidir. 
     -Bedensel özürlü adaylar, tercihlerini yaparken, özürlerini dikkate almalı, ellerini kullanamayanların, ellerin kullanılmasını gerektiren yükseköğretim programlarını seçmeleri, öğrenimleri sırasında aşılması imkansız güçlüklerle karşılaşmalarına neden olabilir." 







</TEXT>
</DOC>
