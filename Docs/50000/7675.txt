<DOC>
<DOCNO> 7675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/yasam/yas01.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kale direği canını aldı 
</HEADLINE>
<TEXT>

9 yaşındaki Berkan, okulda, yere sabitlenmemiş kale direğinin düşüp kafasına çarpması sonucu can verdi 
     DİNÇER ŞEREF İstanbul 

     Hasdal İlköğretim Okulu 2. sınıfta öğrencisi Berkan Gökgöz 9 önceki gün okulun bahçesindeki futbol sahasında top oynayan arkadaşlarını seyrederken, bir arkadaşı kale direğine yaslandı. Yere monte edilmemiş direk, Gökgöz’ün üzerine düşerek kafasından ağır yaralanmasına neden oldu. Hemen Şişli Etfal Hastanesi’ne kaldırılan ve beyin travması geçirdiği anlaşılan Gökgöz, tüm müdahalelere karşın kurtarılamadı. Annesi Gülşen ve baba Hasan Gökgöz’e hastanede oğullarının koşarken kale direğine çarptığı söylendi. Aile de buna inanarak okuldan şikayetçi olmadı. 
     
     Acı gerçek başka 
     Olaydan bir gün sonra, kazayı gören diğer çocuklar aileye durumu anlatınca gerçek ortaya çıktı. Ailelerin, Okul Müdürü Bayram Özdike’ye kale direklerinin sabitlenmesi için birçok kez başvurduğu, daha önce de bu tip kazaların olduğu kaydedildi. Gökgöz ailesi de, Özdike’den şikayetçi olacağını belirtti. 
     Berkan Gökgöz, dün Kağıthane Ulu Camii’nde ikindi namazını müteakip kılınan cenaze namazının ardından, Hasdal Mezarlığı’nda toprağa verildi. 
     


 YAŞAM 

















</TEXT>
</DOC>
