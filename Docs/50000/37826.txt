<DOC>
<DOCNO> 37826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sontur22.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaş'ta fırtına...Tekneler Kepezburnu mevkiindeki bir koya sığındı 
</HEADLINE>
<TEXT>

     Antalya'nın Kaş İlçesi'nde, 10'a yakın gezi ve balıkçı teknesi, aşırı rüzgar yüzünden Kekova'dan Kaş'a dönemeyince, Kepezburnu mevkiindeki bir koya sığındı. 
     Bu sabah Kekova turu yapmak üzere denize açılan turist tekneleri, Kaş Limanı'na dönmek üzere Kekova'dan demir aldıklarında, fırtına çıktı. Şiddetli rüzgar nedeniyle Kaş Limanı'na ulaşamayan 10'a yakın yat ve balıkçı teknesi, Kepezburnu mevkiinde bir koya girerek, demir attı. 
     Küçük Mustafa adlı teknenin kaptanı Yusuf Çivit, rüzgar nedeniyle Kekova turu dönüşünde,Kaş Limanı'na ulaşamadıklarını, bu nedenle, Kaş'a 10-15 dakika mesafedeki Kepezburnu mevkiinde bir koya sığındıklarını söyledi. Kaptan Çivit, kendi teknesinde 50 kadar Türk, diğer teknelerin bazılarında ise Kekova turuna çıkan yabancı turistlerin bulunduğunu söyledi. Kaptan Çivit, rüzgarın dinmesi durumunda Kaş Limanı'na hareket edeceklerini kaydetti. Bu arada, teknedeki turistlerin can yeleklerini giyerek bekledikleri öğrenildi. Öte yandan, Kaş Liman Başkanlığı ve Sahil Güvenlik Komutanlığı yetkilileri, endişe edecek bir durumun olmadığını, fırtınanın etkisini yitirmesinden sonra, teknelerin Kaş limanı'na gelmek üzere demir alacaklarını bildirdiler. 







</TEXT>
</DOC>
