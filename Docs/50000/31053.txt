<DOC>
<DOCNO> 31053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/ekonomi/eko01.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Deutsche Bank’ın payı artacak 
</HEADLINE>
<TEXT>

Türkiye Genel Müdürü Dilek Yardım, Deutsche Bank ın ticari bankacılık lisansı alarak bu alanda atağa geçeceğini söyledi 
     FİNANS SOHBETLERİ KADİFE ŞAHİN 

     Deutsche Bank, Türkiye Genel Müdürü Dilek Yardım, bankanın Türkiye’de büyümeye kesinlikle kararlı olduğunu söyledi. Yardım, "Şu anda yatırım bankacılığı lisansımız var. Lisansımızı değiştirip Türkiye’de ticari bankacılık yapmak istiyoruz. 
     Bu stratejik karar alındı. Ancak bunu ticari bankacılık lisans ile mi yaparız şube açarak mı yaparız bu henüz belli değil. Amacımız Türkiye’deki yabancı bankalar arasında ilk üç arasında yer almak" dedi. 
     Deutsche Bank’ın Türkiye’deki bankalar ile ortaklık veya satın almayı şu anda düşünmediğini belirten Yardım, "Deutsche Bank, geçmişte bazı Türk bankaları ile ilgilenmişti. Ancak şu an için böyle bir ilgi yok" şeklinde konuştu. 
     
Deutsche Bank, reel ekonomiye mi giriyor 
     Deutsche Bank, bugüne kadar bankalarla çalıştığı için bankaların bankası oldu. Şirketlere direkt olarak inmedi. Ancak bu stratejiyi iki yıl önce değiştirdik. Reel ekonomiye likidite sağlayacak derecede yaygın bir şekilde şirketlerle çalışacağız. Yoğun bir şekilde bu stratejiyi oturtuyoruz. 
     
Türkiye’de bankacılık nereye gidiyor 
     Sektör ciddi bir rehabilitizasyon geçiriyor. Bazı bankaların yabancı bankalara yönetimin devredilmesini de içeren satışları gerçekleşebilir. Bunlar sektörün gidişatını gösteriyor. Yabancı bankaların yüzde 5 olan sektör payı büyüyecek. Ancak bu Polonya’da olduğu gibi bankacılık sistemi tamamen yabancılara geçmeyecek. Daha çok Güney Amerika’daki gibi yabancıların yüzde 20 - 30 arasında ciddi bir pay aldıkları bir sistem olacak. Bu, 3 - 5 yıl içinde gerçekleşecek. 
     
Yabancı bankaların sektöre etkisi nasıl olur 
     Yabancı bankaların girişi sektöre bir anlamda disiplin getirir. Çünkü bu bankalar sermaye tavanları çok güçlü bankalar. Çok etkin bir risk yönetimi uyguluyorlar. Döviz alım satım işlemlerinde türev enstrümanlarımız çok yaygın değil. Bunları etkin hale getirebilirler. 
     
Satın alma ve ortaklıkta talep daha çok büyük bankalara mı 
     Büyük bankalar krizden önce pahalıydılar. Krizden sonra yabancıların pazarlık gücü arttığı için daha ucuzladılar. 
     Yabancılar o yüzden pazar payı almak, belirli sayıda şube ağı, mevduat ve kredi kartı müşterisine bir defada sahip olmak için büyük bankalara bakıyorlar. 
     
TL’nin Euro’ya endekslenmesini nasıl değerlendiriyorsunuz 
     Euro’ya geçmemiz bir anlamda Para Kurulu’na geçmemiz demek. Para Kurulu, Bulgaristan gibi ufak ekonomilerde başarılı oldu. Türkiye gibi büyük ülkelerde başarılı olamayacağı belirtiliyor. Biz maalesef çok dolarize olmuş bir ekonomide yaşıyoruz. 
     
Türkiye krizi nasıl aşabilir 
     Ben yabancı bir bankanın Türkiye genel müdürüm ama her zaman beklentilerimi pozitif tutarım. Gücümüzü bu şekilde kanalize edemezsek krizden çıkmamız mümkün değil. Politik nedenlerle piyasalarda henüz güvenler tesis edilmiş değil. 
     Uygulanan program bir büyüme ve Türkiye’yi istikrara kavuşturma programı değil. Programın amacı Türkiye’nin sorunlarını çözüp borçlarını tasfiye etmek. Temel sorun ise güven. 
     
     İlgi bölgesel bankalardan 
     Türkiye’ye gelmek isteyen yabancı bankaları stratejileri açısından iki gruba ayıran Yardım, "Bölgesel ve dünya çapında global güç olmak isteyen bankalar varödedi. Yardım, "Deutsche Bank, Citibank ve HSBC global banka. Bölgesel güç olmak isteyenler ise Fransız ve İtalyan bankaları. Bu bankalar Akdeniz Bölgesi, Orta Avrupa ve Afrika’nın kuzeyinde büyüme öngörüyor. Şu anda Türkiye’de de daha çok bu bankalar aktif " diye konuştu. 
     
     Sendikasyonlar garantide 
     Sendikasyon ödemelerinde Türk bankalarının sorun yaşamayacağını bildiren Yardım, "Zaten devlet sendikasyonları dolaylı garanti altına aldı" dedi. Sendikasyonunu ödeyemeyen bir bankanın Fon’a geçeceğini belirten Yardım, "Fon’a geçen bankaların borçlarını devlet garanti ediyor. Böylece yabancılara Türkiye’de paranız batmayacak’ dendi" şeklinde konuştu. Raiting düşürülmesinin sendikasyonda geri çağırmaya yol açtığını bildiren Yardım, "Anlaşmalarda titiz olunmalı" dedi. 
     



 EKONOMİ 
















</TEXT>
</DOC>
