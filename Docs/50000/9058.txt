<DOC>
<DOCNO> 9058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sonspo05.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Asbaşkanı Hamoğlu "Sergen ve Oktay dönerse,ben yokum" 
</HEADLINE>
<TEXT>

     Beşiktaş Kulübü Asbaşkanı Ahmet Hamoğlu, eski futbolcuları Sergen Yalçın ve Oktay Derelioğlu'nun yeniden Beşiktaş'a dönmeleri durumunda, yönetim kurulundan istifa edeceğini söyledi. 
     Hamoğlu, son günlerde Sergen ve Oktay'ın sezon sonunda Beşiktaş'a dönecekleri konusunda çeşitli spekülasyonlar yapıldığını kaydederek, ''Bu futbolcularla hangi yönetici arkadaşımız konuşuyor, bilemiyorum. Bu konuda her zaman söylediğimi tekrarlıyorum. Eğer bu iki futbolcu kulübün kapısından girerlerse, ben yokum'' dedi. 
     Beşiktaş'ın en büyük eksikliğinin ''Beşiktaşlılık ruhu'' olduğunu söyleyen Ahmet Hamoğlu, bu ruhu yakalayamadan, hiçbir başarının elde edilemeyeceğini savundu. 
     Hamoğlu, Beşiktaş'ın başarılı sonuçlar alabilmesi için öncelikle bu ruha sahip olması gerektiğini savunarak, ''Şu anda takıma Zidane veya Figo bile gelse bir şey değişmez. Önemli olan Beşiktaşlılık ruhunun kazanılması'' diye konuştu. 




</TEXT>
</DOC>
