<DOC>
<DOCNO> 33296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/spor/spo05.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AVRUPA’NİN DİLİNE DÜŞTÜK 
</HEADLINE>
<TEXT>

İspanyol basını, 46 ülkenin katıldığı Gençlik Oyunları’na, lejyoner hastalığı gerekçesiyle gelmeyen Türkiye’yi korkaklıkla suçladı. Oyunlarda bizimle birlikte Kıbrıs Rum Kesimi de yer almıyor 
     MURAT AĞCA MURCİA 

     GENÇLİK ve Spor Genel Müdürlüğü tarafından lejyoner hastalığı bahanesiyle kafilemizin gönderilmediği İspanya’nın Murcia kenti, Avrupa Gençlik Oyunlarına gelen 46 ülkeden 2000’e yakın sporcuyla şenlenirken, Türkiye manşetlere çıktı. İspanyol gazeteleri spor sayfalarına büyük puntolarla taşıdıkları haberlerinde, Türkiye’yi "Korkaklıkla" itham ettiler. Gazeteler, Türk yetkililerin katılmama gerekçesini de, sporcu ailelerinin izin vermemesi olarak açıkladığını belirttiler. 
     MURCİA’DA bugün Uluslararası Olimpiyat Komitesi’nin yeni başkanı Belçikalı Jacques Rogge tarafından açılacak ve 46 ülkeden rekor sayıda sporcunun yer alacağı 6. Gençlik Oyunları’nda sadece Türkiye ve Kıbrıs Rum Kesisi temsil edilmeyecek. Atletizm, cimnastik, judo, yüzme, tenis, yelken, basketbol, futbol, hentbol ve voleybol olmak üzere 10 dalda düzenlenecek oyunlarda dereceye girecek ümit veren sporculara, Atina 2004’e kadar sürecek 1000’er dolarlık burs da sağlanacak. 
     ORGANİZASYON Komitesi de, Türkiye’nin garip tutumuna anlam veremediğini belirtirken, henüz bazı spor merkezlerindeki Türk bayrakları indirilmedi. Son ana kadar sürpriz değişiklik umudu taşıyan komite, Türk ve Kıbrıs Rum Kesimi’ne ait bayrakları bugün müsabakalar başlamadan gönderden indirecek. Ayrıca oyunlar öncesinde IOC Başkanı Rogge ve AIPS Başkanı Togay Bayatlı’nın da aralarında bulunduğu bir grup spor adamı, uluslararası gazetecilik semineri verecek. 



 SPOR 























</TEXT>
</DOC>
