<DOC>
<DOCNO> 4605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/spor/yuru.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol başlıyor 
</HEADLINE>
<TEXT>

     Futbol Analiz ÖMER ÜRÜNDÜL 

     Lige verilen kırk günlük araya bir haftalık da gereksiz tehir eklenince ülkemizde futbol bir hayli soğudu. Takımlar olumsuz etkilendi. Teknik direktörlerin programları aksadı. Büyük mücadeleye sahne olan, bizi de yakından ilgilendiren İtalya Ligi, adeta Türkiye Ligi’ni unutturdu. Neyse ki, Futbol Federasyonu uyanarak naklen yayın ihalesini beklemeden ikinci devreyi 2 Şubat’ta başlatma kararı aldı. Yarından itibaren Kupa maçlarıyla birlikte yoğun bir futbol mesaisine gireceğiz. 
     Büyükleri ele aldığımızda ikinci yarıya en hazır takım doğal olarak Galatasaray. Günümüzün istediği geniş ve birbirlerinin özelliklerini tamamlayan kadroya sahipler. Sistem ve kollektif bütünlük oturduğu için makinanın dişlileri iyi işliyor. Etkili orta alan presi takımın en büyük saha içi silahı. Yine üç cephede zorlu mücadele verecekler. Ama 14 Şubat’taki Deportivo maçı hayati önem taşıyor. 
     Fenerbahçe, Mustafa Denizli klasiği ile Pogon hariç hazırlık maçlarını Antalya’da antrenman sahalarında yaptı. Alternatifi olmayan çağdaş forvet tipi Andersson’un uzun süreki sakatlığı büyük kayıp. Ayrıca Balic, Rapajic ve Yusuf da S.O.S. veriyorlar. Kadronun genel yapısı günümüz futbolunun istediği ilkelere uygun değil. Bu devre Fenerbahçe için kolay geçmeyecek. 
     Beşiktaş kapalı kutu. Yönetimde sıkıntılar var. Hazırlık sınavları başarısız geçti. Bir türlü istikrar çizgisine ulaşılamıyor. Sakatlık proplemleri baş ağrıtıyor. İlk haftaki maçlar çok önemli. Kötü başlarlarsa toparlanmaları zor olur. 
     Trabzonspor’da yönetim ve teknik kadro değişti. Başkan Özkan Sümer’in ve saha içi patronu Sadi Tekelioğlu’nun iç bünyeden olmaları, Trabzon’u iyi tanımaları bir avantaj. Ancak kadronun oturmamış olması, yine inişli çıkışlı bir portre çizdirecektir. 
     Türkiye Ligleri’ndeki bütün takımlarımıza Şubat başında başlayacak maraton için başarılar diliyoruz. Aman Fair - Play’i gözardı etmeyelim. 
     


 SPOR 


























</TEXT>
</DOC>
