<DOC>
<DOCNO> 23449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/ekonomi/eko09.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
KISA VADELİ GÖSTERGELERİN AŞIRI SATIMLARDA OLMASI ALIMLARI BİRAZ GÜÇLENDİREBİLİR 
</HEADLINE>
<TEXT>
11,500’de tutunabilmek önemli 
     Zeynep Candan AKTAŞ 

     Mayıs başlarında 13,328 puanı test eden endeks, yaklaşık bir aydır zirvede yatay hareket ediyor. En son geçtiğimiz hafta 13,100'e yapılan atağın ardından gelen satış baskısı ve daralan hacimle güç kaybeden endeks ikinci kez 11,500 desteğinde tutunmaya çalışıyor. Ancak bu kez koşullar farklı. 11,500'ün ilk test edildiği zaman kısa vadeli göstergeler satış baskısındaydı. Ancak uzun vadelilerde net bir satış eğilimi izlenmiyordu. Sadece zirvelerde kırılmalar vardı. Bu kez öncekinin tersine kısa vadeli göstergeler aşırı satım bölgelerinde toparlanma çabasında görülürken, uzun vadeli göstergelerde özellikle CCI, Stochastic, RSI ve Ultımate satış eğilimindeler. Buna bir de azalan hacimleri eklediğimizde ortaya çıkan görüntü çok olumlu değil. Endeksin zirvesinde oluşan ikili zirve görünümü de 11,500'ün aşağı kırılması halinde destek arayışlarının bir süre daha devam edebileceğini gösteriyor. Bu nedenle 11,500'ün üstünde tutunabilmek önemli. Kısa vadeli göstergelerin aşırı satım bölgelerine ulaşması bir miktar alımları güçlendirebilir. Ancak uzun vadelilerdeki satış baskısı nedeniyle şimdilik bu alımları tepki olarak nitelendirmek daha sağlıklı olacaktır. Bu alımların daha sonra satış baskısına yenik düşüp düşmeyeceğinin göstergelerinden biri ise işlem hacmi. 
     Senet bazında bakıldığında bir çok senet zirvelerden dönüşte ilk desteklerini aşağı kırarak ortalamalara ulaştı. Daha güçlü bazı senetler ise zirve desteğinde tutunma çabasını sürdürüyor. Bu senetler henüz yön tayini konusunda net bir sinyal vermiyorlar. Ancak daralan hacimler, düşüş eğilimindeki uzun vadeli göstergeler bunların da satış baskısını giderek daha yoğun hissetmesine neden olabilir. Alternatif piyasalarda herhangi bir olumsuzluk olmazsa bu senetlerin büyük bir kısmı desteklerinde tutunma başarısını gösterebilirler. Böylelikle yatay gelişecek bir düzeltme hareketiyle zaman ve güç kazanabilirler. Bu senaryoda endeksin de 11,000-11,500 aralığında ikili zirve görünümünü deformasyona uğratacak bir hareket sergilemesi beklenebilir. Ancak alternatif piyasalardaki olası dalgalanmalar zaten satış baskısında görünen endeksin ve senetlerin desteklerini kırmalarını kolaylaştırabilir. Her iki senaryonun ortak noktası ise zamana ihtiyaç olduğu. 
     Bu hafta için endeksin destekleri 11,500 ve 11,000'de iken dirençler 12,100 ve 12,500 seviyesinde bulunuyor. 
     Bol kazançlı haftalar dileğiyle. 
     



 EKONOMİ 



















</TEXT>
</DOC>
