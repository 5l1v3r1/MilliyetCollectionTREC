<DOC>
<DOCNO> 34437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/son/sonspo02.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim, sabır ve zaman istedi... 
</HEADLINE>
<TEXT>

     AC Milan Teknik Direktörü Fatih Terim, ''Sabırlı olmak zorundayız'' dedi. 
     Amsterdam Kupası'nda İspanyol Valencia CF'ye dün akşam 2-1 yenilen AC Milan, şimdiye dek yaptığı 3. hazırlık maçında ilk yenilgisini almış oldu. 
     Teknik direktör Terim, maç sonrasında yaptığı açıklamada, ''Kötü oynadık ama önceden görülüyordu. Hazırlıklarda yaptığımız zorlu çalışmalardan dolayı yorgunuz. Ama bu tip gecelerde önemli olan kendi bölümlerinde oynayan oyuncular arasında uyumun sağlanması. İlerlere gitmek için daha zamanımız var'' dedi. 
     Valencia CF'nin iyi bir maç çıkardığını ve galibiyete layık olduğunu ifade eden Terim, kondisyonlarının halen eksik olduğunu bildirdi. Terim, ''Büyük takımlara karşı oynanan bu tip turnuvalarda kendimizi ölçebiliyoruz. Yolumuz halen uzun, birkaç kaza daha olabilir ama benim güvenim tam. Yalnızca zaman gerekiyor. En iyi düzeye varmak için çalışıyoruz. İyileşmeler gelmeye başladığı zaman sorunlar da daha az olacak ve daha üst düzeyde oynayacağız. Henüz resmi maçlara başlayacak güce sahip değiliz'' diye konuştu. 
     Terim son olarak, Valencia CF karşısında mükemmel kurtarışlar yapan kaleci Abbiati için, ''Her gün daha iyiye gidiyor. Ona çok fazla güvenim var'' diye konuştu. 
     Bu arada İtalyan spor basınında da Valencia CF karşısında alınan 2-1'lik yenilgiyle ilgili verilen haberlerde, ''Alışılmış Inzaghi ama Milan onu izleyemiyor. Milan yanlış bir adım atıyor. Milan'ı Inzaghi teselli ediyor. Büyük Abbiati, Milan'ı kurtaramıyor. Milan'a Inzaghi yetmiyor'' başlıkları atıldı. Gazeteler, AC Milan'da Abbiati ve Inzaghi'nin dışında diğer tüm oyuncularda yorgunluğun çok belli olduğu yazıldı. Maçın yıldızı olarak gösterilen kaleci Abbiati ise, ''Yalnızca teknik direktörümüzün güvenini ödüyorum'' dedi. Basında yer alan iddialarda, yedek kaleci Rossi'nin Amsterdam Turnuvası boyunca oyuna hiç alınmadığı için teknik direkör Terim ile ters düştüğü öne sürülerek AC Milan'ın yedek kaleci olarak Udinese'den Turci'yi düşündüğü kaydedildi. AC Milanlı yöneticiler ise Rossi'nin yan bağlarında çekme olduğunu ve bu yüzden oynatılmadığını belirterek, iddiaları yalanladı. 






</TEXT>
</DOC>
