<DOC>
<DOCNO> 45387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/yasam/ayas.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
306 metrelik platform yolculuğa hazırlanıyor 
</HEADLINE>
<TEXT>
Varyag’a çıktık 
Römorkörle 3 yıldır Karadeniz’de tur atan Varyag, Boğazlar’dan geçiş izni alınca güvenli geçiş için provalara başladı. İlk provada Milliyet oradaydı 
     MUSTAFA BAKACAK İstanbul 

     Çinlilerin 'Restoran yapacağız' dedikleri yüzer nesne Varyag için, Bakanlar Kurulu'ndan geçiş izni almasının ardından, Türk ve Çinli uzmanlardan oluşan bir heyet, son kontrolleri yapmak üzere İstanbul'dan yola çıktı. 
     'Poyraz' römorkörüyle yaklaşık 2.5 saat süren yolculuğun ardından, İstanbul Boğazı'nın 15 mil açığında, 'Solona' römorkörü eşliğinde tur atan Varyag'a ulaşıldı. Heyeti, geçiş için istenen teknik şartları yerine getirmek için çalışan Çinli teknisyenler karşıladı. Denizin ortasında paslanmış dev bir demir kütlesi görünümündeki Varyag'da önce teknik donanım kontrolü yapıldı. Çinli teknisyenler çalışmalara yeni başladığı için, şartların büyük bölümünün henüz yerine getirilemediği tespit edildi. 
     
İnce hesaplar      Uçak gemisi olarak inşa edilmesine karşın, motoru ve seyir donanımı olmadığı için 'yüzer nesne' olarak tanımlanan Varyag'da, römorkörlerin pozisyonları, halatları nereden alacakları, halatların bağlama yerlerinin sağlamlığı, öndeki römorkörün hızı tek tek kontrol edildi. 
     Daha sonra Varyag'ın geçişini yönetecek olan deneyimli baş kılavuz kaptanlar Saim Oğuzülgen ve Ömür Öztaşkın'ın verdiği talimatla, en riskli görülen yer olan İstanbul Boğazı'ndan geçiş provasına başlandı. Römorkörler, Varyag'ın baş, kıç ve bordalarındaki yerini aldı. Römorkörler, Varyag'ın Kandilli, Rumelihisarı, Yeniköy gibi Boğaz'ın en önemli dönüş noktalarından geçişini başarıyla gerçekleştirdi. 
     
Boğaz’da tüm trafik duracak      Varyag'ın geçişi için hava ve deniz şartlarının da önem taşıdığına işaret eden Oğuzülgen, teknik şartların tamamlanmasından sonra geçişin yapılabileceğini söyledi. 
     Farklı özellik ve güçte 9 römorkörün çekeceği Varyag'a, geçiş sırasında üç bot eskortluk yapacak. Köprülerde ve sahillerde tedbirler alınacak. En az 80 kişiden oluşan tam teçhizatlı üç takım can kurtarma timi, hazır bulundurulacak. Acil durumlar için bir helikopter Varyag’da hazır bekleyecek. Boğaz'daki tüm trafiği durduracak geçiş yaklaşık 6 - 7 saat sürecek. 
     
Tarihi geçiş      Varyag’ın uzunluğu 306, genişliği 70, deniz seviyesinden yüksekliği 53 metre. İstanbul Boğazı'ndan daha önce bu uzunlukta gemi geçti. Ancak, üzerinde motor ve seyir cihazları gibi hiçbir donanımın bulunmaması nedeniyle böyle bir geçiş ilk kez yapılacak. Geçiş sırasında Varyag'ı çekecek römorkörlerle birlikte konvoy uzunluğu 550 metreye ulaşacak. 
     
Fatura 2 milyon dolar      Karadeniz'de tur atarak bekleyen Varyag, bu süre içinde 20 millik bir alan içinde 10 bin mili aşkın yol yaptı. Varyag'ı çeken Hollandalı römorköre 
     18 ayda 8 milyon dolar ödendi. Varyag'ın, Türk Boğazları’ndan geçişiyse 2 milyon dolara mal olacak. Geçişin gecikmesi halinde fatura, her gün için 1 milyon dolar daha artacak. 
     
Kriz 3 yıl önce başladı      SSCB döneminde yapımına başlanan uçak gemisi Varyag, bu ülkenin dağılmasının ardından Ukrayna'da kaldı. Ukrayna, Varyag'ı kelepir fiyatına, 20 milyon dolara Çin'e sattı. Çin, önce yüzer otel, sonra kumarhane son olarak da restoran olarak kullanılacağını belirterek gemi için çeşitli tarihlerde üç kez geçiş izni istedi. Ancak geçiş izni verilmedi. Çin Halk Cumhuriyeti'nin girişimleri üzerine Başbakan Bülent Ecevit, güvenli geçişin sağlanması talimatını verdi. Ve Varyag krizi, Bakanlar Kurulu'nun geçişin sağlanması kararıyla son buldu. 
     



 YAŞAM 















</TEXT>
</DOC>
