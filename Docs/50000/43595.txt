<DOC>
<DOCNO> 43595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/ekonomi/eko11.html </URL>
<DATE> 2001/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa Hazine’yi bekliyor 
</HEADLINE>
<TEXT>

     ABD'nin saldırı sonrası karşı atağa geçeceği yönündeki beklentiyle hareket edecek piyasalarda, uzmanlar iki haftadır ihale açmayan Hazine'nin bu hafta da ihale açıp açmayacağını ABD'nin karşı saldırısı kadar merak ediyor. 
     Yarın 887 trilyon, çarşamba günü de 992 trilyon lira piyasaya iç borç geri ödemesi yapacak olan Hazine'nin borçları konusunda iki farklı yorum yapılıyor. Bazı bankacılar ihtiyacını IMF'den ağustos başında gelen kaynaktan karşılanacağını iddia ederken bazı bankacılar ihale açacağını belirtiyor. 
     Hazine'nin IMF kaynağına başvursa bile bundan sonraki ödemelerinin sorun olabileceğini söyleyen bankacılar, Hazine'nin ihale açması durumunda vadesinin kısa olması gerektiğini kaydediyor. 
     Bazı uzmanlar, biri 2 - 3 ay vadeli biri de 1 -2 yıl vadeli dövize endeksli tahvil ihalesi açabileceğini söyleyerek böyle bir borçlanmayla faiz yükselişinin engelleneceğini belirtiyor. 
     Döviz piyasasında ise saldırı sonrası fiyatların 1 milyon 550 bin liranın üzerine çıkabileceği ve kurların bu hafta yeni rekorlar kırabileceği belirtiliyor. 
     



 EKONOMİ 


















</TEXT>
</DOC>
