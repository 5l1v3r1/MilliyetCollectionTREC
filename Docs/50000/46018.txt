<DOC>
<DOCNO> 46018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sontur26.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'la görüşmesine izin verilmeyince kendini yakmak istedi 
</HEADLINE>
<TEXT>

     Başbakan Bülent Ecevit ile görüşmek için Başbakanlık Merkez Binası'na gitmek isteyen bir kişi, izin verilmemesi üzerine elindeki pet şişedeki gazyağını üzerine dökerek, kendisini yakmak istedi. Eylem, Başbakanlık Koruma Müdürlüğü'ne bağlı ekiplerin müdahalesi ile sonuçsuz kaldı. 
     Adının Bekir Çetin 37 olduğu öğrenilen işsiz kişi, Ecevit ile görüşmek için Atatürk Bulvarı'ndan Başbakanlık Merkez Binası'na gitmek istedi. 
     Vekaletler Caddesi'nde bulunan Bayındırlık ve İskan Bakanlığı önünde, elindeki gazyağı dolu pet şişesini görerek şüphelenen polisler, Çetin'i durdurdular. Pet şişedeki gazyağını üzerine döken Bekir Çetin, çakmakla kendini yakmak istedi. Çetin, bu sırada, ''İki çocuğum var, 14 aydır işsizim. Bunda benim günahım ne Çocuğum okula gidemiyor. Okula gidecek parası yok. İş yok, ekmek yok, aş yok. Nedir bu çektiğim Cumhurbaşkanı'nı istiyorum, Başbakan'ı istiyorum'' diye bağırmaya başladı. 
     Güvenlik güçleri, eylemci Çetin'in etrafında bir çember oluşturdu. Bu arada olay yerine gelen Başbakanlık Koruma Müdürlüğü'nde Emniyet Amiri olarak görev yapan Fatih İnal, Çetin'e, yardımcı olacağını söyleyerek, bir süre ikna etmeye çalıştı. 
     Eylemcinin bir anlık dalgınlığından yararlanan Emniyet Amiri İnal, Çetin'in üzerine atlayarak kendisini yakmasına izin vermedi. Diğer güvenlik görevlilerinin de müdahalesiyle, tamamen etkisiz hale getirilen Çetin, bir polis aracına bindirilerek, sorgulanmak üzere Çankaya Merkez Karakolu'na götürüldü. 
     Altındağ'da oturan Bekir Çetin'in, daha önce Balgat'ta bir ecza deposunda şoför olarak çalıştığı ve uzun süredir işsiz olduğu öğrenildi. 
     






</TEXT>
</DOC>
