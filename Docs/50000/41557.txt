<DOC>
<DOCNO> 41557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sondun16.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol gazeteci sanal dünyanın Robinson Crusoe'su olacak 
</HEADLINE>
<TEXT>

     İspanya'da bir gazeteci, ''yeni teknolojilerin yardımıyla normal bir yaşamın sürdürülüp sürdürülemeyeceğini'' görmek için, yanına sadece bir internet bağlantılı bilgisayar ve bir kredi kartı alarak boş bir apartman dairesine kapandı. 
     ''Quo'' isimli dergide çalışan Inaki de la Torre, hiçkimse tarafından ziyaret edilmeden bir ay süreyle burada kalacak ve yanındaki 6010 euro limitli kredi kartıyla gerekli ihtiyaçlarını karşılayabilecek. 
     Derginin Yazı İşleri Müdürü Palma Granados, ''Robinson Quo'' adını verdikleri bu deneyin daha önce ABD'de yapıldığını belirterek, amaçlarının ''yeni teknolojilerin yardımıyla normal bir yaşamın sürdürülüp sürdürülemeyeceğini ve internet kullanımının sosyal alışkanlıkların yerini ne kadar alabileceğini görmek'' olduğunu söyledi. İspanyol gazeteci, boş apartman dairesinde sadece musluk suyu ve elektriğe sahip olacak. ''Sanal dünyanın Robinson'u'', interneti, giyinmek, mobilya bulmak, beslenmek ve en gerekli ihtiyaçlarını karşılamak için her siteden en fazla 3 kez alışveriş etmek şartıyla kullanabilecek. 4 adet kamera webcam yerleştirilen apartman dairesinde bir ay geçirecek İspanyo gazeteci, her akşam bir saat süreyle isteyenlerle chat sohbet yapabilecek. 







</TEXT>
</DOC>
