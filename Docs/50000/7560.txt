<DOC>
<DOCNO> 7560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/son/sondun03.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton bürosunu New York'un zenci mahallesi Harlem'de açıyor 
</HEADLINE>
<TEXT>

     Eski ABD Başkanı Bill Clinton'ın Harlem'de kiralayacağı ofis için anlaşmaya varıldığı bildirildi. 
     Clinton'ın tutmak istediği Harlem 125. sokaktaki binanın 14. katı daha önce belediyeye ait bir kuruluş tarafından kiralanmış olduğu için, Clinton belediyeyle anlaşmak zorunda kalmıştı. 
     Konuyla ilgili olarak bilgi veren New York Belediye Başkanı Rudolph Giuliani, binanın 14. katındaki ofisi daha önce kiralamış olan Belediye Çocuk Esirgeme Servisi'nin, aynı binanın 6. katına taşınacağını ve 14. katı eski Başkan Clinton'a bırakacağını açıkladı. 
     Bu arada Clinton için binada özel güvenlik önlemleri alınacağı ve Clinton'ın 14. kata özel asansörle inip çıkacağı belirtildi. Clinton'ın kiralayacağı ofisin yıllık kirası resmen açıklanmamakla birlikte bazı kaynaklar, bu rakamın 240 bin dolar civarında olacağını öne sürdüler. 




</TEXT>
</DOC>
