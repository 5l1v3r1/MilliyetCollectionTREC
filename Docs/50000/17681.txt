<DOC>
<DOCNO> 17681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sonspo15.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de play-off'un ilk maçları sürprizlere sahne oldu 
</HEADLINE>
<TEXT>

sonspo15.jpg      ABD Profesyonel Basketbol Ligi'nde NBA , play-off 1. turunda ilk maçlar, bu sabaha karşı Doğu ve Batı bölümlerindeki 2'şer karşılaşmayla tamamlandı. 
     Günün maçlarında, Doğu Bölümü'nde kendi sahalarında New York Knicks, Toronto Raptors'ı 92-85, Milwakuee Bucks, Orlando Magic'i 103-90, Batı Bölümü'nde Los Angeles Lakers, Portland Trail Blazers'ı 106-93, deplasmanda ise Phoenix Suns Sacramento Kings'i 86-83 yenerek seride 1-0 öne geçtiler. 
     Bu sezon kendi sahasında en fazla maç kazanan ve en fazla sayı atan takım olan Sacramento Kings'in, sahasında Phoenix Suns'a yenildiği maçta, 13 dakika sahada kalan Hidayet Türkoğlu, 5'de 0'lık şut yüzdesi tutturarak sayı kaydedemezken, yalnızca 3 savunma ribaundu aldı. Bu maçta Kings'de, Chris Webber, 27 sayı ve 15 ribaunt, Yugoslav oyunculardan Predrag Stojakoviç, 13 sayı ve 10 ribaunt, Vlade Divaç da 13 sayı, 8 ribaunt ve 4 asistle oynamalarına karşın takımlarını yenilgiden kurtaramadılar. 
     Konuk ekipte ise Shawn Marion, 21 sayı ve 10 ribaunt, Jason Kidd, 18 sayı, 14 asist ve 6 ribaunt, Rodney Rogers, 18 sayı ve 6 ribaunt, Clifford Robinson da 16 sayıyla galibiyetin mimarları oldular. 
     Merkez Grubu'nu 15 yıldır ilk kez lider bitiren Milwakuee Bucks, Orlando Magic önünde Scott Williams'ın 19 sayı ve 16 ribaunt, Ray Allen'ın 18 sayı, 5 ribaunt ve 6 asist, Sam Cassell'in 16 sayı, 5 ribaunt ve 8 asist, Glenn Robinson'ın 14 sayı, 12 ribaunt ve 7 asist, Ervin Johnson'ın da 12 sayı ve 10 ribauntluk performanslarıyla sonuca gitti. 
     Maçı kazanmasına karşın Bucks'da, Cassell, Robinson ve Allen 3'lüsünün, ilk 24 atıştan 19'unu kaçırması şaşkınlık yaratırken, 6 oyuncu, çift haneli sayı üretmeyi başardı. Konuk ekipte ise 33 sayı, 9 ribaunt ve 8 asistle oynayan Tracy McGrady ve 14 sayı üreten Pat Garrity dışında skora katkıda bulunan çıkmadı. 
     Pasifik Grubu'nu ilk sırada tamamlayan geçen sezonun şampiyonu Los Angeles Lakers ise Shaquille O'Neal'ın 24 sayı ve 20 ribaunt, Kobe Bryant'ın 28 sayı, 6 ribaunt ve 7 asist, Derek Fisher'in 21 sayı ve Horace Grant'in 14 sayı ve 8 ribauntluk performanslarıyla Portland Trail Blazers'a şans tanımadı. 
     Konuk ekipte ise Rasheed Wallace'ın 24 sayı ve 7 ribaunt, Damon Stoudamire'in 18 sayı ve 4 ribaunt, Scottie Pippen'ın 13 sayı, 6 ribaunt ve 4 asist, Litvanyalı dev pivot Aryvdas Sabonis'in de 11 sayı, 9 ribaunt ve 4 asistlik performansları galibiyete yetmedi. 
     Ligde play-off 1. tur mücadelesine, yarın Doğu Bölümü'nde Miami Heat-Charlotte Hornets 0-1 ve Batı Bölümü'nde de San Antonio Spurs-Minnesota Timberwolves 1-0 arasındaki 2. maçlarla devam edilecek. 



</TEXT>
</DOC>
