<DOC>
<DOCNO> 29175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/dunya/adun.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin’de organ dehşeti 
</HEADLINE>
<TEXT>

ABD’ye iltica eden bir doktor, Çin’de infaz edilen mahkumların organlarının alınarak zengin hastalara satıldığını açıkladı. Doktor, organlar bozulmasın diye mahkumlara infaz öncesinde pıhtılaşma önleyici verildiğini söyledi 
     DIŞ HABERLER SERVİSİ 

     ABD’nin ticarette ayrıcalıklı ülke statüsü tanıdığı Çin’de idam mahkumlarına uygulanan görülmemiş insanlık suçu, bu korkunç olayların ilk elden tanığı bir Çinli doktor tarafından Amerikan Kongre üyelerine anlatıldı. 
     Yanık uzmanı Dr. Wang Guoqi’nin verdiği bilgilere göre, her yıl ortalama 2.000 kişinin kurşuna dizilerek idam edildiği Çin’de mahkumlar daha son nefeslerini vermeden, diri diri parçalanarak organları talan ediliyor. 
     
     İnfaz haberi rüşvetle 
     Tüyler ürperten itiraflar ABD’nin saygın gazetelerinden WashinGton Post’ta yer aldı. 30 Nisan’da turist vizesiyle ABD’ye geldikten sonra ülkesine dönmeyerek iltica başvurusu yapan Dr. Guoqi, işi gereği karıştığı insanlık suçlarından dolayı vicdan azabı çektiğini, ülkesine dönmesi halinde hayatının tehlikeye gireceğini belirtti. 
     Dr. Guoqi’nin itiraflarına göre, idam mahkumlarından organ talanı Tianjin Paramiliter Polis Tugayı Hastanesi tarafından yürütülüyor. Çeşitli cezaevlerinde yapılacak infazları gardiyan ve öteki yetkililere mahkum başına 37 dolar rüşvet vererek önceden haber alan hastane infaz günü hapishaneye bir ambulans gönderiyor. İnfaz memurları mahkumu kurşuna dizer dizmez ceset 1 - 2 dakika içinde ambulansa getiriliyor ve ilk önce böbrekleri alınıyor. 
     Ardından öteki organlara geçiliyor, gözünden kornea kollar, bacaklar ve sırttan deri alınıyor, iç organlardan işe yarar nitelikte olanlar çıkarılıyor. Mahkumun derisi soyulmuş kanlı bir kas yığınına dönen cesedi yakılmak için fırına atılırken çıkarılan organlar ABD ve Avrupa’dan gelen müşterilere ortalama 15 bin dolara satılıyor. 
     
     Ölmeden deri yüzme 
     Görevi sırasında 100 mahkumun deri ve korneasını aldığını belirten Dr. Guoqi bir keresinde bir mahkumun kurşuna dizildikten sonra hemen ölmediğini, ancak bu durumda bile organ çalma işlemine devam edildiğini açıkladı. Çinli doktor organları alınacak mahkumlara infazdan önce kanı pıhtılaşmasın diye özel bir ilaç verildiğini de söyledi. 
     Çin yasaları mahkumlardan organ alınması için kendisinin veya akrabalarının rızasını şart koşuyor. Ancak Dr. Guoqi, hiçbir mahkumdan izin alınmadığını bildirdi. 
     



 DÜNYA 











</TEXT>
</DOC>
