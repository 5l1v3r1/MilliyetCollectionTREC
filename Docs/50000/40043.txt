<DOC>
<DOCNO> 40043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/ekonomi/eko03.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada hareket yıl sonuna doğru 
</HEADLINE>
<TEXT>

Faiz ve dövizin düşmesi piyasada iyimserliği artırdı ancak, bu olumlu gelişmeler henüz borsaya yansımadı 
     AYFER YILDIZ 

     Ekonomik krizle birlikte tarihinin en büyük çöküşlerinden birini yaşayan İstanbul Menkul Kıymetler Borsası'nın yıl sonunda hareketlenmesi bekleniyor. Uzmanlar, yıl sonuna doğru alternatif piyasalardaki dalgalanmanın durması ile paranın borsaya kayabileceğini söylüyorlar. 
     Hazine'nin dövize endeksli tahvil ihalesinde başarılı satış yapması, Merkez Bankası'nın kotasyon oranlarını yüzde 60 seviyesine çekmesi, bankaların sendikasyon kredilerini yenilemesi, bazı yabancı fonların döviz satarak bonoda alıcı olması faiz ve dövizin gevşemesine neden oldu. Piyasada oluşan bu iyimser hava Bayındırlık Bakanlığı'ndaki soruşturma, yurtdışı piyasalardaki olumsuz seyir ve büyüme rakamlarının beklenenden yüksek gelmesi nedeniyle yerini tedirginliğe bıraktı. Eylül ayına enflasyon datalarıyla başlayacak olan piyasaların, enflasyonun ardından IMF'in 3.1 milyar dolar tutarındaki krediyi onaylamasıyla bir hareketlilik yaşaması bekleniyor. Öte yandan, ekim - kasım aylarındaki Hazine'nin yüklü iç borç ödemeleri piyasanın temkinli hareket etmesine neden olurken, Hazine'nin yapacağı halka arzlarla bu itfaları rahatlatacağı beklentisi ağır basıyor. 
     
     Yurtdışı piyasalar takip ediliyor 
     Meclis'in açılmasıyla birlikte yeniden gündeme gelmesi beklenen seçim tartışmaları, yurtdışı piyasalardaki gelişmeler piyasa tarafından yakından izleniyor. Uzmanlar, borsada kalıcı bir yükselişin piyasaya taze para girişi ve güven ortamının oluşmasına bağlı olduğunu söylüyorlar. Ayrıca, yabancıların özellikle Arjantin'den dolayı gelişmekte olan ülkelere ilgi göstermemesinin kaynak sıkıntısını artırdığı dile getiriliyor. 
     



 EKONOMİ 
















</TEXT>
</DOC>
