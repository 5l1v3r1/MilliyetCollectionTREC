<DOC>
<DOCNO> 14292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/ekonomi/eko03.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet Meclis’te nöbet tutacak 
</HEADLINE>
<TEXT>

Meclis’in hızlı çalıştırılması için her partiden beşer bakan Meclis çalışmalarında nöbetçi kalacak 
     ELÇİN ERGÜN Ankara 

     Bakanlar Kurulu’nda parlamentonun fazla çalışması için bugün Danışma Kurulu’nun toplantıya çağrılması kararlaştırıldı. Ayrıca Meclis’in hızlı çalıştırılması için her partiden beşer bakanın Meclis çalışmalarında nöbetçi kalması benimsendi. 
     Bakanlar Kurulu’nda, ekonomik program için çıkarılması gereken 15 yasanın süratle oluşturulması için birbiriyle ilintili yasaların birleştirilmesi de görüşüldü. Birbiriyle ilgili yasaların Başbakanlık Kanunlar ve Kararlar Daire Başkanlığı’nda ya da Meclis Plan Bütçe Komisyonu’nda görüşülerek birleştirilebileceği üzerinde duruldu. 
     
     Telekom’da tekel kalkacak 
     Tüm kamu kurum ve kuruluşlarında tasarrufa gidilmesi önerisini ise Mesut Yılmaz getirdi. Yılmaz’ın "Her bakanlık kendi tasarrufunu belirlesin" önerisiyle bakanlıklar dahilindeki boş kadroların iptali ve araç sayılarının asgari düzeye indirilmesi konuşuldu. 
     Telekom’un tartışmalara neden olan özelleştirilmesi, Bakanlar Kurulu’nda yine gündemdeydi. Ulaştırma Bakanı Enis Öksüz, "Özelleştirmeye ilişkin hazırlıklar son safhada" derken, Telekom’un tekel halinin kaldırılarak Anayasa’ya uyumlu hale getirilmesi görüşüldü. 
     
     Sözleşmelerde Derviş devrede 
     Başbakan Bülent Ecevit, Başbakan Yardımcısı Devlet Bahçeli’nin Bakanlar Kurulu toplantısına bir cenaze dolayısıyla katılmamasını, "Önemli bir meşguliyeti var" diye açıklarken, toplantıda bakan maaşları da görüşüldü. Bir bakanın "Biz iki milyar lira alıyoruz. Bazı özel sektör çalışanları 80 bakan maaşı alıyor" demesi, Bakanlar Kurulu’nda dikkat çekti. 
     Bu arada, kamudaki toplu sözleşmelerle ilgili olarak Devlet Bakanı Mehmet Keçeciler’in, bugün Devlet Bakanı Kemal Derviş ile görüşmesi bekleniyor. 
     
     
     


 EKONOMİ 






















</TEXT>
</DOC>
