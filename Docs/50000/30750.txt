<DOC>
<DOCNO> 30750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/dunya/dun02.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Böylesini TBMM bile yapmadı 
</HEADLINE>
<TEXT>

     GÜVEN ÖZALP Brüksel 

     Hollanda Parlamentosu önceki akşam benzerine pek rastlanmayan bir oylamaya ev sahipliği yaptı. Liberal Parti üyeleri, partilerinin ve hükümetin karşı olduğu bir konuda yanlışlıkla muhalefet yanında oy kullandı. Ana muhalefet partisinin, Tarım Bakanlığı’nın şap salgınından etkilenenler için oluşturduğu fonun ikiye katlanmasına yönelik önergesine yanlışlıkla destek veren Liberaller hatalarının farkına vardıklarında iş işten geçmişti. Liberaller özür dilemenin ötesinde bir şey yapamazken Tarım Bakanlığı bütçede oluşan 25 milyon florin tutarındaki açığı kapatmanın yollarını aramaya başladı. 
     Bu arada, en az sayıda yöneticiyle en etkili yönetimi sağlamak kamunun en önemli hedeflerinden birini oluştursa da Avrupa çapında bu yaklaşımı hiçe sayan, hatta yönetim anlayışıyla bakan enflasyonu yaşanmasına neden olan ülkelere de rastlamak mümkün. Bunun belki de en güzel örneklerinden birini Belçika oluşturuyor. Belçika’da elinizi sallasanız bakana çarpacak bir ortam var. 
     
     Bakan enflasyonu 
     Nüfusu 10 milyon olan bu ülkede federasyon, diline göre toplum ve bölgelere dayalı karma bir sistem uygulanması nedeniyle tam 57 bakan var. Bu da 179 bin 633 kişiye bir bakan anlamına geliyor. 
     Durum böyle olunca bürokrasideki karmaşayı anlatmak için fazla bir çaba harcamaya da gerek kalmıyor. Özellikle yabancılar ülkede dört tarım bakanı, dört ulaştırma, beş eğitim bakanı şeklinde uzayıp giden listeyi görünce sistemi anlamaktansa anlamamayı tercih eder duruma düşüyorlar. 
     



 DÜNYA 













</TEXT>
</DOC>
