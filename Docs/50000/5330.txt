<DOC>
<DOCNO> 5330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/son/sondun04.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton kendisine verilen hediyelerin parasını cepten ödeyecek 
</HEADLINE>
<TEXT>

     ABD'nin eski Başkanı Bill Clinton ve eşi Hillary, Beyaz Saray'dan ayrılışlarını gölgeleyen dedikoduları bertaraf etmek için geçen yıl aldıkları hediyelerin değerini ödeyecek. 
     Clinton, yaptığı yazılı açıklamada, daha önceki başkanlar ve aileleri gibi kendilerinin de Beyaz Saray'daki görev süresi boyunca hediyeler aldıklarını belirterek, bunların büyük kısmını Ulusal Arşiv'e verdiklerini ve yanlarında götürdükleri hediyeleri ise bildirdiklerini hatırlattı. 
     Clinton, en küçük bir sorunla karşılaşmamak için 2000 yılında aldıkları hediyelerin bedelini ödemeyi kararlaştırdıklarını kaydetti. Clinton, görevden ayrılmadan bir gün önce, çoğu Hollywood yıldızlarından olmak üzere 2000 yılında toplam değeri 190 bin dolar civarında hediyeler aldıklarını açıklamıştı. 
     
     




</TEXT>
</DOC>
