<DOC>
<DOCNO> 16664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/siyaset/siy07.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan’la görüşmek istiyor 
</HEADLINE>
<TEXT>

Çarptırıldığı 47 milyon 600 bin liralık para cezasını ödeyen Ahmet Çakmak, Ecevit’e telgraf çekti 
     ANKARA Milliyet 

     Başbakan Bülent Ecevit’in Başbakanlık binasından ayrılışı sırasında elindeki yazarkasayı yere fırlatarak protesto gösterisinde bulunan esnaf Ahmet Çakmak, çarptırıldığı 47 milyon 600 bin lira hafif para cezasını ödedi. 
     Ankara Adliye Sarayı’na gelerek, Suçüstü Cumhuriyet Savcısı Ahmet Mutlu tarafından çarptırıldığı para cezasını vezneye ödeyen Çakmak, daha sonra gazetecilerin sorularını yanıtlarken, Adliye’ye sadece bu parayı ödemek için değil, icra borçlarını ödemek için de geldiğini söyledi. 
     
Herkes borç veriyor’      Parayı aldığı yeni borçlarla ödediğini ifade eden Çakmak, "Bu olayın bana sadece bir tek faydası oldu. Eskiden de borç alırdım, şimdi de alıyorum. Ancak şimdi borç istediğim zaman kimse hayır demiyor ve daha fazla borç veriyor" dedi. 
     Çakmak, Başbakan Bülent Ecevit’e telgraf çekerek, görüşme talebinde bulunduğunu da kaydetti. 
     


 SİYASET 





















</TEXT>
</DOC>
