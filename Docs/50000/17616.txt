<DOC>
<DOCNO> 17616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/yasam/yas06a.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksici katilleri yakalandı 
</HEADLINE>
<TEXT>

     ELVAN EZBER İstanbul 

     Kağıthane ve Sarıyer'de öldürülen iki taksicinin katil zanlısı Gökhan Akkan ve Özdemir Kaya yakalandı. Zanlılar suçlarını itiraf ederken, cinayetlerin Akkan'ın 250 milyon lira borcunu karşılamak için işlendiği ortaya çıktı. 
     Taksi şoförü Haydar Kadıoğlu'nun Sarıyer'de, Hüseyin Balcı'nın da Kağıthane'de gasp amacıyla tabancayla başlarından vurularak öldürülmeleriyle ilgili araştırmalar yapan Asayiş Şube Müdürlüğü Cinayet Büro Amirliği ekipleri, aynı gece Kağıthane'de 34 TKF 31 plakalı taksinin şoförü Nursel Yıldırım'ın da gasp edilmeye çalışıldığını belirledi. Saldırganların elinden sağ olarak kurtulmayı başaran Yıldırım, şubede sabıka kayıtlarını incelerken hırsızlık suçundan sabıkası bulunan Özdemir Kaya'yı, kendisini gasp etmeye çalışan kişilerden biri olarak teşhis etti. 
     Bunun üzerine Özdemir Kaya'nın peşine düşen polisler, bu kişi ile arkadaşı Gökhan Akkan'ı, taksici cinayetlerinde kullandıkları tabanca ve gasp edilen bir adet teyple birlikte yakaladı. Sorgularında suçlarını kabul eden zanlılardan Akkan'ın, "Polis motorsikletimi bağladı. Çıkarmam için 250 milyon lira para gerekiyordu" dediği öğrenildi. Yetkililer olayla ilgili bir kişinin daha arandığını kaydetti. 
     


 YAŞAM 



















</TEXT>
</DOC>
