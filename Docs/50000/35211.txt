<DOC>
<DOCNO> 35211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/spor/spo03.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet, Brann Bergen maçından sonra Levski Sofya’nın nabzını tuttu 
</HEADLINE>
<TEXT>
UEFA'ya razılar 
Sarı - Kırmızılılar’ın, Şampiyonlar Ligi’ndeki Bulgar rakibinin turdan fazla ümidi yok. Teknik Direktör Petroviç, "İki maçta da galibiyete daha yakınsınız" mesajını gönderdi 
     İRFAN KURTULMUŞ 

     Favori Cim-Bom 
     ŞAMPİYONLAR Ligi 2. tur elemesinde Norveç’in Brann takımını eleyip, Galatasaray’a rakip olan Levski Sofya’da, Sarı - Kırmızılı takıma favori gözüyle bakılıyor. Bulgar ekibi, UEFA Kupası’nı garantilemenin sevincini yaşarken, Brann maçı sonrası MİLLİYET’in sorularını yanıtlayan Teknik Direktör Ljubo Petroviç, "Aramızda her yönüyle farklar var. Galatasaray, iki maçın da favorisi" açıklamasını yaptı. 
     
     Gençler için deneyim’ 
     1991 yılında Kızılyıldız’a Kupa Galipleri Kupası’nı kazandıran Sırp çalıştırıcı, "UEFA Kupası’nı kazanmış bir takım ile karşılaşacak olmak bizi heyecanlandırıyor. Galatasaray’ın hedefleri büyük, taraftarı milyonlarla ifade ediliyor. Bu maç genç oyuncularımın deneyim kazanmaları için de bulunmaz fırsat" diye konuştu. Petroviç, sürpriz peşinde koşacaklarını, ateşli taraftara güvendiğini belirtti. 
     
     Havlu da atmadık’ 
     İSTANBUL’daki ilk maçta beraberliği hedeflediklerini vurgulayan Petroviç, sözlerini şöyle sürdürdü "Futbol bu. Tabii ki ne olacağı belli olmaz. Galatasaray’ın geçen yılki gücünde olmadığını biliyorum. Benim de bazı tedbirlerim olacak. Havlu da atmadık. Şampiyonlar Ligi için savaşacağız. Ama UEFA Kupası gibi yine çekişmeli bir kupaya katılma şansımızın olması da iyi bir garanti." 
     
Piyango umudu      LEVSKİ Sofya’daki tanıdık sima Fenerbahçe’nin eski futbolcusu Stanimir Stoilov, "Kazanırsak, piyango olur" dedi. 34 yaşındaki takım kaptanı, "Bizde her futbolcu 3 - 4 yıldır birlikte oynuyor. Galatasaray’da ise yeni isimler var. Sofya’da onları zor bir rövanş bekliyor. Şansımız yaver gider ve kazanırsak Loto’da talih bize gülmüş olur. Üzerimizde baskı yok. Kaybedersek üzülmeyiz" diye konuştu. 
     
Ivanov’a dikkat      BULGAR futbolunun yıldızı Stoichkov’dan sonraki en büyük yetenek olarak gösterilen 25 yaşında ve 1.84 boyundaki forvet Georgi Ivanov, Levski Sofya’nın en tehlikeli futbolcusu. Brann maçında turu getiren "Gonzo" lakaplı Ivanov, geçen sezon 21 golle ligde gol kralı oldu ve yılın futbolcusu seçildi. Güçlü fiziği ve top tekniğiyle dikkati çeken golcü oyuncu, "Şanslar eşit. Ama arada tecrübe farkı var" dedi. 
     
Levski karıştı      BULGAR takımı, teknik direktör Petroviç ile kulüp yöneticileri arasında yaşanan gerginlik nedeniyle huzursuz günler yaşıyor. Şampiyonlar Ligi ikinci ön eleme ilk maçında Brann Bergen’e elenilmesi halinde, bazı yöneticilerin teknik direktörün kovulmasını istemesiyle tırmanan gerginlik, tur atladıktan sonra bu kez Petroviç’in istifa edeceğini söylemesiyle doruğa çıktı. 
     
Aslan’da çifte sevinç      Şampiyonlar Ligi’nde farklı Vllaznia galibiyetiyle yüzü güldüren G.Saray’da, futbolculara kalan borçlar da bir hafta içinde ödenecek 
     ERHAN TELLİ 

     SARI - Kırmızılı takımın Şampiyonlar Ligi’nde Vllaznia karşısında ortaya koyduğu futbol ve aldığı farklı galibiyet camiada yüzleri güldürdü. Yönetimin futbolculara kalan alacaklarını ligin ilk haftasındaki Gaziantepspor maçına kadar ödeyeceklerini bildirmesi ise sevinci ikiye katladı. 
     GEÇEN hafta yüklü bir ödeme yapan yönetim, önümüzdeki hafta da kalan borçlarını temizleyerek, yeni sezona futbolcularına borçsuz olarak girmeyi hedefliyor. Futbol şubesi sorumlularından Abdurrahim Albayrak, "Bu çocuklar aldıkları her kuruşu sonuna kadar hak ediyorlar" dedi. 
     PARA sorununun artık yaşanmayacağını belirten Albayrak, "Galatasaray’da herkes günü gününe parasını alacak" ifadelerini kullandı. Albayrak, Lucescu’nun da kendilerinden önce paraların düzenli ödenmesini, ardından da transfer yapılmasını talep ettiğini bildirdi. 
     
Yuvadan uçtular      ANTALYASPOR, Galatasaray’ın alt yapısından yetişen üç futbolcuyu transfer etti. Orta sahada görev alan Eyüp’ü bir yıllığına kiralayan Kırmızı - Beyazlı ekip, santrfor Saffet ve stoper mevkide oynayan Özkan’ın bonservisini de üç yıllığına aldı. Üç futbolcu Antalyaspor tesislerinde düzenlenen törenle sözleşme imzaladı. 
     
Lucescu memnun      SARI - Kırmızılılar’ın Rumen hocası, ağustos ayının başında yakaladıkları form düzeyinin oldukça sevindirici olduğunu belirtip, "Vllaznia karşısındaki futbol beni memnun etti" dedi. Lucescu, "Herkes canla başla çalışıyor. Umarım Levski’yi de eler, hak ettiğimiz ligde mücadele ederiz" diye konuştu. Futbolcular da uzun yolculuk yapmayacakları için Bulgar ekibi ile eşleşmekten mutlu olduklarını ifade ettiler. 
     
Jardel dönüyor      Portekiz’e gitti, duygu yüklü vedasında "Bir gün mutlaka yine geleceğim" dedi 
     PORTO ile anlaşıp, Galatasaray ile yollarını ayıran Jardel, dün sabah erken saatlerde ailesi ile birlikte Portekiz’e gitti. Brezilyalı golcü, havaalanında duygusal bir açıklama yaparak, "Mehmet Cansun, babalık yaptı. Bana hep yardımcı oldu. Onun başkanlığında görev yapamayacağım için çok üzgünüm" diye konuştu. 
     SARI - Kırmızılı takımda kendisine yardımcı olan herkese teşekkür ettiğini vurgulayan Mario Jardel, "İki veya üç yıl sonra, bir gün mutlaka Galatasaray’a döneceğim" ifadesini kullandı. Öte yandan Porto’dan Jardel’e karşılık alınan Alenitchev, Chainho ve Ricardo Costa’nın bugün İstanbul’a gelmesi bekleniyor. 
     



 SPOR 























</TEXT>
</DOC>
