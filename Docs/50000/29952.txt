<DOC>
<DOCNO> 29952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/sonspo09.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor, Harun ve Haluk ile sözleşme tazeledi 
</HEADLINE>
<TEXT>

     Erkekler Birinci Basketbol Ligi'nin son şampiyonu Ülkerspor, oyuncuları Harun Erdenay ve Haluk Yıldırım ile 1'er yıllık sözleşme imzaladı. 
     A MilLİ Basketbol Takımı'nın kamp hazırlıklarına başlaması nedeniyle Crown Plaza'da gerçekleştirilen imza törenine, Ülkerspor Kulübü Genel Menajeri Lütfi Arıboğan katıldı. 
     İmza töreni sonrası konuşan Arıboğan, kulübün kurulmasından itibaren kadrolarında yer alan takım kaptanları Harun ve Haluk ile yeniden anlaştıkları için mutlu olduklarını söyledi. 
     Lütfi Arıboğan, yeni sezon için kadro kurma hazırlıklarına başladıklarını belirterek, ''Haluk ve Harun takımımızın temel taşlarından. Türkiye ve Avrupa'da iddiamızı sürdürmek için her iki oyuncuyla da anlaşmak istiyorduk. Kulüp olarak biz iyiniyet gösterdik. Onlar da aynı niyetle yaklaşınca, sözleşme imzalamış olduk'' dedi. 
     Harun Erdenay ise 7 yıldır görev yaptığı kulüpte, 1 yıl daha oynayacağı için mutlu olduğunu ifade etti. Şampiyon olmalarının ardından hedefin daha da büyüdüğünü kaydeden Harun, ''Gelecek sezon şampiyonluğu korumak istiyoruz. Bunun yanında Avrupa'da da daha başarılı olmak amacındayız'' diye konuştu. 
     Haluk Yıldırım da, kulüpten maddi ve manevi çok şey kazandığını, kendisinin de bu süre içinde bunun karşılığını verdiğini vurguladı. 






</TEXT>
</DOC>
