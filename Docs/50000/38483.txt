<DOC>
<DOCNO> 38483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sontur06.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel'ın cezaevine dışarıdan yemek getirme isteğine ret 
</HEADLINE>
<TEXT>

     Danıştay, Egebank Davası'nda yargılanan Yahya Murat Demirel, eşi Ayşenur Esenler Demirel ile 4 kişinin Adalet Bakanlığı'nın hükümlü ve tutukluların beslenmelerini, giyinmelerini ve kuruma alınacak eşyaları düzenleyen genelgesinin yürütmesinin durdurulması istemini reddetti. 
     Danıştay 10. Dairesi yerine bakan Nöbetçi Daire, Egebank Davası'nda yargılanan Yahya Murat Demirel, eşi Ayşenur Esenler Demirel, Emine Mehtap Ceylan, Sevtap Arslan, Ayhan Tatlıgil ve Ali Süha Paya'nın, Adalet Bakanlığı'nın 31 Ocak 2001 tarihinde yayımladığı ve cezaevlerine yeni düzenleme getiren, ''Hükümlü ve Tutukluların Beslenmeleri, Giyinmeleri ve Kuruma Alınacak Eşyalar Hakkında Genelgesi'nin iptali ve yürütmesinin durdurulması istemiyle açtıkları davada ilk aşamayı sonuçlandırdı. 
     Nöbetçi Daire, ''davanın durumu ve uyuşmazlığın hukuki niteliğine göre'' yürütmenin durdurulması istemini oybirliği ile reddetti. 
     Davacıların bu kararı yapabilecekleri itirazı üst kurul olarak Danıştay İdari Dava Daireleri Genel Kurulu görüşecek. Danıştay 10. Dairesi de sözkonusu genelgenin iptal istemini daha sonra esastan karara bağlayacak. 
     Genelge neler getiriyor 
     Adalet Bakanlığı'nın sözkonusu genelgesi, ceza infaz kurumlarındaki hükümlü ve tutuklu ile personelin günlük iaşesini 15 Şubat 2001 tarihinden itibaren 550 gram ekmek dahil 1 milyon 500 bin liraya yükseltiyor. Cezaevlerine girmesi yasak olan bir çok eşyanın dışarıdan getirilen yiyeceklerle içeriye sokulduğu, bu durumun cezaevlerinin asayiş ve güvenliği için ciddi bir tehlike teşkil ettiği, ayrıca hükümlü ve tutuklular arasında ekonomik farklılıklar bulunması nedeniyle eşitsizlik yarattığı kaydedilen genelgede, bu tür sızlanmaların önüne geçmek amacıyla, mutfak teşkilatı bulunan cezaevlerinde hükümlü ve tutuklulara çiğ besin maddesi verilmeyeceği belirtiliyor. 
     Pişmiş olarak yenilen yiyeceklerin mutlaka kurum mutfağında pişirilmek suretiyle, hükümlü ve tutuklular ile görevli kurum personeline verileceği bildirilen genelgede, ''Bu çerçeve içerisinde pişirilerek yenilen besin maddeleri cezaevi kantinlerinde satılmayacaktır'' deniliyor. 
     Her ne sebeple olursa olsun, dış kantin gibi usullerle hükümlü ve tutuklulara cezaevi idaresi aracılığıyla da olsa, dışarıdan pişmiş veya çiğ yemek getirilmeyeceği bildirilen genelgede, posta ve kargo yolu dahil cezaevine hiçbir şekilde besin maddesi alınmayacağı ifade ediliyor. Genelgede, ziyaretçilerin getireceği çiğ ve pişmiş besin maddelerinin de kurumlara kabul edilmeyeceği öngörülüyor. 
     Genelge, mutfak teşkilatı bulunan kurumlarda çeşitli tüp ve ocaklar kullanılarak yemek pişirilmesine kesinle izin verilmeyeceğini, yemek pişirmek amacıyla bulundurulan her nevi elektrikli ocak, büyük ve küçük tüp piknik tüpü merkezi tüp gaz teşkilatı döşenmiş olsa dahi buna ait ocaklar, yemek pişirmede kullanılan her türlü eşya ve malzemenin toplattırılarak kurum dışına çıkartılacağını düzenliyor. 
     Merkezi sıcak su sistemi kurulmamış olan cezaevlerinde, koğuş ve odaların mevcuduna göre, hükümlü ve tutukluların banyo ihtiyaçlarının karşılanması amacıyla koğuş ve odaların dışında, idarenin kontrolü altında yeteri kadar 12 kilogramlık tüp gaz bulundurulacağı ifade edilen genelgede, bu tüplerin boşu alınmadan dolusunun verilmeyeceği, büyük tüplerin fazlaları ile küçük tüplerin tamamının toplanacağına dikkat çekiliyor. 
     







</TEXT>
</DOC>
