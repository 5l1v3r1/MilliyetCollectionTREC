<DOC>
<DOCNO> 49764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sondun01.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
20 yıl hapis yattı...DNA testleriyle tahliye edildi... 
</HEADLINE>
<TEXT>

     ABD'nin Oklahoma eyaletine bağlı Wagoner kentinde bir mahkum, DNA testlerinin hakkındaki cinayet suçlamasına ilişkin delilleri geçersiz hale getirmesi üzerine, 20 yıl hapis yattıktan sonra tahliye edildi. 
     Albert Wesley Brown adlı 39 yaşındaki mahkum, 1981 yılında emekli bir itfaiyecinin elleri ve ağzı bağlandıktan sonra nehre atılarak öldürülmesi davasında yargılanarak, 1983'te hüküm giymişti. 
     Mahkumiyet kararında en önemli delili, maktulün üzerinde bulunan ve Brown'a ait olduğu iddia edilen saç teli oluşturmuştu. Yapılan DNA testlerinin, saç telinin Brown'a ait olmadığını ortaya çıkarması üzerine iddia makamı, mahkumun serbest bırakılmasını talep etti. 
     Ancak, hapis yattığı sürede adının, hapishanede çıkan 44 olaya karıştığı ve diğer mahkumlarla birlikte, bir başka mahkumun bıçaklanması olayı ile de ilişkisi olduğunun öğrenilmesi üzerine, tahliyesi 2 hafta geciken Brown'ın, öfke denetim kurslarına ve uyuşturucu bağımlıları toplantılarına katılması koşuluyla tahliye edilmesine karar verildi. 
     






</TEXT>
</DOC>
