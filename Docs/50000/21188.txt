<DOC>
<DOCNO> 21188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo02.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'yi İstanbul'da binlerce taraftar karşıladı 
</HEADLINE>
<TEXT>

     Birinci Futbol Ligi'nin 32. haftasında deplasmanda Erzurumspor'u 2-1 yenerek sezonun bitimine 2 hafta kala şampiyonluk yolunda ezeli rakibi Galatasaray'ın 3 puan önüne geçen Fenerbahçe, İstanbul'da büyük bir coşkuyla karşılandı. 
     Gece yarısında İstanbul'a dönen sarı-lacivertli kafileyi Sabiha Gökçen Havalimanı'nda karşılayan yüzlerce Fenerbahçe taraftarı, teknik heyet ve futbolculara büyük sevgi gösterilerinde bulundular. 
     Fenerbahçe kafilesi, havalimanındaki aşırı izdiham nedeniyle bir süre içeride beklemek zorunda kalırken, ellerinde sarı-lacivert atkı ve bayrakları bulunan taraftarlar, şampiyonluk şarkıları söyledi. 
     Sarı-lacivertli takımın taraftarları, havalimanıyla Fenerbahçe kafilesini taşıyacak otobüs arasındaki kısa mesafede teknik direktör Mustafa Denizli ve bazı futbolcuları omuzlara aldı. ''Mustafa Denizli şampiyon yap bizi'', ''Kıskananlar çatlasın'', ''Şampiyon Fenerbahçe''tezahüratlarıyla havalimanını adeta inleten taraftarlar, yaktıkları meşalelerle de renkli görüntüler oluşturdular. 
     Galatasaray aleyhine de sloganlar atan taraftarlarla jandarma arasında, izdiham dolayısıyla zaman zaman gerginlik yaşandı. Sarı-lacivertli taraftarların aşırı izdihamı nedeniyle futbolcuların bir bölümü başka kapılardan otobüse ulaştılar. Futbolcular da otobüs içinde taraftarların tezahüratlarına eşlik ettiler. 
     Fenerbahçe kafilesini taşıyan otobüs, havalimanından jandarmanın geniş güvenlik önlemleri altında ayrılırken, çok sayıda taraftar araçlarıyla konvoy oluşturarak kafileyi Samandıra Tesisleri'ne dek izlediler. 
     
     







</TEXT>
</DOC>
