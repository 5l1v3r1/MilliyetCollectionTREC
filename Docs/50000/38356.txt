<DOC>
<DOCNO> 38356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/spor/spo02.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Güzel gün olacak 
</HEADLINE>
<TEXT>

Teknik Direktör Denizli, taraftarlara çağrıda bulundu, "Tek bir koltuk bile boş kalmasın" dedi ve ekledi "Sonuçta kazanan biz olacağız" 
     YUSUF KOBAL 

     FENERBAHÇE Teknik Direktörü Mustafa Denizli, Glasgow Rangers’a olabilecek üç sonuçtan ikisinin yarayacağını belirtti ve "Ancak sonuçta kazanan biz olacağız. Güzel gün olacak" dedi. Taraftarlara seslenen ve "Tek bir koltuk bile boş kalmasın" diyen Denizli, "Fenerbahçe taraftarı ile et ve tırnak gibidir. Taraftarımız ne zaman takımının yanında olması gerektiğini iyi bilir" diye konuştu. 
     DENİZLİ, "Sorunu olan futbolcularımız var. Ancak bu tür maçlarda sahaya kimi çakırırsam en iyisini gerçekleştireceğini biliyorum" yorumunu yaptı. Glasgowlu Numan’ın "Fenerbahçeliler tekme atarak hakemi kandırmaya çalışacaklar" sözlerine de Teknik Direktör Denizli, "Futbolcularım Rangerslı oyunculardan birşeyler öğrendiyse onu bilemem. Kazanmak için hile yapmak sporun özüne ters düşer" yanıtını verdi. 
     
Çiçekli karşılama      HÜSEYİN YAVUZ 

     FENERBAHÇE taraftarı Türkiye’de bir ilke daha imza atarak, Rangerslı taraftarları havaalanında çiçeklerle karşıladı. Fenerlist grubu üyeleri "Fenerbahçe Cumhuriyeti’ne hoşgeldiniz" pankartı açarken, iki takım taraftarları birbirlerine forma hediye ederek dostluk mesajları verdiler. 
     
Advocaat umutlu      GLASGOW Rangers Teknik Direktörü Dick Advocaat, dün düzenlediği basın toplantısında tur için umutlu olduğunu söyledi. Advocaat, "Türkiye’de kendi sahasındaki 18 maçı da kazanmış bir takıma karşı dikkatli olmak lazım. İlk maçta Mols kırmızı kart görerek takımı eksik bıraktı. Ama şimdi futbolcularım ilk maça oranla daha sakin olacak" ifadelerini kullandı. 
     RONALD De Boer’in kendisini iyi hissettiğini belirten Advocaat, bu oyuncuyu oynatabileceğini söyledi. Advocaat, bir gazetecinin "Hayatınızdaki en önemli maç mı " sorusu üzerine ise, "Her maç önemli bir maçtır" diye cevapladı. Hakem Collina’nın sonuca etki etmeyeceğine inandığını belirten Hollandalı teknik adam, Türkiye’de dostça karşılandıkları için mutlu olduklarını söyledi. 
     
Bilet krizi aşıldı      BİLETİX, internet ve kredi kartı ile satışlarında yeni program yüklemesi nedeniyle yaşadığı sıkıntıyı aştı, Fenerbahçe taraftarları rahatladı. İnternet ve kredi kartı ile bilet satın alanların biletleri kuryelerle kendilerine ulaştırıldı. Biletix gişelerinin cuma gününden beri satışlarına devam ettiği açıklanırken, kale arkası biletlerinde patlama yaşandı. 
     
Özel prim verilecek      FENERBAHÇE yönetimi takımın Şampiyonlar Ligi’ne kalması halinde futbolculara özel prim verecek. Sarı - Lacivertli yönetim bu amaçla miktarı daha sonra belirlenmek koşuluyla Teknik Direktör Mustafa Denizli’ye futbolculara dağıtması için özel prim vaadetti. Bu arada yönetim Glasgow Rangerslı yöneticilere bir yemek verdi. 
     



 SPOR 





























</TEXT>
</DOC>
