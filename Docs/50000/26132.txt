<DOC>
<DOCNO> 26132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sontur26.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da liseliler YÖK'ü ve ÖSYM'yi protesto etti, copla tanıştı 
</HEADLINE>
<TEXT>

     Adana'da YÖK ve ÖSYM'yi protesto etmek amacıyla toplanan öğrenci grubuna polis müdahale etti, 95 kişi gözaltına alındı. 
     Alınan bilgiye göre, Adana Demokratik Liseler Birliği'nin organizasyonuyla Uğur Mumcu Meydanı'nda toplanan öğrenci grubu, ellerindeki basın açıklamasını okumak istediler. Burada önlem alan güvenlik güçleri, öğrencilere, bu toplantı için izin alınmadığını belirterek dağılmalarını istediler. 
     Grup adına Derya Taşkıran adlı bir öğrencinin YÖK ve ÖSYM'yi eleştiren basın açıklamasını okumaya başlaması üzerine polis müdahalede bulundu. Bunun üzerine öğrenciler ile güvenlik güçleri arasında gerginlik yaşandı. Meydanın yanındaki Tren Garı'nda görevli güvenlik ekipleri de öğrencilere müdahale etti. 
     Bu sırada kaçmak isterken düşen 2 kız öğrenci hafif şekilde yaralanırken, protestocu öğrenciler ile güvenlik güçleri arasında bir süre arbede yaşandı. 
     Emniyet Müdürlüğü yetkilileri, izinsiz gösteri yapanlar arasında bulunan 95 kişinin gözaltına alındığını ve olayla ilgili soruşturmanın sürdürüldüğünü bildirdiler. 






</TEXT>
</DOC>
