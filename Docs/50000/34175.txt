<DOC>
<DOCNO> 34175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sontur16.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı, Pişkinsüt'ü suçladı "Yaşadışı örgüt sözcüsü gibi" 
</HEADLINE>
<TEXT>

     Adalet Bakanı Hikmet Sami Türk, işkenceyle mücadelenin yalnızca birtakım iddiaları ortaya atmak ve "şov yapmakla" değil, iddiaların açıklığa kavuşturulması için adli makamlara yardımcı olmakla gerçekleşebileceğini belirterek "Pişkinsüt'ün, yasa dışı örgütler ve onların sözcüleriyle aynı doğrultuda görüş açıklaması son derece ilginçtir" dedi. 
     Türk, DSP Aydın Milletvekili Sema Pişkinsüt'ün "Bakan Türkiye için şanssızlık. Belgelenmiş işkence raporlarını ve aletlerini görmezden geliyor" sözlerini değerlendirirken "Komisyonca 1998-2000 arasında cezaevlerinde yapılan incelemelere ilişkin raporlar bakanlığa ulaştıktan sonra ilgili başsavcılıklara gönderildi" diye konuştu. 
     Savcıların, bu raporlarda işkence mağdurlarının isimleri kodla belirtildiği için komisyona başvurarak mağdurların açık isimlerinin bildirilmesini istediklerini kaydeden bakan şunları söyledi 
     "Dönemin Komisyon Başkanı Pişkinsüt imzasıyla savcılıklara gönderilen yazıda, bu isteğe olumlu yanıt verilmedi. Komisyon Başkanı savcılara yardımcı olmamıştır. Bu durumda suçun niteliği gereği kovuşturma olanağı yoktur. 
     Pişkinsüt'ün bu yazısı üzerine bazı başsavcılıklar raporlarda yer verilen iddiaları 'soyut ve genel nitelikte' bularak kovuşturmaya yer olmadığı kararı verdi. Ankara Cumhuriyet Başsavcılığı ise Pişkinsüt hakkında 'bilgi ve belgeyi soruşturma makamına vermediği gerekçesiyle dokunulmazlığının kaldırılması istemiyle fezleke hazırladı." 
     Pişkinsüt'ün, işkence iddiaları konusunda bakanlığa yönelttiği sorulara ayrıntılı yanıtlar verildiğini belirten Türk şöyle konuştu 
     "Pişkinsüt bir yandan iddialar hakkında işlem yapılıp yapılmadığını soruyor, ama bir yandan da konunun aydınlanması için kendi üzerine düşeni yerine getirmemektedir. 
     Türkiye'de işkence ve kötüm muamele nedeniyle hiçbir kamu görevlisinin ceza almadığını söylemenin de gerçek dışı. 
     







</TEXT>
</DOC>
