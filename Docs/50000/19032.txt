<DOC>
<DOCNO> 19032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sontur13.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 1 Mayıs'a coşkulu katılım 
</HEADLINE>
<TEXT>

     Türk-iş, DİSK, Hak-iş, KESK tarafından İstanbul'da düzenlenen 1 Mayıs kutlamalarına katılan gruplar tarafından Piyalepaşa Bulvarı ve Şişli taraflarında kortejler oluşturulmaya başlandı. 
     İstanbul Valiliği'nden Şişli Abide-i Hürriyet Meydanı'nda düzenlenmesi için izin alınan miting, Çağlayan Meydanı'na kaydırıldı. Mitinge katılacak sendika, siyasi parti ve çeşitli demokratik kitle"rgütleri, Piyalepaşa Bulvarı üzerindeki Perpa altı ile alanın Şişli yönünde kortej oluşturmaya başladı. Sendika, siyasi parti ve demokratik kitle örgütleri pankartları altında oluşturulan korteje katılmak isteyenler, güvenlik kuvvetlerince arama noktalarında gerekli üst aramasından geçirildi. 
     Mitingin yapılacağı alan ile kortej oluşturma bölgelerinde güvenlik kuvvetlerince zırhlı araçların da desteği ile yoğun önlemler alınırken, uçuş yapan bir polis helikopteri de, grupların hareketleri konusunda yerdeki ekipleri bilgilendiriyor. 
     Bu arada, Okmeydanı Şark Kahvesi civarındaki hemen hemen bütün işyerlerinin kepenklerinin kapalı olduğu, ayrıca bazı sokak ve caddelerdeki binaların duvarlarına da 1 Mayıs nedeniyle yasadışı örgütler tarafından çeşitli yazılar yazıldığı görüldü. 
     Çağlayan Meydanı'na açılan yollarda, güvenlik güçleri saat 08.30'dan itibaren 24 ayrı arama noktası oluşturdu. Meydana girenler bu noktalarda polis tarafından üst ve pankart aramasından geçirilerek içeri alınıyor. 
     Bu arada, meydanda çok sayıda polis panzeri, ambulans, itfaiye aracı ve çevik kuvvet polisleri ile yüksek binaların çatılarında keskin nişancılar bulunuyor. Polis helikopteri de havadan alanı kontrol ediyor. 
     Çağlayan Meydanı'nda konuşmaların yapılması için CHP'ye ait bir otobüs hazırlanırken, otobüsün yanında ve meydanın çevresinde büyük boy pankartlar açıldı. 
     Pankartlarda ''Yaşasın 1 Mayıs'', ''Yaşasın dayanışma'', ''Demokrasi için güç ve eylem birliği'', ''Şimdi demokrasi zamanıdır'', ''Özelleştirmeye, taşeronlaşmaya karşı yaşasın sınıf dayanışması'' gibi yazılar yer aldı. Bu arada, miting alanında dört konfederasyondan 75'er kişi olmak üzere toplam 300 kişi alanın güvenliğini sağlamaya çalışıyor. 
     
     
     
     
     
     







</TEXT>
</DOC>
