<DOC>
<DOCNO> 13504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sontur12.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Ecevit "15 yasanın 15 günde çıkması mümkün değil" 
</HEADLINE>
<TEXT>

     Başbakan Bülent Ecevit, Ekonomik Program çerçevesinde çıkartılması istenen 15 yasanın 15 günde Meclis'ten çıkmasının mümkün olmadığını söyledi. 
     Başbakan Ecevit, Parlamento'dan ayrılırken, gazetecilerin soruları üzerine Devlet Bakanı Kemal Derviş'le, ABD'ye gittiği günden bu yana görüşmediğini bildirdi. Bir gazetecinin ''Yurt dışından gelecek kredilerin Türkiye'de seçim yapılmaması şartına bağlı olduğu doğru mu '' sorusuna Ecevit, ''Yurt dışından bu konularda somut bir haber almadık'' karşılığını verdi. 
     Başbakan Ecevit ''15 yasa, 15 günde Meclis'ten geçebilecek mi '' sorusuna, ''15 yasanın 15 günde çıkması mümkün değil'' yanıtını verirken, bu tasarıların büyük bölümünün henüz Hazine Müsteşarlığı'ndan Başbakanlığa gönderilmediğini söyledi. 
     Ecevit, koalisyon ortakları arasında yaşanan ''Adab tartışması''nın anımsatılması üzerine de ''Beni bu konulara karıştırmayın'' dedi. 
     29 Nisan'da yapılacak DSP Kurultayı öncesi bazı spekülasyonların yaşandığını söyleyen bir gazeteciye de Ecevit, ''Bütün partilerde huzursuzluk ve sıkıntı var, DSP'de ise uyum var. Kurultayımız bu uyumun bir kanıtı olacaktır'' karşılığını verdi. 




</TEXT>
</DOC>
