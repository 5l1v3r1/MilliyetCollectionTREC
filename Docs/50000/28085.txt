<DOC>
<DOCNO> 28085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sonspo05.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan'dan Fatih'e öğüt "İstanbul'a turist gibi gidip dönersin" 
</HEADLINE>
<TEXT>

     Gaziantepspor Kulübü Başkanı Celal Doğan, kulübün başarılı bir noktaya gelmesini, yapılan denk bütçe ve akılcı transferlere borçlu olduklarını söyledi. 
     Doğan, parası olan, denk bütçeyle yoluna devam eden ve şampiyonluğu kovalayan bir kulüp olma yolunda ilerlediklerini kaydetti. 
     ''Eğer bugün ayaktaysak, bunu denk bütçe ve akılcı transferlere borçluyuz'' diyen Doğan, şöyle devam etti 
     ''130 milyon dolar borcu olup, otellere alınmayan kulüp olmak istemiyorum. Açıkçası hem parası olan, hem de şampiylonluğu emin adımlarla ilerleyen kulüp olmak istiyoruz. 
     Kulübü sadakat ve sabırla bu noktalara getirdik. Gaziantep olarak sınai ve ticari alanda elde ettiğimiz başarıları, sporda da göstermenin mutluluğu içerisindeyiz.'' 
     
     'Akılcı hareket ediyoruz' 
     Ülkenin, iç ve dış borçlarla uğraştığı bir dönemde, kulüplerin bu olumsuz tablodan etkilenmemesinin mümkün olmadığını belirten Doğan, ''Eğer kulübü sadakat ve sabırla yönetmesek, skora ve gündelik başarılara baksak ve uzun vadeli düşünmesek, ayakta duramazdık'' dedi. 
     Akılcı hareket ettiklerini vurgulayan Doğan, ''Ayağımızı yorgana göre uzatıyoruz. İşimizi biliyoruz. Geçen sezon 60 milyon dolar bütçesi olan kulüpler bile, sezonu bizden alt sıralarda tamamladı. Profesyonel fubolda para çok şey ama herşey değil. Az parayla ve akılcı davranılarak da hedefe ulaşılacağını ispatladık'' diye konuştu. 
     
     Fatih'e öğüt 
     Doğan, iç transferde her kulüpte olduğu gibi sıkıntı yaşadıklarını, ancak iskelet kadroyu bozmamaya kararlı olduklarına dikkati çekti. 
     ''Hakan Bayraktar dışında kadromuzu korumaya kararlıyız. Kesin olmamakla beraber, Hakan Bayraktar Fenerbahçe ile anlaşacaktır'' diyen Doğan, sözlerini şöyle tamamladı 
     ''Fatih Tekke'yi Beşiktaş istiyor. Takasa sıcak bakmıyoruz. Beşiktaş, bonservis ücretini yatırıp transferi yapabilir. Ancak, Fenerbahçe Aziz Yıldırım sayesinde transfer yapabiliyor. Diğer kulüplerde ise hiç para yok. Beşiktaş ile görüşeceğini söyleyen Fatih'e, İstanbul'a turistik seyahat yapar dönersin, kendine yazık etme. Tekrar Gaziantep'e dönersen yazık olur, bu hoş olmaz diye nasihatta bulundum. Ötesi kendinin bileceği iş. Fatih'e karşılık İstanbul'da takasla futbolcu almaya sıcak bakmıyoruz. Çünkü iç dengeleri bozarız, İstanbul'dan gelen futbolcudan da randıman alacağımıza inanmıyorum.'' 






</TEXT>
</DOC>
