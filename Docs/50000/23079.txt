<DOC>
<DOCNO> 23079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/siyaset/siy07.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Amir, Emniyet'te olay çıkardı 
</HEADLINE>
<TEXT>

     ANKARA Milliyet 

     Ankara Emniyet Emniyet Müdürlüğü kadrosunda görevli eski Özel Harekatçı Emniyet Amiri Mehmet Şüküroğlu, Emniyet Genel Müdürlüğü'nde heyecan yarattı. Emeklilik işlemlerini sona erdirmek amacıyla dün öğle saatlerinde Emniyet Genel Müdürlüğü'nün Bakanlıklar'daki binasına gelen Şüküroğlu, kapı nöbetçileri tarafından araç parkına alınmayınca havaya iki el havaya açtı. 
     Daha önce Bingöl'de girdiği çatışma sonucunda yaralanan ve malülen idari kadroya alınarak Ankara Emniyet Müdürlüğü İnterpol şubesinde görev yapmaya başlayan Şüküroğlu, özel aracıyla Emniyet Genel Müdürlüğü'nün bakanlıklardaki binasına geldi. Genel Müdürlüğün özel park alanına girmek isteyen Şüküroğlu, kapıdaki koruma polisleri ile tartıştı. Sivil kıyafeti ile gelen Şüküroğlu, tartışmanın büyümesi üzerine kendine hakim olamayarak, belindeki silahı çekip, havaya iki el ateş açtı. 
     Koruma görevlilerinin ve çevredekilerin paniğe kapılmasına neden olan Şüküroğlu, güvenlik görevlilerince yakalandı. Şüküroğlu, olayda kullandığı silahını Genel Müdür Yardımcısı Ramazan Er'e teslim ederken, soruşturma için Asayiş Şube Müdürlüğü'ne götürüldü. 
     Şüküroğlu'nun hedefi olan koruma polislerinin şikayetçi olmadıkları öğrenildi. 
     



 SİYASET 














</TEXT>
</DOC>
