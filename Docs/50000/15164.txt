<DOC>
<DOCNO> 15164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/ekonomi/eko02.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
15 SORU 15 CEVAP 
</HEADLINE>
<TEXT>
Vatandaşa ikinci emeklilik 
Resmi Gazete’de yayımlanan Bireysel Emeklilik Yasası, zorunlu emekliliğe ikinci maaş sağlama amacı taşıyor. Vergi muafiyeti merakla bekleniyor 
     EKONOMİ SERVİSİ 

     Ekonomiden sorumlu Devlet Bakanı Kemal Derviş’in 15 günde çıkmasını istediği 15 yasadan biri olan Bireysel Emeklilik Yasası Resmi Gazete’de yayımlandı. Uzmanlar, mali sisteme güvenin en alt düzeye indiği bir dönemde yasanın çıkmasını "kötü zamanlama" olarak yorumluyor. Uzmanlara bireysel emekliliğin ne olduğunu sorduk. 
     
Bireysel emeklilik, SSK gibi zorunlu bir sistem mi Amaç ne 
     Hayır isteğe bağlı. Kişiye ikinci bir emeklilik hakkı getiriyor. Bireysel emeklilik uzmanlarca, SSK, Bağ - Kur ve Emekli Sandığı’nı tamamlayıcı bir unsur olarak görülüyor. Amaç, sisteme girenlere ikinci bir emeklilik maaşı sağlamak. 
     
Vatandaş ne kadar para ödeyecek 
     Eğer vatandaş sisteme girmek isterse emeklilik şirketlerine para yatıracak. Ancak tutarları şirketler belirleyecek. 
     
İşveren katkısı olacak mı 
     Yasada bu konu açıklanmıyor. Bunun için gerekli yasal düzenleme Vergi Yasası’nda yapılacak. Konu Plan ve Bütçe Komisyonu’nda... Maliye’nin vereceği önergenin içeriği de bilinmiyor. Tahmin edilen, işveren katkısının isteğe bağlı olacağı yönünde. Avrupa’da, işçi sisteme girmek istediği anda işverenin katılımı zorunlu tutuluyor. İşverenin ödediği pay vergiden düşebiliyor. 
     
Vergi muafiyeti ne kadar 
     Maliye’nin önergesinin asgari ücret tavanı olan 646.5 milyon liradan 84 milyon liralık bir vergi muafiyeti olacağı konuşuluyor. 
     
Katılımcı, para yatırdığı şirketten başka bir şirkete geçiş yapabilecek mi 
     Katılımcı, şirket değiştirmek isterse, ayrılmak istediği şirket 7 işgünü içinde gerekli para ve belge aktarımlarını yapmakla yükümlü olacak. Ancak geçiş ilk girişten itibaren 1 yılı doldurmadan yapılamayacak. 
     
En az kaç yıllık bir emeklilik süresi öngörülüyor ve emekli olunca para hemen alınacak mı 
     Emekli olmak için sisteme en az 10 yıl para yatırmak gerekiyor. Emekli olmak için de 56 yaşını beklemek gerekecek. 
     
Emeklilik seçenekleri neler 
     Katılımcı ya toplu para ya da yıllık gelir sigorta sözleşmesi yaparak maaş alabilecek. Maaşlar, aylık olabileceği gibi 3 ay, 6 ay ya da yıllık olarak alınabilecek. 
     
Katılımcının ölüm ya da iş görememezlik durumunda ne olacak 
     Sözleşme süresi içinde, katılımcı vefat ederse lehdarı, iş göremezlik durumunun ortaya çıkması halinde ise katılımcı, bireysel emeklilik hesabındaki birikimlerin kendisine ödenmesini talep edebilecek. 
     
Giriş aidatı ve katkı payı nedir 
     Giriş aidatı emeklilik şirketince ilk hesap açtırırken alınabilecek tutar olarak tanımlanıyor. Katkı payı ise katılımcının emeklilik süresi boyunca ödeyeceği para... 
     
Toplanan paraları kim değerlendirecek 
     Yatırılan aidat ve katkı payı emeklilik şirketi nezdinde açılacak bireysel emeklilik fonunda toplanacak. Değerlendirme işini ise yetki belgesi almış portföy yöneticileri aracılığıyla portföy yönetim şirketleri yapacak. Emeklilik şirketi, sözleşmelerde belirtilmek şartıyla, Sermaye Piyasası Kurulu’nun SPK izniyle farklı portföy yapıları olan üç fon kurmak zorunda olacak. Portföy sınırlamaları SPK’ca yapılacak. 
     
Paralar kötü yönetilirse ne olacak 
     Eğer portföy yöneticileri gerekli özen ve basireti gösteremez, fonun mali bünyesi zayıflatırlarsa, portföy yönetim sözleşmesi emeklilik şirketince feshedilebilecek. Şirket, SPK’nın uygun gördüğü bir başka portföy yöneticisiyle çalışabilecek. Kötü yönetimi SPK da farkederse değiştirebilecek. 
     
Hayat sigortalarıyla aradaki en önemli fark nedir 
     En önemli fark parayı nemalandırmada. Hayat sigortalarının topladığı paralar devlet adına bloke edilirken emeklilik sisteminde böyle bir blokaj yok. Hayat sigortaları sadece bono, tahvil ve repoda değerlendirebilirken emeklilik şirketleri borsa gibi riskli alanlara da yatırım yapabilecek. Çağdaş bir yasa olmasına karşın Türkiye’de denetimin çok yetersiz olması, yeni sistemin en fazla eleştirilen konusu. 
     
Denetim nasıl olacak 
     İki türlü. İlki, SPK ve Hazine’ce yılda en az bir kez yapılacak denetim ikincisi ise bağımsız denetim kuruluşlarına yaptırılacak denetim... 
     
Kimler emeklilik sigorta şirketi kurabilecek 
     Hayat branşında faaliyet gösteren şirketler yasanın yürürlük tarihinden itibaren beş yıl içinde başvurmaları durumunda emeklilik şirketine dönüşebilecekler. Bu şirketler, dönüşümden sonra iki yıl içinde hastalık sigortası portföyünü, tüm hak ve yükümlülükler korunarak devretmesi gerekiyor. Ayrıca, sermayesi 20 trilyondan az olmamak, ödenmiş sermayesi en az 10 trilyon lira olmak şartıyla şirket kurabilecek. 
     
Sistem ne zaman başlayacak 
     28 Mart’ta kabul edilen yasa 6 ay sonra yürürlüğe girecek. 
     


 EKONOMİ 

















</TEXT>
</DOC>
