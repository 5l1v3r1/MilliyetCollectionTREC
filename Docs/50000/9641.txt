<DOC>
<DOCNO> 9641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/spor/spo05.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Körfez seri peşinde 
</HEADLINE>
<TEXT>

Ligde çıkışa geçen Kocaelispor, beş maç üst üste galibiyet yakalamayı hedefliyor 
     MUSTAFA BAĞDİKEN DHA 

     Yüzler gülüyor 
     KOCAELİSPOR, evinde ağırlayacağı Erzurumspor maçının hazırlıklarını mutlak üç puan parolasıyla sürdürüyor. Galatasaray’ı İstanbul’da 3 - 2 yenerek, moral dopingi yapan Yeşil - Siyahlı takım, hedefini beş maçlık bir galibiyet serisi yakalayıp, çıkışını sürdürmek olarak belirledi. Teknik Direktör Hikmet Karaman, "Sıkıntıları büyük ölçüde aştık. Ligden düşme korkusunu zaten yaşamamıştık. Şimdi seri galibiyetlerle, bu ihtimali de ortadan kaldıracağız" dedi. 
     
     Hedef beşte beş 
     KARAMAN, beş maçlık galibiyet serisi hedeflerini de gerçekleştirebilecek güçte olduklarını vurguladı. Genç teknik adam, "Erzurumspor maçının ardından, Bursaspor ile deplasmanda karşılaşacağız. Daha sonra Samsunspor ve Denizlispor’u konuk edeceğiz. Serinin son sınavını İstanbulspor karşısında vereceğiz. Bu beş maçı da galibiyetle kapatacağımıza inanıyorum. Bunu başardığımız taktirde iyice rahatlarız. Ligi de orta sıralarda bitiririz" diye konuştu. 
     
     Erzurum provası 
     MİLLİ takımlardaki futbolcular nedeniyle üç gündür eksik çalışan Körfez ekibi, bugün Erzurumspor karşılaşmasının provasını yapacak. Pazin, Timko, Cihan ve Orhan Ak’ın milli takımdan dönmesiyle İsmetpaşa Stadı’nda tam kadro halinde Erzurumspor maçının hazırlıklarını yapacak. Beş maçlık cezası sona eren Orhan Ak da, Teknik Direktör Karaman’ın görev vermesi halinde forma giyecek. Genç futbolcu, "Arkadaşlarımdan ayrı kalmak beni üzdü" diye konuştu. 
     


 SPOR 





































</TEXT>
</DOC>
