<DOC>
<DOCNO> 48634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sontur06.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Grip salgını kapıda 
</HEADLINE>
<TEXT>

     Sağlık Bakanlığı, havaların soğuması ile birlikte olası grip salgınına karşı vatandaşları uyardı. 
     Sağlık Bakanlığı Temel Sağlık Hizmetleri Genel Müdürlüğü tarafından yapılan açıklamada, havaların soğumasıyla birlikte solunum yoluyla bulaşan hastalıklarda, özellikle grip hastalığında büyük bir artış olabileceği vurgulandı. 
     Açıklamada, risk grubundaki vatandaşların gribe yakalanmadan aşı olmaları gerektiği hatırlatılarak, aşının, öncelikle yüksek risk taşıyan, 65 yaşından büyükler, yaşlı bakımevlerinde kalanlar, kronik hastalar ve HIV enfeksiyonu taşıyanlar kişilere uygulanması gerektiği belirtildi. 
     Aşının en geç Kasım ayında yapılması istenen açıklamada, grip hastalığından korunmak için toplumun kişisel hijyen konusunda dikkatli olması gerektiği hatırlatıldı. 
     Açıklamada, vatandaşlara, ''Özellikle ağız ve burun akıntılarının bulaştığı ellerin temizlenmesi, öksürüp, aksırırken ağız ve burnun damlacıklar çevreye sıçramayacak şekilde kapatılması gereklidir'' uyarılarında bulunuldu. 
     Salgın sırasında kalabalık yerlere girilmemesi, evlerin ve toplu yaşanan yerlerin sık sık havalandırılması ve toz düzeyinin en aza indirilmesi istenen açıklamada, sağlıklı kişilerin korunması amacıyla, hastaların kalabalık toplulukların bulunduğu yerlere çıkmaması, diğer insanlarla öpüşmemeleri ve tokalaşmamaları istendi. 
     Hastaların, bulguların başlamasından itibaren 3-4 gün istirahat etmeleri, hastalık süresince bol sulu gıdalar, sebze ve meyvelerle beslenmeleri, doktor tavsiyesi dışında kulaktan dolma bilgilerle ilaç kullanılmamaları gerektiği de vurgulandı. 
     






</TEXT>
</DOC>
