<DOC>
<DOCNO> 45469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/dunya/adun.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI inceledi ama bir şey bulamadı 
</HEADLINE>
<TEXT>

Uçuş dersleri alan Faslı Zekeriya Musavi iniş-kalkış eğitimine pek aldırmayınca dikkat çekmiş, ama yalnızca vize sorunu görülmüş 
     DIŞ HABERLER SERVİSİ 

     11 Eylül saldırısını gerçekleştiren ekipten olduğu iddia edilen Zekeriya Musavi'nin olaydan bir ay önce Federal Soruşturma Bürosu'nun FBI dikkatini çektiği, ancak örgüt yönetiminin teröristin araştırılmasına gerek görmediği ortaya çıktı. 
     New York Times gazetesinde dün yayımlanan haberde 33 yaşındaki Faslı gencin uçuş dersleri aldığı kurstaki davranışları nedeniyle şüphe uyandırdığı belirtildi. Habere göre, pilot kursunda dev yolcu uçaklarıyla ilgili kurs alan Musavi, iniş ve kalkış eğitimine hiç önem vermemesi üzerine, FBI tarafından incelemeye alındı. 17 Ağustos'ta vizesi gerekçe gösterilerek tutuklandı. 
     
     Tutuklanınca kamikaze olamadı 
     27 Ağustos'ta Fransız istihbarat Servisi Musavi'nin radikal İslamcı olduğuna dair iki sayfalık not geçti. FBI'ın Minneapolis'teki sorgu uzmanları bu bilgiyi değerlendirerek, araştırılmanın derinleştirilmesi, telefon görüşmelerinin, bilgisayarının incelenmesi talebiyle bölüm şefine başvurdu. Ancak talepleri reddedildi. 
     FBI uzmanları şimdi, Musavi'nin tutuklanmasının ardından 11 Eylül saldırısını gerçekleştirecek 20 kişilik ekipten çıkarıldığına, bu nedenle kaçırılan uçaklardan birindeki hava korsanlarının dört kişi kaldığına inanıyor. 
     



 DÜNYA 















</TEXT>
</DOC>
