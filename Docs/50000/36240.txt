<DOC>
<DOCNO> 36240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/soneko12.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Reel sektörü yönlendirmek için finansçılardan oluşan konsey kurulacak 
</HEADLINE>
<TEXT>

     Devlet Bakanı ve Hükümet Sözcüsü Yılmaz Karakoyunlu, Devlet Bakanı Kemal Derviş'in Bakanlar Kurulu'nda, reel sektörü yönlendirmek üzere finans sektörünün kuruluşlarından oluşturulan bir konseyin teşkil edileceğini ve ayrıca bu konseyin faaliyetlerine katkıda bulunmak üzere bir sekreteryanın kurulacağını açıkladığını bildirdi. 
     Karakoyunlu, Bakanlar Kurulu toplantısında ele alınan konulara ilişkin yaptığı açıklamada, Adalet Bakanı Hikmet Sami Türk'ün hem fındık hem de üzüm stoklarının eritilmesi için Milli Eğitim Bakanlığı ve Milli Savunma Bakanlığı bünyesindeki okul ve kışlalarda bolca üzüm ve fındık tüketilmesi önerisini getirdiğini söyledi. Devlet Bakanı Karakoyunlu ayrıca, Türk'ün alternatif ürün projesi kapsamında Karadeniz'de fındık bölgesinde desteklemenin önemine işaret ettiğini kaydetti. Yılmaz Karakoyunlu, Devlet Bakanı Hasan Gemici'nin de 600 bin taşımalı öğrenciye hergün fındık ve üzüm tükettirilerek stokların eritilmesine katkıda bulunulabileceğini söylediğini aktardı. 
     Bu arada, üzümle ilgili bir eleştirinin de ortaya çıktığını kaydeden Karakoyunlu, Devlet Bakanı Mehmet Keçeciler'in daha önce sınır ticareti kapsamında olmayan üzümün İran'dan girerek önemli zarar konusu olmaya başladığını söylediğini belirtti. Ancak, Dış Ticaret Müsteşarlığı'nın almış olduğu bir kararla sınır ticareti kapsamında fındık girişlerinin yasaklanmış olduğunu anlattığını bildirdi.Tarım ve Köyişleri Bakanı Hüsnü Yusuf Gökalp'in de alternatif ürün projesi, doğrudan gelir desteği ve çiftçi sayım sicillerinin tutulması üzerindeki görüşlerini ifade ettiğini anlatan Karakoyunlu, Bakan Gökalp'in sorunun büyük ölçüde önceki yıllardan gelen 100 bin ton civarındaki fındık stokundan kaynaklandığını söylediğini bildirdi. 
     Karakoyunlu, gündem dışı konuşmalar bölümünde de Devlet Bakanı Faruk Bal'ın 17 Ağustos'ta deprem bölgesinde binlerce hak sahibine konut teslimi için bir program olduğunu açıkladığını belirtti. 
     
     Reel sektör ve finans ilişkileri 
     Bakan Karakoyunlu, Devlet Bakanı Kemal Derviş'in de bankalar ve reel sektörün zorluklarının giderilmesine ilişkin dün reel sektör ve finans ilişkileriyle ilgili Bankalar Birliği ve Dünya Bankası ile toplantılar yaptığını, bugün de Türkiye Odalar ve Borsalar Birliği ile bunu görüşeceğini anlattığını kaydetti. 
     Karakoyunlu, Derviş'in buradan alınacak bilgi ve tecrübelerle reel sektör ile finans sektörü arasında karşılıklı olumsuz etkilerin giderilmesi için hangi önlemlerin, hangi zaman aralıklarında alınacağı konusunu açıkladığını anlattı. Derviş'in, olağan tedbirlerle, olağanüstü durumlara çözüm üretmenin fevkalade zor olduğunu söylediğini aktaran Karakoyunlu, Derviş'in dünyada Türkiye gibi kriz yaşayan ülkelerde de bu sorunların fevkalade ağır şekilde yaşandığını ve bunlara çözümünün sanıldığı kadar kolay bulunmadığını anlattığını ifade etti. Karakoyunlu, Derviş'in Tayland, Kore, Arjantin ve Meksika'da reel sektörle finans sektörünün ilişkilerinin nasıl düzenlendiği konusundaki görüşlerini de aktardığını söyledi. 
     Karakoyunlu'nun verdiği bilgiye göre, Devlet Bakanı Kemal Derviş kamu kaynakları aktarılamayacağı için mümkün olan azami ölçüde özel sektörün kendi imkan ve kaynaklarını harekete geçirmesi gerektiğini söyledi. Derviş, bu amaçla Türkiye Bankalar Birliği ile Bankacılık Düzenleme ve Denetleme Kurulu'nun kendi aralarında bir uyum sağlayacak şekilde likitide sorununa çözüm aramaları gerektiğini ifade etti. 
     Derviş, gelecek hafta bu konudaki çalışmaların sonuçlarının olumlu bir istikamette gelişeceğini ve varılan sonuçların kamuoyuna açıklanacağını anlattı. Kemal Derviş, reel sektörü yönlendirmek üzere finans sektörünün kuruluşlarından oluşan bir konseyin teşkil edileceğini ve ayrıca bu konseyin faaliyetlerine katkıda bulunmak üzere bir sekreteryanın kurulacağını açıkladı. Derviş, buna Dünya Bankası'nın ciddi katkıları olacağını da belirtti. 
     Devlet Bakanı Yılmaz Karakoyunlu, ulusal güvenlik konusunun Bakanlar Kurulu'nda gündeme gelip gelmediği yönündeki bir soru üzerine, hiçbir şekilde bu konunun Bakanlar Kurulu'nda tartışılmadığını söyledi. Karakoyunlu, fındık ve üzüm stoklarının maliyetine ilişkin bir soru üzerine de, bu alanda destekleme kalktığı için 250 trilyon liralık bir finansman açığı olduğunu dile getirdi. ''Kemal Derviş Dünya Bankası'ndan ne kadar kaynak aktarılacağını söyledi mi '' sorusu üzerine Karakoyunlu, ''Hayır, her hangi bir rakam telaffuzu olmadı. Sadece katkısı olacağını söyledi'' dedi. Öte yandan gazetecilerin bir grup müteahhidin dışarıda beklediğini bunun Bakanlar Kurulu gündemine gelip gelmediği yönündeki sorusu üzerine Karakoyunlu, bu konunun da gündeme gelmediğini sözlerine ekledi. 







</TEXT>
</DOC>
