<DOC>
<DOCNO> 43279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sontur22.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Müfit Gürtuna "Enkazda canlı bulma ihtimali yok" 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, Aksaray'da çöken pansiyonla ilgili belediyeye yazılı veya sözlü bir müracaat olmadığını belirterek, ''Ama yine de bir kusur varsa, gerekli tahkikat yapılacak'' dedi. 
     Gürtuna, çöken pansiyonda yaptığı incelemenin ardından basın mensuplarının sorularını yanıtladı. 
     Olay yerinde 4 kişinin cesedinin bulunduğunu, bunlardan 2'sinin yerinin henüz tespit edilemediğini, kalanların ise yerinin belli olduğunu kaydeden Gürtuna, ancak üzerlerinde kolon bulunması nedeniyle çıkartılamadıklarını söyledi. Olay yerindeki çalışmaların devam ettiğini belirten Gürtuna, ''Canlı bulunma ihtimali yok, ama her ihtimale karşı tedbirli davranıyoruz'' diye konuştu. 
     Gürtuna, ''olayda belediyenin herhangi bir ihmalinin olup olmadığına ilişkin'' bir soru üzerine de, şöyle konuştu ''Hayır. Buradaki vatandaşlar ile biraz önce tekrar görüştük. Şunun altını tekrar çizerek söylüyorum. Belediyeye bu durumu bildiren yazılı veya sözlü bir müracaat yok. Sadece buradaki firmaya bir müracaat yapılmış. Onların yaptığı incelemelerde de ciddi bir durum olmadığı görülmüş. 
     Ama yine de bir kusur varsa, gerekli tahkikat yapılacak. Çıkan neticeye rapora göre, vatandaşlarımızın zararı tazmin edilecek. Firmanın yaptığı normal ölçümlerde de bir problem görülmediği için yapılacak bir şey yoktu. Ama böyle bir olay da vuku buldu. Sebepleri araştırılıyor. Hasar tespit çalışmalarımız devam ediyor.'' 
     Olay yerinde İstanbul Teknik Üniversitesi'nden İTÜ uzmanlar ve belediyenin teknik ekibi ile firma yetkililerinin katıldığı bir durum değerlendirme toplantısı yaptıklarını belirten Gürtuna, ''Gerçekten çok ilginç, onların da söylediği zemin ölçümleri sürekli yapılmış. Titiz bir çalışma yapılmış. Böyle bir durum var'' diye konuştu. Gürtuna, altyapı, doğalgaz, su ve atıksu şebekelerinde oluşabilecek olumsuzluk karşısında gerekli önlemlerin alındığını da anlatarak, bu anlamda herhangi bir facia veya patlamaya yol açabilecek bir durumun yaşanmayacağını sözlerine ekledi. 
     Gürtuna'nın yanında bulunan pansiyonun sahibi Hayri Çınar da, binada oluşan çatlakları belediyeye bildirmediklerini, konuyu firma yetkililerine ilettiklerini ve yapılan incelemelerde ciddi bir durumun tespit edilmediğini söyledi. Bu arada, itfaiye ve arama kurtarma ekiplerinin olay yerinde sürdürdüğü çalışmalarda İran uyruklu olduğu belirtilen Ali Rıza Kehrani ile Erzurum doğumlu ve soyadı henüz öğrenilemeyen Ayhan isimli kişiye ait cesetlerin yeri belirlenirken, Macar anne ve kızın cesedine ulaşılmaya çalışılıyor. 







</TEXT>
</DOC>
