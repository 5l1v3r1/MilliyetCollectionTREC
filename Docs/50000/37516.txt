<DOC>
<DOCNO> 37516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/guncel/gun05.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Babası ölüme dur’ dedi 
</HEADLINE>
<TEXT>

Ölüm orucu eylemine katılan ve ağırlaştığı için cezası ertelenen Yıldız Gemicioğlu, eylemi sürdürünce, polisten yardım alan babası tarafından kaçırılarak hastaneye yatırıldı 
     İSTANBUL Milliyet 

     F tipi cezaevlerine karşı başlatılan ölüm orucu eylemine katılan Yıldız Gemicioğlu, babası tarafından polisin yardımıyla kaçırılarak hastaneye yatırıldı. 
     Yasadışı DHKP - C örgütü üyesi Yıldız Gemicioğlu'nun 26 cezası, durumunun ağırlaşması üzerine altı ay ertelendi. Gemicioğlu, Zeynep Arıkan ve Ümüş Şahingöz'le birlikte 13 Temmuz günü götürüldüğü Sarıyer Küçükarmutlu'da eylemini sürdürdü. Gemicioğlu'nun babası Habip Acar Gemicioğlu, ablası Aysel Özcan ve eniştesi Ekrem Özcan ile yakınlarından yaklaşık 15 kişi, önceki gün Adana'dan İstanbul'a geldi. Habip Acar Gemicioğlu, polisin yardımıyla ölüm orucunun 301'inci günündeki kızını evden alarak Cerrahpaşa Tıp Fakültesi Hastanesi'ne götürdü. 
     Polis bu gelişmenin ardından Küçükarmutlu'yu kordon altına alırken, Gemicioğlu'nun annesi ve ağabeyinin ise evde rehin tutulduğu ileri sürüldü. 
     Ancak kardeşinin zorla kaçırıldığını, yerde sürüklendiğini ve tartaklandığını belirten Mehmet Gemicioğlu, rehin alınmalarının söz konusu olmadığını ifade etti. Bu arada eylemciler, polisin müdahalesi halinde kendilerini yakacaklarını öne sürdüler. 
     
     Annesi ve kardeşi karşı 
     Babasından ayrılan annesi Yüksel Gemicioğlu'yla basın mensuplarına açıklamada bulunan Mehmet Gemicioğlu, "Biz buna karşıyız. Kardeşimin direnişi bırakacağını sanmıyorum" diye konuştu. Gemicioğlu, akşam saatlerinde İstanbul Tıp Fakültesi Hastanesi'ne sevk edildi. 
     



 GÜNCEL 














</TEXT>
</DOC>
