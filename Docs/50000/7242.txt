<DOC>
<DOCNO> 7242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sonspo11.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Baliç kafileye uyum sağlayamadığı için kadro dışı" 
</HEADLINE>
<TEXT>

     Fenerbahçe Teknik Direktörü Mustafa Denizli, kendilerini yıpratmak isteyen bazı gazetecilerin olduğunu söyledi. 
     Fenerbahçe kafilesi, Siirt Jet-Pa Spor ile 17 Şubat Cumartesi günü yapacağı lig maçı için özel uçakla geldiği Batman'dan karayoluyla Siirt'e geçti. 
     Siirt'te Erdef Otel'e yerleşen kafile, daha sonra teknik direktör Mustafa Denizli yönetiminde, Köy Hizmetleri Siirt İl Müdürlüğü'ne ait tesislerde Uche ve Baliç'siz olarak antrenmalara başladı. 
     Denizli, burada basın mensuplarına yaptığı açıklamada, Uche'nin, doktorların talimatı doğrultusunda kadroya alınmadığını belirterek, ''Baliç ise kafileye uyum sağlayamadığından dolayı kadroya alınmadı. Kendisi sabah bana telefon ederek, geç uyandım dedi. Ben de kendisine, 'bu saatten sonra kafileye katılmasan da olur' yanıtını vererek, bu futbolcuyu kadro dışı bıraktım'' dedi. Gazetecilerin, ''Baliç ve kızınız Selin hakkında çıkan haberlerden dolayı mı bu futbolcuyu kasten mi kadroya almadınız '' biçimindeki soruları üzerine Denizli, ''Bu tür haberlere ve spekülasyonlara kulak asmayın. Bizi yıpratmak isteyen bazı gazeteci arkadaşlarımız var. Yolumuza devam edeceğiz'' yanıtını verdi. Bu arada antrenmanda koşu yapan kaleci Rüştü'nün, hafif bir sakatlık geçirerek, çalışmayı yarıda kesip otele döndüğü bildirildi. 




</TEXT>
</DOC>
