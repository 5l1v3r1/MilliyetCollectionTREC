<DOC>
<DOCNO> 17142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/guncel/agun.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ADIM ADIM OPERASYON 
</HEADLINE>
<TEXT>
Yakalama’ kararının çıktığı gün Cannes’daydı 
Operasyonda Çağlar’ın yanında eşinin yanı sıra Semih Baruk, Nisim Benbasat, Hayriye Torun ve ABD’li avukat Marvin Segal bulunuyordu 
     TOLGA ŞARDAN Ankara 

     FBI ile Türk polisinin ortak operasyonuyla yakalanan eski Devlet Bakanı Cavit Çağlar’ın, ABD’de değişik eyaletlerde dolaştığı belirlendi. 
     Hakkında gıyabi tutuklama kararının çıkmasından önce Nergis Air’e ait kendi uçağı ile yurtdışına çıkan Çağlar’ın önce İsviçre’ye gittiği, bu ülkeden Fransa’ya geçtiği saptandı. Çağlar’ın, İstanbul DGM’nin hakkında gıyabi tutuklama kararı verdiği 2 Ocak 2001 günü, Fransa’nın Cannes kentindeki Carlton Oteli’nde olduğu belirlendi. Fransız Interpolü, Çağlar’ın fotoğrafını otel personeline teşhis ettirdi. Çağlar’ın 21 Aralık 2000 - 2 Ocak 2001 tarihleri arasında gerçek kimliğiyle annesi ve kızıyla birlikte otelde kaldığı anlaşıldı. 
     
Florida’da gezdi      Çağlar’ın izinin ABD’de bulunmasından sonra İstanbul DGM Savcısı Ercan Cengiz’e gelen bir ihbar Türk polisini alarma geçirdi. Çağlar’ın Los Angeles’ın Beverly Hills bölgesindeki Regent Beverly Wilshire adlı otelde kalacağının ihbar edilmesi üzerine uyarılan ABD Interpolü, kaçak işadamının izinin Florida’da bulunduğu bilgisini ulaştırdı. FBI’ın Sarasota’da bir evi iki haftadır takibe aldığı, ancak bir sonuç elde edemediği bildirildi. 
     Bu gelişmelerden sonra Emniyet Genel Müdürlüğü Kaçakçılık Dairesi’ndeki özel ekiple Çağlar’ın peşine düşen polis, eşi Nursel Çağlar’ın pasaport yenilemek için Bursa Emniyet’ine başvurduğunu saptadı. 
     Polis, 13 Nisan’da başvuran Nursel Çağlar’ın kısa zamanda yurtdışına çıkacağını öğrendi. Havayolu şirketleri ile bağlantı kurularak yolcu listeleri üzerinde inceleme yapıldı. Nursel Hanım’ın ABD’ye gittiği uçakta bulunan işadamı görünümündeki bir polis, JFK Havaalanı’nda FBI ajanlarına bilgi verdi. 
     New York JFK Havalimanı’nın Delta Havayolları’na ait açık otoparkında önlem alan FBI, operasyondan önce, New York Güney Bölge Mahkemesi’nden tutuklama kararı çıkarttı. FBI, New York City Police birimiyle ortak operasyonunda Çağlar’ı eşinin yanında gözaltına aldı. 
     
Manzaralı otelden cezaevi hücresine...      Cavit Çağlar, Newyork’taki Metropolitan Cezaevinde yatıyor. Manhattan Adası’nda yer alan cezaevi ile Çağlar’ın bugün ikinci kez çıkarılacağı mahkeme binası yan yana ve yeraltından tünelle birbirine bağlı. Koğuşların genelde tek kişilik olduğu cezaevine girerken, her mahk mun giysileri, saati, cüzdanı ile intihar olasılığına karşı kemeri ve ayakkabı bağcıkları alınıyor ve tek tip turuncu tulum giydiriliyor. Çağlar’ın daha önce kaldığı Karlton Oteli de Manhattan’da yer alıyor. Otelin odaları, ünlü Empire State gökdelenine bakıyor. 
     
Kızı ve torunu, ziyaret için New York’taSİNAN TOROS İstanbul 
     ABD’de yakalanarak gözaltına alınan işadamı Cavit Çağlar’ın kızı Yeşim Hattat ve torunu Aslı Hattat 4 , New York’a gitti. Kızıyla birlikte dün saat 09.10’da Ankara’dan İstanbul’a gelen Yeşim Hattat, saat 11.30’da bilet işlemlerini yaptırdıktan sonra havaalanında bir süre dinlendi. Yeşim ve Aslı Hattat, Nergis Air’de çalışan iki hostes eşliğinde Türk Hava Yolları’nın 001 sefer sayılı uçağıyla saat 12.30’da Amerika Birleşik Devletleri’ne hareket etti. 
     
Yazıcı Yakalandığında yanında değildimİHSAN YILMAZ İstanbul 
     ABD’de yakalandığında Cavit Çağlar’ın yanında olduğu ileri sürülen işadamı Hayri Yazıcı, bunun doğru olmadığını belirterek, "Ben işimin başında oturuyorum. Ama Cavit benim dostum, onunla konuşmaktan gocunmam" dedi. Çağlar’la birlikte yakalanıp daha sonra serbest bırakıldığı yönündeki iddianın kendisini çok üzdüğünü kaydeden Yazıcı, "Çağlar benim yabancım değil, dostum, arkadaşım. Zaman zaman telefonla görüşürüm" dedi. 
     
Elektronik prangayla 80 km’lik özgürlük      Çağlar’ın avukatı Marvin Segal’ın önerdiği gibi ayağına, "elektronik pranga" takılması gündemde. Bu pranga, nezarethane yerine, evinde ya da kaldığı yerin yakın çevresindeki dar bir alan içinde hapis uygulamasına maruz kalan suçlu ve sanıklara takılıyor. "Elektronik pranga", takılan kişinin hareketlerinin, sürekli takip edilmesini sağlıyor. Prangayı taşıyan kişi, genellikle çapı 80 kilometreyi aşmayan bir alanda hareket serbestliğine sahip oluyor, ancak bu alanın dışına çıkmaya yeltendiğinde, güvenlik birimleri alarma geçiyor. 
     
İadede kritik 60 günYASEMİN ÇONGAR Washington 
     Etibank ve Egebank soruşturmaları kapsamında hakkında gıyabi tutuklama kararı bulunan kamu bankalarından sorumlu eski devlet bakanı, işadamı Cavit Çağlar’ın kendisini New York’ta yakalatan ABD Adalet Bakanlığı tarafından Türkiye’ye iadesi "çok yüksek olasılık" sayılıyor. Çağlar’la ilgili iade dosyasının, Ankara tarafından "en geç" 60 gün içinde Washington’a iletilmesi "şart" sayılıyor. 
     Çarşamba akşamından beri Metropolitan Ceza ve Tutukevi’nin "nezarethane" bölümünde tutulan Çağlar’ın iadesine ilişkin resmi yazışma ve işlemler, Türkiye ile ABD adalet bakanlıkları arasında, iki ülkenin büyükelçilikleri üzerinden yürütülüyor. Çağlar’ın kaderine ilişkin kararı ise New York Yedinci Bölge Mahkemesi Yargıcı Andrew J. Peck verecek. 
     


 GÜNCEL 























</TEXT>
</DOC>
