<DOC>
<DOCNO> 9758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/sontur16.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Paraşütçü Altınbaş "Hesap verecekler" 
</HEADLINE>
<TEXT>

     Ankara Devlet Güvenlik Mahkemesi Cumhuriyet Savcılığı’nca, hayali ihracata yönelik başlatılan ve kamuoyunda "Paraşüt Operasyonu" olarak bilinen çalışma kapsamında tutuklanan Gaziantep’te yerleşik Doğan Altınbaş Holding’in Yönetim Kurulu Başkanı Yasin Altınbaş’ın yargılanmasına devam edildi. 
     Kilis Ağır Ceza Mahkemesi’ndeki duruşmada, toplu halde gümrük kaçakçılığı yapmak suçundan tutuklu Yasin Altınbaş ile tutuksuz yargılanan holding çalışanları Remzi Horzum, Recep Kayar, Aydın Güneş, Semih Dönmez, Ertuğrul Aydın, Hüseyin Gençay ve Ahmet Erol ile eski Habur Gümrükleri Müdürü Mehmet Ünlü, eski Öncüpınar Gümrük Müdür Vekili Çetin Kaya, yardımcısı Hüseyin Şenocak, gümrük memurları Ümit Murat Kalaycıoğlu ve Mustafa Bozkurt ile DDY’de şef Melahat Özyürek hazır bulundu. 
     Davayla ilgili olarak, askerlik görevini yaptığı için Mamak Askeri Cezaevi’nde tutuklu olan Fatih Ağcakala, duruşmaya katılmadı. Gıyabi tutuklu Mehmet Emin Altınbay ve Kemal Özsönmez ile tutuksuz sanıklar Mustafa Kemal Akay ve Ayvaz Canbolat ise duruşmaya gelmedi. 
     Mahkeme Başkanı Ali Yıldız, kimlik tespitinden sonra, Öncüpınar Gümrük Müdürlüğü Ulaştırma ve Sağlık birimleri yöneticilerinin tanık olarak dinleneceğini söyledi. 
     Sağlık Denetleme Merkkezi İdare Amiri Ahmet Şarvaz, yurtdışından gelebilecek hastalıkların önlenmesiyle görevli olduklarını, bu konu dışındaki işlerden haberlerinin olmadığını ifade etti. Ulaştırma Birim Amiri Mehmet Bahçıcan ise uluslararası taşımacılık yapan sürücülerin işlemlerini yaptıklarını, sürücünün kullandığı aracı görmediklerini ve işlemi, belge üzerinde yerine getirdiklerine dikkati çekti. 
     Yasin Altınbaş’ın avukatı Erdal Merdol ise siyasi demeçlerle mahkemenin baskı altında tutulduğunu öne sürdü. Asılsız ve tutarsız iddialarla müvekkilinin suçlandığını ileri süren Merdol, "Yargı bağımsızdır diyoruz ama üzerinde de baskı var. Mahkeme heyeti, bu baskıdan ister istemez etkileniyor. Müvekkilim hangi delillerle suçlanıyor ve tutuklu kalıyor Tutukluluğu ne kadar devam edecek Müvekkilime yönelik adli süreçte, hukuk uygulamaları çiğnendi" diye konuştu. 
     Altınbaş’ın diğer avukatı Ziya Yergök ise 27 yıldır sanayicilik yapan ve istihdam yaratan müvekkilinin, asılsız ve tutarsız ihbar mektupları ile tutuklandığını savunarak, "Polis, basın ve müfettiş devleti değiliz, hukuk devletiyiz. Önce tutuklayıp, sonra belge aranıyor. Mağduriyet giderilmeli" diye konuştu. 
     Söz alan Yasin Altınbaş da 10 aydan beri tutuklu olduğunu anımsatarak, boş iddialarla ve ilgisiz belgelerle hakkında rapor düzenlendiğini iddia etti. 
     Bu davadan beraat edeceğini bildiğini ve suçsuzluğunu ispatlayıp çıkacağını ileri süren Altınbaş, hakkında rapor düzenleyenlerin de bir gün mahkemede yargılanıp, hesap vereceklerine inandığını söyledi. Tanıkların dinlenmesi ve savunmaların yapılmasının ardından duruşmaya ara veren mahkeme heyeti, Yasin Altınbaş ve Fatih Ağcakala’nın tutukluluk, Mehmet Emin Altınbaş ve Kemal Özsönmez’in ise gıyabi tutukluluk halinin devamına, Hüseyin Gençay, Ahmet Eroğlu ve Ertuğrul Aydın’ın duruşmalardan vareste tutulmasına karar vererek, delillerin toplanması amacıyla duruşmayı erteledi. 
     




</TEXT>
</DOC>
