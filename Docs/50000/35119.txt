<DOC>
<DOCNO> 35119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sonspo08.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Anna Kournikova "Evlenmedim" 
</HEADLINE>
<TEXT>

     Ruslar'ın ünlü bayan tenisçisi Anna Kournikova, Detroit Red Wings buz hokeyi takımının yıldız oyuncusu Sergei Fedorov ile evlenmediğini açıkladı. 
     Anna Kournikova, internetteki sitesinde yaptığı açıklamada, geçen ay İngiltere'nin bulvar gazetelerinden The Sun'da çıkan, hokey oyuncusu Federov ile Moskova'da gizlice evlendiği yolundaki haberlerin doğru olmadığını söyledi. 
     Bu konuda daha fazla konuşmak istemediğini belirten ünlü tenisçi, ''Umarım bu açıklamadan sonra söylentiler son bulur'' demekle yetindi. Ünlü tenisçiye yakın bir kişi, 20 yaşındaki Kournikova'nın evlendiği yolundaki söylentilere neden olan parmağındaki pırlanta yüzüğü 6 aydır taktığını, Fedorov ile nişanlanmadığını belirtti. Şubat ayında geçirdiği sakatlık nedeniyle 5 ay kortlara ara veren Kournikova, uzun bir aradan sonra katıldığı ilk turnuvası olan 750 bin dolarlık Acura Classic'de teklerdeki ilk maçında Avustralyalı Nicole Pratt'e 2. turda yenilerek elenmişti. Rus tenisçi turnuvada, Martina Hingis ile çiftlerdeki mücadelesini ise sürdürüyor. 







</TEXT>
</DOC>
