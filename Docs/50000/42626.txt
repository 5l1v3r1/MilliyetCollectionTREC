<DOC>
<DOCNO> 42626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/soneko18.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ve Dünya Bankası toplantılarına terör ertelemesi... 
</HEADLINE>
<TEXT>

     Uluslararası Para Fonu IMF ve Dünya Bankası'nın 29-30 Eylül için planlanan sonbahar dönemi toplantıları, ABD'deki terörist saldırılar sonrasında güvenlik endişeleri nedeniyle ertelenecek. 
     IMF ve Dünya Bankası toplantıları hazırlık çalışmalarına yakın yetkililerin verdiği bilgiye göre, bu konudaki resmi açıklamanın bugün, ABD'de resmi çalışma saatlerinin başlarında yapılması bekleniyor. Adının açıklanmasını istemeyen bir yetkiliye göre, toplantıların yeni bir takvime bağlanıp bağlanmadığı veya ne zaman yapılacağı belli değil. Dünya Bankası ve IMF, toplantıların ertelenmesinin gerekliliği hususunda ilke anlaşmasına vardı. Fakat, her iki uluslararası mali kuruluşun yönetim kurullarının karar almaları gerekiyor. Bu arada Dünya Bankası'nın kalkınma çalışmalarına alternatif kalkınma projeleri çıkaran ve uygulayan uluslararası sivil toplum örgütü ve Banka'yı çok eleştiren Oxfam, IMF ve Dünya Bankası'nın bu yılki toplantıyı ertelemek yerine, tamamen iptal etmesini, bu dönemin de, ABD'Deki terörist saldırılarda ölenler için yas tutularak ve insani eylemlerde bulunarak geçirilmesini istedi. 
     Öte yandan Almanya Maliye Bakanlığı Sözcüsü Maria Heider de,IMF-Dünya Bankası toplantılarının belirsiz bir tarihe kadar ertelendiğine dair açıklamanın, bu akşam saatlerinde Washington'da yapılacağını bildirdi. 







</TEXT>
</DOC>
