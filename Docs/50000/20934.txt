<DOC>
<DOCNO> 20934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/guncel/gun06.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis polisten korktu 
</HEADLINE>
<TEXT>

Organize Suçlar Bürosu’nda görevli polis memuru tehditler aldığını öne sürerek savcılığa başvurdu 
     FARUK DEVECİ Şanlıurfa DHA 

     Şanlıurfa Organize Suçlar Bürosu’nda yasal olmayan işleri ihbar ettiği için tehditler aldığını öne süren polis memuru Vefa Altunkara, Cumhuriyet Savcılığına başvurarak, can güvenliği istedi. 
     Asayiş Şube Müdürlüğü Ekipler Amirliği’nde görev yapan dokuz yıllık polis memuru Altunkara, Kaçakçılık ve Organize Suçlarla Mücadele Şubesinde görev yaptığı sırada, bazı yasal olmayan uygulamaları İçişleri Bakanlığı ve Cumhuriyet Başsavcılığına ihbar etti. 
     Şikayet üzerine Altunkara, çalıştığı şubeden alınarak Asayiş Şube Müdürlüğü Ekipler Amirliği görevine verildi. Altunkara’nın yaptığı şikayetler üzerine Şanlıurfa’ya gelen müfettişlerin hazırladıkları rapor sonrasında Kaçakçılık ve Organize Suçlarla Mücadele Şube Müdür Vekili Selçuk Kaya tutuklanarak cezaevine kondu. Kaya daha sonra avukatlarının itirazı üzerine tutuksuz yargılanmak üzere serbest bırakıldı. 
     Kendisinin ve yakınlarının bu gelişmelerden sonra tehdit edildiğini öne süren Altunkara, Şanlıurfa Valiliği ve Cumhuriyet Başsavcılığına dilekçe vererek can güvenliğinin sağlanmasını istedi. 
     Altunkan ,başvurusunda başına geleceklerden bir Şube Müdürü ile onun biriminde çalışan bazı polislerin sorumlu olacağını ileri sürdü. 
     



 GÜNCEL 






















</TEXT>
</DOC>
