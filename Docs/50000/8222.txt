<DOC>
<DOCNO> 8222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/son/sontur08.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başsavcısı Kanadoğlu'ndan 2 Vali ve 1 Belediye Başkanı'na dava 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, Merkez Valisi Orhan Taşanlar, Muğla Valisi Lütfi Yiğenoğlu ve Adapazarı Büyükşehir Belediye Başkanı Aziz Duran hakkında dava açtı. Başsavcı Kanadoğlu, sanıkların Türk Ceza Kanunu'nun TCK görevi kötüye kullanma fiiline göre cezalandırılmalarını istedi. 
     Başsavcı Kanadoğlu, Taşanlar,Yiğenoğlu ve Duran hakkındaki iddianameleri yargılamanın yapılacağı Yargıtay 4. Ceza Dairesi'ne bugün gönderdi. 
     Başsavcı Kanadoğlu'nun Taşanlar hakkında hazırladığı iddianamede, Taşanlar'ın Bursa Valisi olarak görev yaptığı 1999 yılında yapılan bağışlarla kendi adını taşıyan ilköğretim okulu yaptırdığı belirtildi. 
     Bu okulun yapımında Hazine'ye kayıtlı arsanın okul alanı olarak tahsisi yapılmadığı ifade edilen iddianamede, ''Milli Eğitim Bakanlığı ile İl Hizmetlerinde Yardım Derneği arasında bakanlığın bu yöndeki düzenleyici genelgelerine uygun protokol yapılmadan ve Milli Eğitim yatırım programını alınmadan inşaatı başlattığı biçiminde eylemi, görevde yetkiyi kötüye kullanma suçunu oluşturur'' denildi. 
     Ağrı eski Valisi halen Muğla Valisi olan Lütfi Yiğenoğlu hakkındaki iddianamede ise Ağrı'da görev yaparken bakaya olan Ali Haydar İstemihan'ı ''yakalatmadığı ve yakalanmasını engellediği'' gerekçesiyle görevini kötüye kullandığı kaydedildi. 
     Başsavcı Kanadoğlu, Adapazarı Büyükşehir Belediye Başkanı Aziz Duran hakkında da dava açtı. Duran hakkındaki iddianamede, Sapanca Gölü kıyısında bulunan tek katlı bir binaya Su Kirliliği Kontrol Yönetmeliği'ne aykırı olarak ikinci kat izni verdiği belirtildi. İddianamede, Duran'ın içme suyu kaynaklarını korumasının görev olduğu hatırlatılarak, ilgili mevzuatı bizzat kendisinin çiğnediği bunun da görevi kötüye kullanmak olduğu vurgulandı. Başsavcı Kanadoğlu'nun hazırladığı iddianamelerde her üç sanığın da TCK'nın ''görevi kötüye kullanma'' fiilini düzenleyen 240. maddesine göre cezalandırılmalarını istedi. Bu madde, bir yıldan 3 yıla kadar hapis cezasını öngörüyor. 
     Taşanlar, Yiğenoğlu ve Duran'ın yargılanmalarına Yargıtay 4. Ceza Dairesi'nde önümüzdeki günlerde başlanacak. Yargıtay Cumhuriyet Başsavcısı Kanadoğlu, geçtiğimiz günlerde de halen Merkez valisi olan Orhan Taşanlar, Güner Özmen ve Recep Yazıcoğlu hakkında da TCK'nın 240. maddesine göre dava açmıştı. 4483 sayılı Memurlar ve Diğer Kamu Görevlilerinin Yargılanmasına İlişkin Yasa, bazı üst düzey bürokratlarla ilgili hazırlık soruşturmasını yapma ve dava açma yetkisini Yargıtay Cumhuriyet Başsavcılığı'na veriyor. Bu yasaya istinaden şimdiye kadar 6 ayrı dava açılmış oldu. 




</TEXT>
</DOC>
