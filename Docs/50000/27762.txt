<DOC>
<DOCNO> 27762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sontur17.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Mezarcı'ya teşhis "Delizyonel hezeyan bozukluğu..." 
</HEADLINE>
<TEXT>

     Eski milletvekili Hasan Mezarcı aleyhine, ''medeni haklarını kullanma ehliyeti olup olmadığının tespiti'' istemiyle açılan davaya devam edildi. 
     Ankara 16. Sulh Hukuk Mahkemesi'nde görülen davanın bugünkü duruşmasına, Mezarcı ve avukatı katılmadı. 
     Yargıç Muammer Bıçakçı, Mezarcı'nın adresinin tespiti için Ankara Cumhuriyet Başsavcılığı'na yazılan müzekkereye yanıt verildiğini ve adresinin ''Aydınpınar Köyü-Düzce'' olarak bildirildiğini söyledi. Oğlu Fatih'ten sorularak İstanbul'daki adresinin bildirilmesi için Ankara Cumhuriyet Başsavcılığı'na yazılan müzekkereye yanıt verilmediğini ifade eden Bıçakçı, Mezarcı'nın ''medeni haklarını kullanma ehliyeti olup olmadığının'' belirlenmesi için sevk edildiği Numune Hastanesi'nce düzenlenen raporun mahkemeye ulaştığını belirttti. Bıçakçı, raporda, Mezarcı'ya ''delizyonel hezeyan bozukluk, mistik grandiyöz tip'' sanrı teşhisi konduğunu, ancak ayrıntılı psikolojik tetkik için İstanbul Adli Tıp Kurumu'nda müşahade altına alınması gerektiğine yer verildiğini kaydetti. 
     Yargıç Bıçakçı, Mezarcı'nın adresinin oğlu Fatih'ten sorularak bildirilmesi için Ankara Cumhuriyet Başsavcılığı'na yazılan müzekkere yanıtının beklenmesine, adres bildirildiğinde ''vasi tayini gerekip gerekmediği'' konusunda rapor alınması için Mezarcı'nın İstanbul Adli Tıp Kurumu'nda müşahade altına alınmasına karar verildiğini bildirdi. 
     Mezarcı'nın, ''Aydınpınar-Düzce'' olarak bildirilen ikametgah adresinde bulunup bulunmadığının tespiti ve bu adreste ise adli tıpa sevki için Düzce Cumhuriyet Başsavcılığı'na müzekkere yazılmasına karar veren Bıçakçı, duruşmayı erteledi. 
     
     







</TEXT>
</DOC>
