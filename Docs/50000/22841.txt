<DOC>
<DOCNO> 22841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sontur29.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş'e Gaziantep caddelerinde büyük sevgi 
</HEADLINE>
<TEXT>

     Devlet Bakanı Kemal Derviş, reel sektör temsilcilerinden yeni ekonomik programa destek istedi. 
     Organize Sanayi Bölgesi'nde sanayicilerle basına kapalı toplantı yapan Derviş, sorunları ve önerileri dinledi. 
     Toplantıya katılanlardan edinilen bilgiye göre, devlet gelirlerinin yüzde 90'ından fazla bir bölümün faiz gelirlerine gittiğini anımsatan Derviş, ''Mutlaka önlem alınmalıydı, enflasyonla mücadele şarttı. Hızlı kalkınmayı sağlamalıyız ve enflasyonu yenmemiz gerekir'' dedi. 
     Kaynakların artırılması, bu yapılamıyor ise devletin savurganlığa son vermesi gerektiğine dikkati çeken Derviş, ''Gelişmiş ülkelerde ekonomik birimler tek çatı altındadır. Yanlış anlaşılma olmasın, Türkiye'de ekonomi ile ilgili kurumlar arasında uyum yoktur demiyorum'' diye konuştu. 
     Ekonomik programın zaman içinde revize edilebileceğini, ancak ekonomi kendini bulana kadar sabit kura geçmenin mümkün olmadığını ifade eden Derviş, önce enflasyonun yenilmesi gerektiğini vurguladı. Bürokrasinin yavaş işleyişine yönelik şikayetlere de hak veren Derviş, yaklaşık 2 saat süren toplantıda, sözlerini şöyle tamamladı 
     ''Bazı çizgileri tam koyamıyoruz. Yolsuzluk ayrı, hata yapmak ayrı bir olay. Bu çizgiyi iyi belirlemeliyiz. Yolsuzlukla mücadele çok önemli. Reel sektörü büyütmek zorundayız, sizlerden katkı ve destek istiyorum.'' 
     OSB'deki toplantının ardından, Dülük Ormanı içindeki Kartaltepe Restaurant'ta eşiyle buluşan Derviş, Vali Erhan Tanju, Büyükşehir Belediye Başkanı Celal Doğan, Gaziantep Sanayi Odası GSO Meclis Başkanı Abdulkadir Konukoğlu, GSO Başkanı Nejat Koçer, Gaziantep Ticaret Odası Başkanı Mehmet Aslan, OSB Başkanı Akif Ekici, Gaziantep Genç İşadamları Derneği Başkanı Erhan Özmen ve eşleri ile birlikte öğle yemeği yedi. 
     Gaziantep mutfağına özgü yemek ve tatlılardan yiyen Derviş, daha sonra Küçük Sanayi Sitesi KSS içindeki örnek sanayi sitesinde bulunan Mitaş Makine, Değirmen Makine, Renmetal A.Ş., Özçelik Tekstil Makineleri ve Güneydoğu Cam işletmelerinde incelemelerde bulundu. 
     İşletme sahip ve yöneticilerinden sorunları dinleyen Derviş, üretimleri hakkında bilgi aldı. Otomobille Gaziantep Ticaret ve Endüstri Merkezi ile Ayakkabıcılar Sitesi'ni gezen Derviş, kente dönerek, yalnız yaya trafiğine açık olan Mütercim Asım ve Gaziler caddelerinde yürüyüş yaptı. 
     Yürüyüş sırasında, bir ara sayıları bini bulan vatandaşların, Derviş'e yoğun ilgisi dikkati çekti. Yoğun güvenlik önlemleri altında yürüyüş yapan Derviş, bazı işyerlerine girerek, sahipleri ile kısa sohbetler yaptı. 
     Derviş'e yürüyüşü sırasında alkışlarla destek verenlerin yanı sıra, işyerlerinin camlarına, ''sen inandın, bizi de inandırdın'', ''sana güveniyoruz'' gibi yazılar asanlar olduğu da görüldü. Yürüyüşünün ardından Gaziantep Barosu Lokali'ne geçen Derviş, kendisinden ayrı bir program yapan eşi ile buluştu ve bir süre dinlendikten sonra karayolu ile Adana'ya hareket etti. 
     







</TEXT>
</DOC>
