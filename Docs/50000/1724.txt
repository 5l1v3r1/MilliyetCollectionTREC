<DOC>
<DOCNO> 1724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sontur09.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Avcılar'da sanal deprem tatbikatı 
</HEADLINE>
<TEXT>

     Avcılar'da, 32 ilköğretim okulu ve lisede yapılan sanal deprem tatbikatı başarıyla tamamlandı. Avcılar Endüstri Meslek Lisesi'ndeki 1500 öğrencinin katıldığı tatbikat, saat 10.00'da, 15 saniye sürecek 7.4 büyüklüğünde bir depremin duyurulmasıyla başladı. 
     Sınıflardaki öğrenciler, depremin başlamasıyla ayaklarını göğüslerine çekerek ve başlarını ellerinin arasına alarak yatma pozisyonuna geçtiler. Bu sırada görevliler de elektrik şalterini indirip, doğalgaz vanalarını kapattı. 
     Sarsıntının sona ermesiyle, binayı öncelikle okulun ilkyardım ve sivil kurtarma ekipleri terk etti. Daha sonra, okulun zemin katından başlamak üzere 3.5 dakikada öğrenciler tahliye edildi. 
     Tahliye olan öğrenciler okulun arka bahçesindeki toplanma bölgesine giderken, yaralı öğrencilere de okulun ilkyardım görevlileri tarafından ilk müdahale yapıldı. Sınıflarda bazı öğrencilerin mahsur kaldığının haber alınması üzerine, kurtarma ekipleri sınıflara girdiler. Bu sırada tatbikat senaryosu gereği 5.5 büyüklüğünde bir artçı depremin olduğu belirtildi. 
     Depremi öğrenen sivil savunma ekibi, Avcılar Belediyesi kurtarma ve Avcılar Sağlık Grup Başkanlığı ekipleri ile Avcılar İtfaiyesi de Endüstri Meslek Lisesi'ne geldiler. Kurtarma ekipleri, okulda mahsur kalan öğrencileri ip ve sedyelerle binadan çıkarırken, yaralılar da gerekli müdahalenin yapılmasından sonra hastaneye sevk edildi. Öte yandan, okulda çıkan yangın da itfaiye ekipleri tarafından söndürüldü. Tatbikat, toplanma noktasında bulunan öğrencilere yiyecek yardımı yapılması ve kimlik kontrolünden geçirilen öğrencilerin ailelerine teslim edilmesiyle sona erdi. Avcılar Kaymakamı Vehbi Avuç, İlçe Milli Eğitim Müdürü Recep Karabulut, Avcılar Belediye Başkan Yardımcısı Fikret Konya da tatbikatı izledi. Sanal deprem tatbikatı, Avcılar'ın yanı sıra Küçükçekmece, Büyükçekmece, Silivri ve Çatalca'daki okullarda da aynı saatte gerçekleştirildi. 




</TEXT>
</DOC>
