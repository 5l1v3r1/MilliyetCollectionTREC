<DOC>
<DOCNO> 49802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/soneko13.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivde "300 bayi" yıl sonunu göremedi... 
</HEADLINE>
<TEXT>

     Otomotiv Yetkili Satıcıları Derneği OYDER Yönetim Kurulu Başkanı İsmet Tepret, yılbaşından bu yana 1.458 otomotiv yetkili satıcısının 300'ünün kriz nedeniyle faaliyetini durdurduğunu bildirdi. 
     Tepret, sektördeki sıkıntıyı en fazla kendilerinin hissettiklerini ve yaşadıklarını vurgulayarak, yeterli satış yapamayan birçok yetkili satıcının sabit giderlerini bile karşılayamadığını ve iflas noktasına geldiğini kaydetti. 
     Ana firmaların zararlarını bir şekilde kendi grupları içinde karşılayabildiklerini dile getiren Tepret, ''Yetkili satıcının bu şansı yok. Sabit giderlerini karşılamak zorunda. Yıl içinde yapılan zamlar oranında da kar elde edemiyoruz ve öz sermayemiz eriyor'' Önümüzdeki yıl için 130-150 bin adet otomobilin satılacağı yönünde tahminler dile getirildiğini belirten Tepret, ''Bu rakamlar da yetkili satıcılarımızın tamamına yakınının sabit giderlerini dahi karşılayamayacak kadar para kazanamayacaklarını gösteriyor. 2001'e girerken 1.458 yetkili satıcı vardı, yıl içinde yaklaşık 300'ü faaliyetini durdurdu'' diye konuştu. 
     Ana firmaların ve distribütörlerin yetkili satıcılar üzerindeki stok baskısını kaldırmalarını isteyen İsmet Tepret, şöyle dedi 
     ''Firmaların konsinye otomobil tahsisine geçmeleri lazım. Stoklar bayide beklesin. Ayrıca direkt müşteriye yapılan indirimlerin bir bölümü yetkili satıcıya da yapılmalı. Sonuçta bizler de birer müşteriyiz. Bizler, bu ürünlerin tanıtımından, satışına ve satış sonrasına kadar olan tüm hizmetlerin içindeyiz. Günümüzde karlı satış yapmak mümkün değil, müşteriyi kaçırmamak için kardan fedakarlık ediyoruz, zararına da satışlar yapıyoruz.'' 
     
     Müşteriler KDV indirimi beklentisinde.. 
     Tepret, Ek Taşıt Alım Vergisi indiriminin yanı sıra bazı firmaların diğer vergileri karşılamasına rağmen Ekim ayında umdukları satış rakamlarını bulamadıklarını söyledi. 
     Piyasaları canlandırmak amacıyla düşünülen KDV indiriminin kendilerine de olumlu yansımalarının olacağını vurgulayan Tepret, ''Bu indirimin yapılması gerekiyor. Müşteriler şimdiden beklentiye girdi'' diye konuştu. 
     OYDER Başkanı Tepret, ''Yeniden değerleme oranında artırılması beklenen vergilerle birlikte, önümüzdeki yılın otomobil fiyatları ortaya çıktığında bu fiyatları müşterime söylemekten korkacağım'' ifadesini kullandı. 
     Tepret, yetkili satıcılar olarak araçların fenni muayene işlemlerinin yanı sıra araç tescil ve vergi tahsilatı işlemlerini de üstlenmeyi istediklerini bildirdi. 
     






</TEXT>
</DOC>
