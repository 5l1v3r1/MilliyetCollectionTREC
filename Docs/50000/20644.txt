<DOC>
<DOCNO> 20644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/spor/spo11.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Erzurum'dan sekiz bin bilet      ERZURUM, Fenerbahçe taraftarlarına sekiz bin kişilik yer ayırdı. Hiçbir deplasmanda bu kadar koltuk bulamayan Sarı - Lacivertli taraftarlara, Erzurum yönetimi maça ilgi göstermeleri halinde gerekli kolaylığı göstereceklerini bildirdi. 
     
Maçtan önce hac      GÜNEY Afrika'daki unvan maçında İngiliz şampiyon Lennox Lewis'i nakavt ederek IBF ve WBC ağır sıklet kemerlerini beline takan ABD'li müslüman boksör Hasim Rahman, kiminle karşılaşacağına "hacı" olduktan sonra karar verecek. Hafta sonunda, hac için Mekke'ye gideceği açıklanan Rahman, ABD'ye dönüşünde Lewis'e karşı mı, yoksa Tyson önünde mi ringe çıkacağını açıklayacak. 
     
Totti uzattı      İTALYA’da şampiyonluk kovalayan Roma'nın kaptanı Francesco Totti, takımıyla olan sözleşmesini 2005 yılına kadar uzattı. Roma'da doğup, Olimpiyat Stadı'nın terasında büyüyen ve 16 yaşında geldiği takımın sembol ismi haline gelen Totti, önümüzdeki dört yıl için 40 milyon dolar yaklaşık 44 trilyon lira alacak. 
     
Bursa hızlı      İÇ transfere start veren Bursaspor yönetimi, ilk gün 14 futbolcuyla görüştü. Yöneticiler, Tahir'e kulüp bulmasını söylerken, Okan, Murat Sözkesen, Ömer, Fatih Şen, Tayfun, Şenol, Erkan, Sinan, Ender, Tahir, Serkan, Mustafa Er, Serdar ve Tamer ile ön görüşme yaptı. 
     
Karan’dan ret      GENÇLERBİRLİĞİ, iç transferde Ümit Karan ve Tolga ile yaptığı ilk görüşmeden sonuç alamadı. Yönetim iki isme iki yıl için 350 milyar lira önerdi. Tolga, iki yıllık anlaşmayı düşünmediğini, 350 milyarı bir yıl için düşünebileceğini ifade etti. Ümit Karan ise, rakamın yükseltilmesi gerektiğini söyledi. 
     
Johansson yeniden aday      UEFA Başkanı Lennart Johansson, 2002'de yapılacak kongrede yeni dönem için tekrar adaylığını koyabileceğini söyledi. 71 yaşındaki Johansson, İsveç'in Aftonbladet gazetesinde yayınlanan röportajında, "UEFA Yönetim Kurulu'ndaki bütün üyeler, benim bir dönem daha aday olmam için ısrar ediyorlar" diye konuştu. 
     



 SPOR 
























</TEXT>
</DOC>
