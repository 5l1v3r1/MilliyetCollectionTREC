<DOC>
<DOCNO> 48992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sontur13.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan Aslıtürk'ün iadesi için top ABD'de... 
</HEADLINE>
<TEXT>

     Emniyet Genel Müdürlüğü Sözcüsü ve Emniyet Genel Müdür Yardımcısı Feyzullah Arslan, İstanbul DGM tarafından cürüm işlemek amacıyla teşekkül oluşturmak suçundan hakkında gıyabi tutuklama kararı çıkarılan ve önceki gün ABD'de yakalanan Orhan Aslıtürk'ün, halen ABD'de bekletildiğini, Türkiye'nin iade dosyasından sonra kendisi hakkında karar verileceğini söyledi. 
     Arslan, biyolojik silahlarla yapılabilecek terör eylemleri konusunda emniyet teşkilatının her türlü önlemi aldığını bildirdi. 
     Emniyet Genel Müdürlüğü sözcüsü Feyzullah Arslan, düzenlediği basın toplantısında, özürlü vatandaşların sorunları konusunda Emniyet teşkilatıyla Türkiye Sakatlar Konfederasyonu'nun görüşme yaptığını belirterek, bu konuda gerekli çalışmaların başlatıldığını bildirdi. 
     Türkiye Sakatlar Konfederasyonu Başkanı Faruk Öztimur'un da bulunduğu basın toplantısında Arslan, özürlülerle ilgili özel eğitim verilmesi, emniyet teşkilatında yüzde 3'lük özürlü istihdamı, polis radyosunda özürlülerin haklarının eğitici maksatla ele alınması, özürlülerle ilgili trafik düzenlemesinin yapılması konusunda emniyet teşkilatının çalışmalarının sürdüğünü kaydederek, emniyete gelemeyecek durumda olan özürlülerin pasaport müracaatlarının evlerinden alınacağını bildirdi. 
     Faruk Öztimur da 7.5 milyon özürlü adına emniyet teşkilatına ve Feyzullah Arslan'a teşekkür etti. 
     Toplantının daha sonraki bölümünde trafik hizmetleri başkanlığının yaptığı çalışmaları anlatan Arslan, 2001 yılının ilk 8 ayında meydana gelen trafik kazalarında geçen yıla oranla ölümlerde yüzde 25, yaralanmalarda yüzde 17 ve trafik kazalarında da yüzde 12 azalma meydana geldiğini belirtti. 
     Arslan, Trafik Güvenliği Kurulu'nun geçen hafta yaptığı toplantıda, maddi hasarla sonuçlanan trafik kazalarının tespiti ve değerlendirilmesinin sigorta kuruluşları veya kazaya karışan taraflarca yapılabilmesi amacıyla çalışma başlatılması yönünde karar alındığını, ayrıca toplantıda, toplu taşıma araçlarında cep telefonunun yasaklanması doğrultusunda da karara varıldığını kaydetti. 
     
     Şarbon 
     Feyzullah Arslan, ABD'de 11 Eylül tarihinde gerçekleşen terör olayının ardından Amerika ve Avrupa Ülkelerinde terör nitelikli şarbon vakalarının meydana geldiğini belirterek, ''Ülkemizde bugüne kadar böyle bir olay gerçekleşmemiştir. Bundan sonra da gerçekleşmemesini diliyoruz. Ancak bütün kurum ve kuruluşlar ile vatandaşlarımızın bu konularda bilinçlendirilmesi ve tedbirli davranmaları gerekmektedir'' diye konuştu. 
     Halkın paniğe kapılmaması için basının daha hassas davranmasını beklediklerini ifade eden Arslan, biyolojik terör olaylarına karşı Emniyet Genel Müdürlüğü'nün bir genelge hazırladığını ve bu konuda her türlü tedbiri aldığını belirtti. 
     30-31 Ekim 2001 tarihlerinde Kriminal Polis Labarotuvarları Daire 
     Başkanlığı'nda ''Biyolojik ve Kimyasal tehditlere karşı polisin müdahale tarzı'' konusunda bir seminer düzenleneceğini de belirten Arslan, seminere 81 ilin Kimlik Tespit ve Olay Yeri İnceleme Şube Müdürleri, hakim ve Savcılar ile Jandarma Kriminal Dairesi'nden görevlilerin katılacağını söyledi. 
     Fransa'nın Lyon kentinde 22-23 Ekim 2001 tarihlerinde Uluslararası Terörizm ve Organize Suçlarla mücadele amacıyla bir sempozyum düzenlendiğini kaydeden Arslan, sempozyumun sonunda terörün hiçbir din ya da ideoloji ya da etnik grupla ilişkilendirilemeyeceği, güvenlik güçlerinin bütün unsurlarıyla terör örgütlerinin eylem metotları ve eğitim şekilleri hakkında bilgi toplanması, analizi konusunda uluslararası işbirliği yapılması konusunda karar alındığına da işaret etti. 
     Türkiye ile İran arasında 4 gündür devam eden Yüksek Güvenlik Komisyonu toplantısı hakkında da bilgi veren Feyzullah Arslan, 2 ülkenin PKK ve Halkın Mücahitleri örgütlerine karşı kararlı bir şekilde mücadele etmeleri konusunda karar alındığını, ayrıca ortak sınırda çıkabilecek sorunların da yerinde çözümlenebilmesi amacıyla etkin işbirliğinin öngörüldüğünü bildirdi. 
     
     Aslıtürk'ün durumu 
     Toplantının sonunda gazetecilerin sorularını yanıtlayan Arslan, İnterpol nezdinde aranan Orhan Aslıtürk'ün yakalanması konusundaki bir soruya, ''Orhan Aslıtürk, ABD'de yakalandı, şu an tutuklu değil, ancak Miami kentinde bir evde bekletiliyor'' dedi. Türkiye'nin iade amaçlı dosyasının tamamlandığını belirten Feyzullah Aslan, ABD'nin, iade dosyasının ulaşmasının ardından Aslıtürk hakkında gerekli kararı vereceğini de bildirdi. 
     Dışişleri Bakanı İsmail Cem ile İstanbul Emniyet Müdürü Hasan Özdemir'e yönelik suikast ihbarlarının sorulması üzerine de Feyzullah Arslan, konuyla ilgili bilgisinin olmadığını, ancak bu tür ihbarların zaman zaman kendilerine ulaştığını hedef olan kişiye yönelik her türlü tedbirin alındığını bildirdi. 
     Feyzullah Arslan, ''29 Ekim Cumhuriyet Bayramı nedeniyle herhangi bir tedbir aldınız mı '' şeklindeki soruya da, ''Emniyet Teşkilatının her zaman her türlü olaya karşı dimdik ayakta olduğunu ve gerekli tedbirleri aldığını sözlerine ekledi. 
     






</TEXT>
</DOC>
