<DOC>
<DOCNO> 4549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/ekonomi/eko04a.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakbank’ı dava açtığı eski müdürü denetliyor 
</HEADLINE>
<TEXT>

'Görevi ihmal' iddiasıyla yargılanan Emlakbank Genel Müdür eski Yardımcısı Süleyman Odakır üç yıldır TBMM adına Emlakbank'ı denetlemekle görevli 
     HARUN GÜREK Ankara 

     Emlakbank Genel Müdür eski Yardımcısı Süleyman Odakır'ın hakkındaki suçlamalara karşın Başbakanlık Yüksek Denetleme Kurulu YDK denetçiliğine atandığı ortaya çıktı. Odakır'ın, hakkında görevi kötüye kullanmaktan dava açan Emlakbank'ı denetlediği anlaşıldı. 
     Başbakanlık Teftiş Kurulu başmüfettişleri Ömer Faruk Çayan ve Mehmet Öztürk'ün hazırladığı Elvankent'e ilişkin, 22 Temmuz 1999 tarihli soruşturma raporuna göre, projenin inşaatı sırasında 1993 yılından itibaren müteahhitlere 283 milyar lira fazla ödeme yapıldığı belirlendi. Fazla ödemenin 1996 yılı itibarıyla 1.6 trilyon liraya ulaştığı hesaplanırken Emlakbank Teftiş Kurulu müfettişleri tesbitlerini 1995 yılında rapor haline getirirek, Emlakbank Teftiş Kurulu'na sundu. Müfettişler soruşturma açılmasını isterken dönemin Emlakbank Teftiş Kurulu Başkanı olan Süleyman Odakır, kendisine gelen raporları sümenaltı etti. 
     Odakır'ın ifadesine de başvuran Başbakanlık müfettişleri, savunmayı çelişkili bulurken, raporun sonuç bölümünde, "Müfettiş tespitlerine rağmen, olur talep etmesi gerekirken olayı örtme çabaları içine girdiği veya en azından konunun kayıtlara girmesi hususunda üzerine düşen görevleri yerine getirmediği müfettişlerin soruşturma talep yazılarını kayda almaması gibi anlaşıldığından Türk Ceza Kanunu'nun 230. maddesine göre 'görevi ihmal' suçunu işlediği" diyerek, Odakır hakkında suç duyurusunda bulunulmasını istedi. 
     Bunun üzerine Emlakbank Genel Müdürlüğü, Odakır hakkında suç duyurusunda bulundu. Şişli 4. Asliye Ceza Mahkemesi'nde hakkında dava açılan Odakır'ın yargılanması sürerken Odakır, 1998 yılında dönemin Emlakbank'tan sorumlu Devlet Bakanı Refaiddin Şahin'in talebi üzerine bankadan istifa etti. 
     Emlakbank'ta genel müdür yardımcılığı da yapan Odakır'ın, 1998 başında YDK denetçiliğine atandığı anlaşıldı. Odakır, o tarihten beri Meclis adına Emlakbank'ı denetliyor. 
     


 EKONOMİ 




















</TEXT>
</DOC>
