<DOC>
<DOCNO> 5166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sondun17.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan’da da hükümet deprem vergisi alacak 
</HEADLINE>
<TEXT>

     Hindistan Savunma Bakanı George Fernandes, ülkesinin batısında büyük yıkıma neden olan depremde ölenlerin sayısını 100 bin olarak tahmin ettiğini yineledi. 
     Fernandes, Fransız Le Figaro gazetesine verdiği demeçte, bu konudaki tahmininde bir değişiklik olmadığını belirterek, "Değerlendirmemi yineliyorum, ancak bu doğru çıkmazsa, dünyanın en mutlu insanı olacağım" dedi. 
     Korkunç depremde yaklaşık 100 bin kişinin öldüğünü Pazartesi günü söyleyen Fernandes, daha sonra İçişleri Bakanı Lal Krişna Advani ve diğer yetkililerce hemen bu kadar yüksek bir rakam açıkladığı gerekçesiyle eleştirilmişti. 
     Bu arada, Japonya’nın Kobe kentinde 1995 yılında meydana gelen şiddetli depremde görev yapan Japon tıp uzmanları, Gucarat eyaletindeki depremden kurtulanlara yardım etmek için bölgeye geldi. 5 kişiden oluşan Japon heyetinin başkanı Şinişi Nakayama, mağdurlara özellikle psikolojik açıdan ve uzun vadede yardım etmeyi istediklerini söyledi. 
     Bu arada, deprem mağdurlarına maddi destek sağlamak için düşman kardeşler Hindistan ve Pakistan, Birleşik Arap Emirlikleri’nin de katılımıyla bu ülkelerde son derece popüler bir spor dalı olan kriket turnuvası düzenlemeye karar verdi. 
     Birleşik Arap Emirlikleri’nin Şarjah kentinde 8-11 Şubat tarihlerinde düzenlenecek 3’lü turnuvadan 1 milyon dolar gelir bekleniyor. 
     ABD, Hindistan’a yapacağı deprem yardımını, 5 milyon dolardan 9 milyon dolara çıkardığını bildirdi. 
     Kanada da, bu ülkeye yapacağı deprem yardımını 1,34 milyon dolardan 3,35 milyon dolara çıkardığını açıkladı. Uluslararası Kızılhaç ve Kızılay örgütleri Federasyonu da, korkunç depremle yıkılan Buj kentinde 400 hastanın tedavi görebileceği bir sahra hastanesi açtı. 
     Hint hükümeti de yaptığı açıklamada, Gucarat bölgesinin yeniden imarı çabalarına katkıda bulunmak amacıyla gelir ve şirket vergilerini artırdığını bildirdi. 
     Yeni vergilerin 1 Nisan’tan itibaren yürürlüğe gireceği belirtildi. 
     




</TEXT>
</DOC>
