<DOC>
<DOCNO> 21812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sontur18.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM Savcıları Şalk ve Yüksel'e "Beyaz Eller" ödülü 
</HEADLINE>
<TEXT>

     Yolsuzlukla Mücadele Derneği'nce, Ankara DGM Cumhuriyet Savcıları Talat Şalk ve Nuh Mete Yüksel'e,''Beyaz Eller 2001-Yolsuzlukla Mücadele Edenler Ödülü'' verildi. Çağdaş Sanatlar Merkezi'nde düzenlenen ödül töreninde konuşan Yolsuzlukla Mücadele Derneği Genel Başkanı Mahmut Koçak, yolsuzlukla mücadelenin önemli kilometre taşlarından biri olacağını düşündüklerini, dolayısıyla bu yolda mücadele edenler için ''Beyaz Eller 2001-Yolsuzlukla Mücadele Edenler Ödülleri''ni organize ettiklerini söyledi. 
     Törende ilk olarak, BBP Genel Başkanı Muhsin Yazıcıoğlu'na, Dernek Başkanı Koçak tarafından cam plaketten oluşan ödülü verildi. Yazıcıoğlu, ödülün kendisi için çok anlamlı olduğunu belirterek, ''Mücadele hayatımda beni kamçılayacak bir ödül'' dedi. Yazıcıoğlu, ödülü ''onurlu yaşamak isteyen, yolsuzlukların, suiistimallerin mağduru olan Türk milleti adına aldığını'' söyledi. 
     
     Şalk ve Yüksel'e ödül 
     Milli Olimpiyat Komitesi Başkanı Sinan Erdem'e ödülünün verilmesinin ardından, DGM Cumhuriyet Savcısı Talat Şalk, ''yürekli hukuk adamı'' diye anons edilerek, ödülünü almak üzere sahneye çağırıldı. Uzun süre alkışlanan Şalk'a ödülünü, Dernek Başkanı Koçak verdi. Şalk, konuşmasında, ''Ben, bir Cumhuriyet Savcısıyım. Bana verilen görevi en iyi şekilde yapmak durumundayım. Bana layık görülen bu ödülü, görevi iyi yaptığımın bir nişanesi olarak kabul ediyor ve bütün dernek üyelerine teşekkür ediyorum'' dedi. 
     DGM Cumhuriyet Savcısı Nuh Mete Yüksel de ödülünü, Dernek yöneticilerinden Arslan Salman'dan aldı. Yüksel, şunları söyledi 
     ''2200 yıllık bilinen tarihi olan büyük Türk Milleti, vurguncuların, soyguncuların elinde bırakılamaz. 
     Büyük Atatürk ve silah arkadaşlarının bizlere emaneti olan kutsal vatan toprakları, hırsızlar için bir cennet olmaktan çıkarılmalıdır. Milletimizin kanına, damarlarına geçirilmiş bulunan asalaklar, ne kadar korunurlarsa korunsunlar, mutlaka yaptıklarının hesabını vereceklerdir ve ülkemizdeki hortumculuk, köşe dönmeci zihniyet yok edilecektir.'' 
     Törenden erken ayrılan DGM Cumhuriyet Savcısı Talat Şalk, bir gazetecinin, ''Adalet Bakanlığı hakkınızda inceleme başlattı'' sözleri üzerine, ''Bakanlığın takdiri... Soruşturma yapılır tabii'' dedi. Şalk, ''Yorumunuz ne '' sorusuna ''Ne yorum yapayım ki '' karşılığını verdi. 







</TEXT>
</DOC>
