<DOC>
<DOCNO> 15162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/ekonomi/aeko.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cotta gidiyor, Juha geliyor 
</HEADLINE>
<TEXT>

İki yıldır IMF Türkiye Masası şefliğini yürüten Cottarelli bugün Ankara’ya gelirken, yanında bu görevi mayısta devralacak olan Juha Kahkonen’i de getirecek 
     YASEMİN ÇONGAR Washington 

     Uluslararası Para Fonu IMF Türkiye Masası Şefi Carlo Cottarelli, yeni ekonomik programının müzakereleri için bugün Ankara’ya gelirken, beraberinde, mayıs ortasından itibaren Türkiye Masa şefliğini devralacak olan Juha Kahkonen’i de getirecek. 
     Böylece Türk ekonomi bürokrasisi, iki yılı aşkın süredir IMF Türkiye Masası Şefi olan ve bu dönemde Ankara ile yakın mesai yürüten Cottarelli ile son kez kapsamlı müzakerelere otururken, Cottarelli’nin halefi Kahkonen’i de göreve başlaması öncesinde yakından tanıma fırsatı bulacak. 
     Finlandiyalı bir iktisatçı olan ve son dönemde Bulgaristan Masa Şefi olarak gösterdiği performansla IMF’de göz dolduran Kahkonen’in Ankara’daki müzakerelere katılması, IMF yetkililerine göre, "Türk bürokrasisiyle tanışmasının yanı sıra, Türkiye’nin yeni programını bir an önce, birinci elden tanıması açısından da önemli." Zira, eğer Türkiye amacına ulaşır ve nisan ayı sonunda IMF ile yeni bir anlaşma imzalayabilirse, bu yeni anlaşmanın düzenli takibi de yeni masa şefi Kahkonen tarafından yapılacak. 
     
IMF rutin değişiklik’ diyor      IMF yetkilileri, Cottarelli’nin IMF bünyesindeki rutin görev değişiklikleri çerçevesinde Türkiye Masası’ndan ayrılacağı ve "masa şefliği" görevlerinde iki yıldan sonra devir teslim yapılmasının "doğal" olduğu vurgulanıyor. 
     Kahkonen’li IMF heyetiyle anlaşma sağlanması halinde, IMF ve Dünya Bankası’nın bahar toplantıları için nisanın son haftasında Washington’a gelecek olan Devlet Bakanı Kemal Derviş’in IMF üst düzey yönetimiyle programa sağlanacak kredi desteğine ilişkin nihai temasları yapması ve yeni finansman paketinin mayıs ortalarında yürürlüğe girmesi hedefleniyor. 
     
Yeni şef, para kurulu uzmanı      IMF Türkiye Masası Şefliğini devralmaya hazırlanan Kahkonen, IMF çevrelerinde, özellikle "para kurulu" yerel paranın dolara bağlanarak, bu döviz cinsindeki para girişi kadar yerel para basımını öngörüyor uygulamaları konusunda uzman ve "yetenekli" bir iktisatçı olarak tanınıyor. Kahkonen’in Bulgaristan Masa Şefi olarak "çok başarılı" performans gösterdiği de vurgulanıyor. 
     IMF yetkililerine göre, Bulgaristan ekonomisindeki bu düzelmenin sırrı ise, Kahkonen’in de "etkili" olduğu para kurulu uygulamasından kaynaklı. Para kurulu, Bulgaristan para birimi levanın istikrarını sağlarken, faiz oranlarının da düşük tutulmasına katkıda bulundu. 
     Ancak karsız kamu kuruluşlarında küçülmeye ve ücret dondurmaya gidilmesinin de Bulgaristan’ın "enflasyonla mücadelesinde anahtar" olduğu vurgulanıyor. 
     


 EKONOMİ 

















</TEXT>
</DOC>
