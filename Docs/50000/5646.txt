<DOC>
<DOCNO> 5646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sontur04.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'den istifa eden milletvekili Mustafa Düz'e Halk Bankası ile ilgili fezleke 
</HEADLINE>
<TEXT>

     Ankara Cumhuriyet Başsavcılığı, ''yasal olmayan yollardan elde ettiği Türkiye Halk Bankası Anonim Şirketi Genel Müdürlüğü'ne ait raporları açıkladığı, banka ve müşteri sırrı kapsamındaki belgeleri çarpıtarak gerçeğe aykırı bir şekilde ifşa ettiği'' iddiasıyla, DSP'den bir süre önce istifa eden İstanbul Milletvekili Mustafa Düz hakkında fezleke düzenlendi. 
     Halk Bankası Genel Müdürlüğü'nün suç duyurusu üzerine Ankara Cumhuriyet Başsavcı Vekili Bekir Selçuk tarafından başlatılan soruşturma tamamlandı. Selçuk'un hazırladığı 2 sayfalık fezlekede, Türkiye Halk Bankası Anonim Şirketi Genel Müdürlüğü'nün karlılık ve verimlilik ilkeleri doğrultusunda görev yapan bir kamu iktisadi teşekkülü olmasının yanı sıra, 4389 sayılı Bankalar Kanunu ve Türk Ticaret Kanunu hükümlerine göre işletilen bir ticari müessese olduğu belirtildi. Bankanın, esnaf, sanatkar, küçük ve orta ölçekli sanayi işletmelerinin finansman ihtiyaçlarını karşıladığı ve diğer bankacılık faaliyetleriyle desteklediği ifade edilen fezlekede, ana statüsünde bulunan hükümler doğrultusunda da her türlü ticari ve sanayi firmalara kredi ve bankacılık işlemleri sunduğu kaydedildi. 
     Fezlekede, bankanın hesap işlemlerinin kendi bünyesindeki müfettişler, Yüksek Denetleme Kurulu müfettişleri, bağlı olduğu bakanlık müfettişleri, Sermaye Piyasası denetçileri ve bankalar yeminli murakıpları tarafından denetlendiğine işaret edilerek, şöyle devam edildi 
     ''72 sayılı Yüksek Denetleme Kurulu Hakkındaki Kanun Hükmündeki Kararname'nin 1 ve 4. maddeleri uyarınca Yüksek Denetleme Kurulu tarafından iktisadi, mali, idari, hukuki ve teknik açıdan sürekli olarak denetlenerek hesap ve işlemleri hakkında yıllık olarak düzenlenen raporlar TBMM KİT Komisyonu'na tevdii edilmekte ve bu raporların incelenmesi sonunda, KİT Komisyonu'nda bankanın hesap işlemlerinin ibra edilmesini karar verilmektedir.'' 
     Halk Bankası'nın 1996 ve 1997 yılları hesap ve işlemlerinin TBMM KİT Komisyonu'nda görüşülerek ibra edildiği belirtilen fezlekede, 1997 yılı hesap ve işlemlerinin görüşüldüğü 11 Ocak 2001 tarihindeki toplantıya, komisyon üyesi olmadığı halde İstanbul Milletvekili Mustafa Düz'ün dinleyici olarak katıldığı bildirildi. Fezlekede, şu görüşlere yer verildi 
     'Yasal olmayan yollardan ele geçirdiği bankanın 1996-1997 yılı hesap ve işlemlerine ilişkin Yüksek Denetleme Kurulu raporlarından aldığı bilgileri çarpıtarak, firma ismi de belirterek gerçeğe aykırı olarak düzenlediği bilgi notu mahiyetindeki yazıyı, komisyon üyelerine, ilgisi olmayan kişilere ve basın mensuplarına dağıtmıştır.'' 
     Düz'ün, 22 Ocak 2001 tarihinde yaptığı basın açıklamasında ise banka ve müşteri sırrı kapsamındaki belgeleri çarpıtarak gerçeğe aykırı bir şekilde açıklayarak 4389 sayılı Bankalar Kanunu'nun 22 8 maddesiyle Türk Ceza Kanunu'nun TCK 198 maddesine aykırı eylemde bulunduğu anlaşılmıştır.'' 
     Fezlekenin sonunda, Düz'ün,4389 sayılı Bankalar Kanunu'nun ''adli suç ve cezalar'' başlığını taşıyan 22. maddesinin ''... bankalara ve müşterilerine ait sırları, bu konuda kanunen açıkça yetkili kılınan mercilerden başkasına açıklanamayacağını'' öngören 8. fıkrası ile TCK'nın ''meslek sırrı, ifşa'' fiilini düzenleyen 198. maddeleri uyarınca 1 yıldan 3 yıl 3 aya kadar ağır hapis cezası istemiyle yargılanabilmesi için Anayasa'nın 83. maddesine göre dokunulmazlığının kaldırılması talep edildi. Fezleke, TBMM Başkanlığı'na iletilmek üzere Adalet Bakanlığı'na gönderildi. 




</TEXT>
</DOC>
