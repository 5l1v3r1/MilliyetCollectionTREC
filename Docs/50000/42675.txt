<DOC>
<DOCNO> 42675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sontur15.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Türkiye'nin atacağı adımda kararı TBMM vermeli" 
</HEADLINE>
<TEXT>

     Saadet Partisi SP Genel Başkanı Recai Kutan, ''Terör bahane edilerek özellikle Müslümanlara yönelik ayrımcılık ve baskılar artarsa, İslam adeta potansiyel tehlike olarak görülür ve Müslümanlar dışlanırsa -ki böyle bir gidiş var- bundan bütün dünya zarar görür'' dedi. 
     Kutan, partisinin TBMM grup toplantısın da yaptığı konuşmada, ABD ve batılı diğer ülkeler için demokrasi ve insan haklarının çok önemli olduğunu ama sıra dünyanın güneyine gelince bunların sadece propaganda malzemesi olarak kaldığını söyledi. ABD ve diğer batılı ülkelerin çıkarları için çifte standarttan kaçınmadıklarını, totaliter rejimlerle, diktatörlerle aralarından su sızmadığını, kendilerinden olmayanları küçük gördüklerini iddia eden Kutan, sözlerini şöyle sürdürdü 
     ''Yine maalesef teröre de çifte standartla yaklaştılar. İsrail'in devlet terörünü, Ruanda'da akan kanı, Türkiye'de Güneydoğu'yu, Kafkasları, Cezayir'i, Balkanları... Çocukların, kadınların, yaşlıların, masum insanların öldürülüşünü, yerlerinden yurtlarından edilişini görmezlikten geldiler, bu bölgelere silah sevk ederken ABD'li saygın işadamlarının, silah tüccarlarının kılı kıpırdamadı. Şimdi 30-40 Filistin'li çocuk ve kadının sevinç gösterilerine kızıyorlar, bu durumu bütün Müslümanlara genellemek için televizyonlardan defalarca gösteriyorlar, ama ölümü görüp yaralı kuş gibi babasına sarılan Filistin'li Muhammet'i sadece seyrettiler.'' 
     
     Müslümanlanlar potansiyel suçlu görülürse 
     SP Genel Başkanı Kutan, kendilerinin, annelerini babalarını kaybeden New York'lu çocuklar için de Filistin'li Muhammet'in annesi için de üzüldüklerini vurguladı. Sağduyulu insanların devre dışı kalıp inisiyatifin şahinlerin, paranoyakların eline geçmesi halinde yeni terör olayları, yeni felaketler olacağını savunan Kutan, ''Terör bahane edilerek özellikle Müslümanlara yönelik ayrımcılık ve baskılar artarsa, İslam adeta potansiyel tehlike olarak görülür ve Müslümanlar dışlanırsa -ki böyle bir gidiş var- bundan bütün dünya zarar görür'' dedi. 
     Recai Kutan, ABD'nin yapacağı misillemede Türkiye'den de yardım isteyeceğini, Türkiye'nin terörle mücadele konusunda bütün ülkelerle olduğu gibi bu ülkeyle de işbirliği yapması gerektiğini söyledi. Kutan, şöyle konuştu 
     ''Ancak özellikle burada dikkatli davranmak zorunluluğu vardır. Bir koyup beş alma mantığı ile Türkiye'nin gereksiz maceralara sürüklenmesine izin verilmemelidir. Saadet Partisi buna izin vermeyecektir. Körfez Savaşı'nda bir koyduktan sonra on daha vermek zorunda kaldık. Kimse Türkiye'ye yapılan saldırıları kendilerine yapılmış saymadı, üstelik geçen on yılda milyarlarca dolar zarar ettik ve bunu kimse tazmin de etmedi. Bu sebeple konu yüce Meclis'e getirilmeli ve atılacak adımlar hakkında kararı Yüce Meclis vermelidir.'' 
     SP Genel Başkanı Kutan, konuşmasının son bölümünde anayasa değişikliği ile ilgili düşüncelerini dile getirdi. ABD'ye yapılan son saldırı ve benzeri terör olayları ile başka herhangi bir sebebin demokrasinin gelişmesine engel olmaması gerektiğini ifade eden Kutan, ''Bu nedenle Türkiye'de demokrasinin gelişmesine katkıda bulunacak olan 37 maddelik anayasa değişikliği paketinden geri adım atılmamalıdır'' dedi. 







</TEXT>
</DOC>
