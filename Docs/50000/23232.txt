<DOC>
<DOCNO> 23232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sontur26.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
F tipi kıyak...Cezaevi personeline lojman sağlanacak 
</HEADLINE>
<TEXT>

     Adalet Bakanı Hikmet Sami Türk, F tipi cezaevlerinde çalışmayı cazip hale getirmek için personele cezaevi yakınlarında lojman sağlanmasının amaçlandığını bildirdi. 
     Türk, FP Ankara Milletvekili Zeki Çelik'in ''Adalet Bakanlığı'nın Sincan'da lojman alma girişimine'' ilişkin soru önergesini yanıtladı. F tipi cezaevlerinde görev yapan infaz koruma memurlarının çeşitli zorluklar altında görevlerine devam ettiğini belirten Türk, bu kurumlarda çalışmayı cazip hale getirmek üzere, infaz koruma memurlarının mali ve sosyal haklarında iyileştirmeler yapılması bağlamında bu personele kurumlarına yakın yerlerde görevleri süresince lojman sağlanmasının amaçlandığını bildirdi. 
     Türk, Sincan F Tipi Cezaevi'nde terör suçundan ve çıkar amaçlı suç örgütlerine mensup tutuklu ve hükümlülerin barındırıldığını hatırlattı. Sincan'ın Mareşal Çakmak Mahallesi 28 ada ve 13 parselde kayıtlı ve mülkiyeti gerçek kişilere ait 87 daireden oluşan lojmanların satın alınması amacıyla hukuki ve idari işlemler başlatıldığını belirten Türk, ancak mülk sahipleriyle yapılan pazarlıklarda anlaşmaya varılamadığı için satın alma işleminden vazgeçildiğini açıkladı. 







</TEXT>
</DOC>
