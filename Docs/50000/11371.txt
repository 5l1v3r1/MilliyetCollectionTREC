<DOC>
<DOCNO> 11371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sontur04.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürbulak Sınır Kapısı'nda büyük operasyon 54 kişi gözaltında 
</HEADLINE>
<TEXT>

     Ağrı'nın Gürbulak Sınır Kapısı'nda başlatılan geniş çaplı operasyonlar sürdürülüyor. 3 ayrı operasyonda yurda kaçak sokulan toplam 13 TIR dolusu yaş deri ve çeşitli malzemeler ele geçirildi, aralarında Gümrük Başmüdürü, Yardımcısı ve bir gümrük memurunun da bulunduğu 54 kişi gözaltına alındı. 
     Ağrı Valisi Tahsin Cumhur Ersoy'dan edinilen bilgiye göre, bir süredir devam eden istihbarat bilgilerinin değerlendirilmesi sonucu Gürbulak Sınır Kapısı'nda yoğun bir operasyon başlatıldı. 
     Vali Ersoy, operasyonun ilk aşamasında, yurda kaçak olarak sokulan 6 TIR dolusu yaş deri ele geçirildiğini, sahte beyanname ve vergi kaçakçılığından dolayı yakalanan 13 kişinin çıkarıldığı mahkemece tutuklandığını bildirdi. Operasyonun ikinci aşamasında ise 7 TIR dolusu kaçak malzeme ele geçirildiğini kaydeden Vali Ersoy, bu olayla ilgili olarak da 11 kişinin yakalandığını ve sorgulamalarının sürdürüldüğünü söyledi. Vali Ersoy, operasyonun bu sabah başlatılan aşamasında ise şu ana kadar toplam 30 kişinin gözaltına alındığını, bunlar arasında Gümrük Başmüdürü Ali Deveci ile Yardımcısı ve bir gümrük memurunun da bulunduğunu belirterek, operasyonun yoğun bir şekilde sürdürüldüğünü kaydetti. 




</TEXT>
</DOC>
