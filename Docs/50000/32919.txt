<DOC>
<DOCNO> 32919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sontur22.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilikçiler bayram yapıyor 
</HEADLINE>
<TEXT>

     Anayasa Mahkemesi'nin Tayyip Erdoğan'ın siyasi yasaklı olmadığına ilişkin kararı yenilikçi kanadı sevince boğdu. Yenilikçilerin önde gelen isimlerinden Abdullah Gül, partinin çok kısa bir süre içinde Tayyip Erdoğan'ın genel başkanlığında resmen kurulacağını söyledi. 
     Abdullah Gül, Erdoğan'ın yasaklı olmadığına ilişkin Anayasa Mahkemesi kararını değerlendirirken, "Hareketimiz çok büyük bir ivme kazanacaktır. Artık bu hareketin önünü kesmek çok zor olacak" dedi. Anayasa Mahkemesi'nin kararı için, "Bu karar artık Türkiye'de herşeyin normalleştiğini gösterir. Türkiye'de artık mühendislik yapılmadığını gösterir. Çünkü Türkiye yeteri kadar enerji kaybetti, yeteri kadar dibe vurdu" ifadelerini kullandı. 
     Bu kararla artık hepimiz sahaya inmiş olacağız" diyen Gül, yürüyüşlerinin daha da hızlanacağını ve doğru adımlar atacaklarını söyledi. Gül, "Önümüzdeki hafta başında kurucular kurulumuzu belirleyeceğiz. Gelecek haftasonu veya ondan sonraki hafta başında da müracaatımızı yapacağız" bilgisini verdi. Gül başarılı olacaklarına emin olduğunu da belirtti. 
     Anayasa Mahkemesi'nin Erdoğan'ın yasağını kaldıran kararıyla yenilikçi oluşumdaki lider kim olacağı sıkıntısı da ortadan kalktı. Bir süredir, olumsuz bir karar çıkması halinde "eşit kadrolar" olarak görülen Abdullah Gül, Bülent Arınç, Abdüllatif Şener dışında lider arayışları da gündeme gelirken bu kararla tüm tartışmalar sona erdi. 
     

</TEXT>
</DOC>
