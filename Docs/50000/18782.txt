<DOC>
<DOCNO> 18782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/yazar/ulagay.html </URL>
<DATE> 2001/04/30/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Şimdi gözler özel dış kaynakta 
</HEADLINE>
<TEXT>

     Geçen haftanın gelişmeleri ilginçti. Önce IMF’nin ikinci adamı Stanley Fischer’in "Türkiye’nin mali desteği hak ettiğini" ifade etmesi, ardından Kemal Derviş’in "aranan kan"ın, yani programa destek sağlayacak ek dış kaynağın IMF ve Dünya Bankası tarafından verilmek üzere olduğunu açıklaması kimilerini üzdü, kimilerini ise sevinçten uçurdu. Kemal Derviş’in defterini dürmek için fırsat kollayanlarla IMF ve Dünya Bankası’nın Türkiye’yi batırmak için çaba gösterdiğini kanıtlamaya çalışanlar üzüldüler bu habere. IMF ve Dünya Bankası tarafından sağlanacak mali desteğin Türkiye’nin uluslararası piyasalardaki itibarını geri kazanması için önemli olduğunu bilenler bu haberi memnunlukla karşıladılar. IMF’nin sağlayacağı desteğin krizi bir anda bitireceğini düşünen saftirikler ise bir kez daha kanat takmadan uçuşa geçmenin rüyalarını görmeye başladılar. Borsa da biraz bu gibilerin etkisi altında kanatlandı galiba. 
     
Ayıltıcı uyarılar      Şu anda bizi bekleyen en önemli tehlike, IMF ve Dünya Bankası’ndan gelmesi beklenen desteğin hangi koşullarla verilmekte olduğunun göz ardı edilmesi ve "tamam para geliyor, artık rahatlayabiliriz" havasına girilmesi. Parayı verecek olan IMF’nin Başkanı Koehler, buna ortam hazırlayan ABD Maliye Bakanı O’Neill ve onları zar zor ikna eden Kemal Derviş, bu tehlikeyi sezdikleri için uyarı üstüne uyarı yapıyorlar, "bu Türkiye için son şans", "bu programı da yürütemezseniz bir daha zırnık koklatmayız", "banka ve telekom yasaları çıkmazsa destek suya düşebilir" mesajları veriyorlar ama bunları kaç kişi, ne kadar ciddiye alıyor bizde, doğrusu merak ediyorum. Hala yirmi yıl öncesinin anlayışıyla bakanlık yapan ve akılları sıra ülkenin ya da halkın çıkarlarını koruyan zevatın, durumun nezaketini ne kadar anladığı konusunda da ciddi kuşkularım var. "IMF parayı versin, biz icabına bakarız", anlayışı hala silinebilmiş değil. 
     Bizim, bu yıl gelmesi beklenen 14.3 milyar dolarlık resmi dış desteği iyi kullanır ve Kemal Derviş’in "Güçlü Ekonomiye Geçiş Programı"nı başarıyla uygularsak, bu desteğin yeni desteklerle, proje kredileriyle artırılması da mümkün ama bunların ötesinde önemli olan şey Türkiye’ye özel dış kaynak akımının yeniden başlaması. 
     
Özel sektör dışa bağımlı      Kemal Derviş’in açıkladığı "Güçlü Ekonomiye Geçiş Programı"nda yer alan ilginç bir paragrafta şöyle deniyor "Son yıllarda kamu kesimi borçlanma ihtiyacındaki artış, özel bankaların reel ekonomiye kaynak sağlamaktan uzaklaşarak kamu açıklarını finans etmeye yönelmelerine yol açmıştır. Devlet iç borçlanma senetlerinin mevduat bankalarının toplam aktifleri içindeki payı 1990 yılında yüzde 10’dan 1999 yılında yüzde 23’e çıkmıştır. Aynı dönemde özel sektöre açılan kredilerin toplam aktifler içindeki payı ise yüzde 36’dan yüzde 24’e inmiştir." 
     Türkiye’deki bankaların özel sektöre açtıkları kredilerin toplam banka aktifleri içindeki payını ya da milli hasıladaki GSMH’deki payını, çeşitli ülkelerdeki uygulamayla karşılaştırdığımızda da Türkiye’deki oranların komik kaldığını görüyoruz. 
     Bu koşullarda özel sektöre tek bir seçenek kalıyor dönem dönem daha da ucuza gelen dış kredilere yönelmek. Bu arada özel ticari bankaların, sağladıkları dış kredilerin bir bölümünü de gene kamu kesiminin finansmanında kullandıklarını biliyoruz. Yani biz, kamu açıklarını büyüttüğümüz için giderek daha fazla dış krediye bağımlı hale gelmişiz ve özel bankalar da bu operasyona aracılık etmiş. 
     
Tırmanan özel borçlar      Bu gidişin kaçınılmaz sonucu, özel sektörün ve ticari bankaların dış borcunun, son 10 - 12 yılda büyük bir hızla büyümesi olmuş. Grafikte de görüldüğü gibi, 1990 öncesinde özel dış borçların toplamdaki payı yüzde 15 dolayındayken 2000 yılında bu pay yüzde 45’i geçmiş, yani üçe katlanmış bu oran. Eldeki veriler, sanayi üretimiyle ve ekonomideki canlanmayla özel dış kaynak girişi arasında da güçlü bir ilişki bulunduğunu gösteriyor. 
     Şimdi önemli olan şey, IMF - Dünya Bankası desteğini sağlama alıp özel dış kredi akışının yeniden canlanmasını sağlamak. Banka sistemimizin özel sektöre makul koşullarla daha fazla destek sağlaması kuşkusuz programın hedeflerinden biri, ancak şu anda dış kredi akışı özel sektör için hayati önem taşıyor ve ekonomide beklenen canlanma da büyük ölçüde buna bağlı görünüyor. 
     
Ecevit olayı      DSP’nin dünkü kongresinde Bülent Ecevit’i izlerken farklı düşünceler geçti kafamdan. 1957’de genç bir adam olarak politikaya atılan Ecevit, dünkü kongrede de açıkça görüldüğü gibi, kapasitesi hayli sınırlanmış bir adam durumunda bugün. Bunun izlerini hemen her hareketinde fark ediyorsunuz. Ne var ki aynı Ecevit, fevkalade zor koşullarda, Türkiye’nin kapsamlı bir yapısal değişikliğe zorlandığı bir ortamda ülkenin başbakanı. Sınırlanan kapasitesine karşın bu zor misyonun başarılmasına öncülük edebilirse, siyasi kariyerini önemli bir başarıyla kapatma şansını da yakalamış olacak Sayın Ecevit. 
     Sayın Ecevit’in ilginç bir misyonu var sanki. 1980 öncesinde de başbakan olan Sayın Ecevit, ekonomideki çıkmazı derinleştirdiği için iktidardan uzaklaşmış, iktidarı ondan devralan Süleyman Demirel, gelinen noktada radikal nitelikteki "24 Ocak kararları"nı almak zorunda kalmıştı. 
     Yirmi yıl sonra, 1999 yılında yeniden başbakan olan Sayın Ecevit, bu kez devraldığı borç sarmalını kırmak ve ekonominin önünü açmak için ilk iş olarak IMF ile anlaştı ve ekonominin önünü açacak bazı önemli adımlar atıldı. Ancak Sayın Ecevit’in bunun yeterli olmadığını görmesi için iki kriz yaşamamız gerekti. Birikimli kişileri siyasete kazandırma konusunda da hayli başarılı olan Sayın Ecevit şimdi son keşfi Kemal Derviş’le yeni bir şans deniyor. 
     
Berlusconi ve Çağlar      Toplam 14 milyar dolarlık bir servete sahip olduğu tahmin edilen medya patronu Silvio Berlusconi, İtalya’da iki hafta sonra yapılacak seçimin favorisi durumunda. İngiltere’nin iş alemine yakın The Economist dergisi, bu haftaki sayısında Berlusconi’yi kapak konusu yapmış ve "Berlusconi neden İtalya’yı yönetmemeli " başlığını atmış. Derginin içinde yer alan araştırmada da Berlusconi’nin işlediği suçların, yargılandığı ve hüküm giydiği davaların bir dökümü yapılmış. Bugünün dünyasında yolsuzlukla, rüşvetle, vergi kaçırmakla, adam kayırmakla suçlanan siyasetçinin kabul görmesi çok zor artık. Cavit Çağlar’ın son durumu ve siyasette "Demirel ekolü"nün tasfiyesi de işte bu çerçevede yerli yerine oturuyor. 
     
     







Sistem sorunu 


Başkasının gölgesi... 


Margarita Papandreu ve Mevhibe İnönü 


Dünyanın Derviş merakı 


Özkan en arkada, Temizel evde, DSP iktidarda... 


Sosyal demokrat holdingçilik 


Pişkinsüt 


Marangozun ve muslukçunun parası 


Şimdi gözler özel dış kaynakta 


Besici küpe’ peşinde 


</TEXT>
</DOC>
