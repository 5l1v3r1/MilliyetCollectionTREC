<DOC>
<DOCNO> 28087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sonspo07.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin en pahalı futbolcusu kim.. 
</HEADLINE>
<TEXT>

     Türkiye'nin en çok bonservis ücreti istenen Erzurumspor kalecisi Adnan Guşo'ya talip çıkmadığı bildirildi. 
     Erzurumspor Basın Sözcüsü İhsan Çelebi,9.5 milyon dolar bonservis ücreti belirlenen Bosna-Hersekli kaleci Adnan Guşo için şimdiye kadar herhangi bir kulüpten teklif gelmediğini belirterek, ''Guşo için bir talipli çıkmasını temenni ediyoruz'' dedi. 
     Türkiye'nin en yüksek bonservisli oyuncusu unvanını taşıyan Guşo için talip çıkması halinde her türlü kolaylığı sağlayacaklarını kaydeden Çelebi, isteyen olması halinde Guşo'nun bonservis ücretinde indirim yapabileceklerini söyledi. 
     Öte yandan, geçen sezon 2. Lige düşen Erzurumspor'un bazı oyuncularına Süper Lig ekiplerinden teklifler geldiği öğrenildi. Gaziantepspor'un Ali Yılmaz'ı istemesinden sonra Süper Lig'in yeni ekiplerinden Malatyaspor'un Yugoslav kaleci Koraç, İstanbulspor'un ise gurbetçi oyuncu Ergin'e talip olduğu belirtiliyor. Malatyaspor ve İstanbulsporlu yöneticilerle görüşmelerin sürdüğü, iki oyuncunun durumunun iki gün içinde netlik kazanacağı kaydedildi. Sezon sonunda Ali Yılmaz'ı isteyen Gaziantepsporlu yöneticilerle de görüşmelerin sürdüğü öğrenildi. 







</TEXT>
</DOC>
