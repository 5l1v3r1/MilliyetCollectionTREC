<DOC>
<DOCNO> 27792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/guncel/gun01.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sizin kalbiniz yok mu 
</HEADLINE>
<TEXT>

71 yaşındaki emekli öğretmen romatizma tedavisi için gittiği Kızılay'da kalp krizi geçirdi. Hastane hastane dolaştırılan Aliye öğretmeni üç devlet hastanesi de 'Boş yatak yok' diye almadı 
     ÖMER ERDEM, AYŞEGÜL AYDOĞAN İstanbul 

     Tedaviye gittiği Kızılay Tıp Merkezi'nde kalp krizi geçiren 71 yaşındaki emekli öğretmen Aliye Düzel, tedavi için ambulansla gittiği üç devlet hastanesinin kapısından da çevrildi. Aliye öğretmen, kendisi için saniyeler bile büyük önem taşırken, 2.5 saat uğraşan yakınlarının temin ettiği 1.5 milyar lirayla özel bir hastaneye yatırılabildi. 
     
     O, görevini hiç aksatmadı 
     Aliye Düzel, 32 yıl boyunca kutsal öğretmenlik görevini yaptı, ülkesine sayısız başarılı öğrenci yetiştirdi. İlerleyen yaşıyla romatizmaları artan Düzel, polis emeklisi eşi Ramazan Düzel'le önceki gün akupunktur tedavisi için Kızılay Pendik Şubesi'ne bağlı Altıntepe Tıp Merkezi'ne gitti. 
     
     Hayata döndürüldü 
     Tedavi sırasını beklerken, Aliye öğretmen fenalaştı ve kalbi durdu. Önce kalp masajı yapıldı ancak Aliye öğretmenin kalp atışları normale dönmedi. Bunun üzerine dört kez elektroşok verildi. Kalp yeniden normal ritmine döndü. İlk müdahaleden sonra ambulansla Siyami Ersek Kalp ve Damar Cerrahi Merkezi'ne gönderilen Aliye öğretmen nefes almaya başladı, ancak şuuru kapalıydı. 
     
     "Alamayız" turu 
     Hastaneye varıldığında ambulanstan indirilen Aliye öğretmen, "yer yok" gerekçesiyle geri çevrildi. Ambulansa tekrar bindirilen Aliye Öğretmen, daha sonra getirildiği Haydarpaşa Numune’ye de kabul edilmedi. 
     "İnsanlık dersi" bitmedi. Koşuyolu Kalp ve Damar Cerrahi Hastanesi de yılların hocasını kabul etmeyince, yeğenleri, 1.5 milyar lira karşılığı Aliye Düzel'i Özel Acıbadem Hastanesi'ne yatırdı. 
     
     Yeminler cüzdanda 
     Olayı değerlendiren Altıntepe Tıp Merkezi Müdürü Hacıoğlu da, "Bizim nezaretimizde hasta üç devlet hastanesine götürülmüş. Hiçbiri kabul etmemiş. Hipokrat yeminlerini cüzdanlarında unutmuşlar" değerlendirmesinde bulundu. 
     
     İşte belge 
     Kızılay Altıntepe başhekimi, doktor ve hemşireleri, düzenledikleri tutanakla Aliye öğretmenin üç devlet hastanesinde de yatağımız yok’ gerekçesiyle geri çevrildiğini belgelediler. 
     



 GÜNCEL 























</TEXT>
</DOC>
