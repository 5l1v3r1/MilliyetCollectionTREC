<DOC>
<DOCNO> 28138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/ekonomi/eko05a.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövizin beş ateşleyicisi 
</HEADLINE>
<TEXT>

Dövizdeki hareketlenmeyi değerlendiren uzmanlar beş neden üzerinde duruyor En önemli neden ise sendikasyonlar ve spekülatif atak 
     TARIK YILMAZ 

     Borç takasından sonra düzeleceği tahmin edilen piyasaların ters tepki vermesi, doların yükselişini de beraberinde getirdi. Merkez Bankası MB , hafta başından bu yana sürekli yükselen doları durdurmak için rezervlerini eritiyor. Uzmanlar, FP davasının moral etkisi yanında, dövizde hareketi beş temel etkene bağlıyorlar. Bu etkenler şöyle 
     
     1.Sendikasyonlar 
     Bankacılık sisteminin takasla açık pozisyonlarında ciddi bir azalma olmasına karşın, sektörün önde gelen bankalarının haziranın son haftası 480 milyon, temmuzda 1 milyar 280 milyon dolarlık sendikasyon kredisi geri ödemesi bulunuyor. Bankalar, maliyetler yükseldiği için yurtiçinden karşılama yoluna gidebiliyorlar. Bu da dolara talebi artırıyor. 
     
     2. Merkez’in silahı 
     Net döviz pozisyonu 4 katrilyon lira ekside bulunan Merkez Bankası’nın piyasalara müdahale şansı giderek azalıyor. Gecelik faizi yüzde 63’te günlük binde 2 getiri tutan MB, daha cazip görünen dolara geçişi önleyemiyor. 
     
     3. Bilanço makyajı 
     Döviz borçları çok yüksek olduğu dönemlerde doların fiyatını koruyan yerli bankalar, takas sonrası saf değiştirdi. Varlıklarının yaklaşık 6 - 7 milyar dolarını dövize çeviren bankalar, takasta 1 milyon 160 bin liradan aldıkları dövizli bonolarının getirisini bilançolarına yansıtmak istiyor. 
     
     4. Spekülatif atak 
     Yabancı bankaların da dövizde spekülatif ataklarını hızlandı. Günlük binde 2 gibi bir maliyetle TL cinsinden borçlanan yabancılar, bu borçla sabah düşük fiyattan döviz alıp akşam satarak günde yüzde 3 ile 10 arasında getiri sağlıyor. 
     
     5. Fazla para 
     Hazine’nin 27 Haziran’da yapacağı son dönemlerin en önemli iç borç geri ödemesi piyasada aşılması gereken bir diğer kritik konu olarak görülüyor. 4.5 katrilyon geri ödemesi olan Hazine, itfanın 2.5 katrilyon lirasını açacağı 4 aylık 133 gün bono ihalesiyle çekecek. Piyasalar şimdiden piyasada kalacak 2 katrilyona yakın fazla paranın ne olacağını tartışıyor. 
     
Merkez dün de doları frenleyemedi      Dolar üçüncü kez 1 milyon 300 bin lira sınırını denedi. Merkez Bankası MB yükselişi engellemek için son üç günde 750 milyon dolarlık satış yapmak zorunda kaldı Dolar serbest piyasada günü 1 milyon 285 bin liradan tamamlarken MB gösterge dolar kurunu 1 milyon 274 alış, 1 milyon 280 bin satış olarak açıkladı. Böylece dolar hafta başından bu yana yüzde 7,3 değer kazandı. Sabah gelen taleple yüksek açılan piyasaya MB, 1 milyon 283 bin liradan 252 milyon dolar satış yaparak müdahale etti. Talep durmayınca fiyatlar 1 milyon 300 bin sınırına dayandı. Akşam da yerli bankalar satışa geçerek tırmanışı durdurmaya çalıştı. 
     



 EKONOMİ 
























</TEXT>
</DOC>
