<DOC>
<DOCNO> 21950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sondun15.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Hükümet Sözcüsü Reppas Türk Yunan ilişkilerini övdü 
</HEADLINE>
<TEXT>

     Yunanistan Hükümet Sözcüsü Dimitri Reppas, Türk-Yunan ilişkilerinin geçmişe kıyasla ''hiçbir zaman olmadığı kadar iyi noktada'' olduğunu söyledi. 
     Reppas, yaptığı basın toplantısında, hükümet tarafından Türkiye ile ilişkiler alanında belirlenen politikanın başarıyla uygulandığını kaydetti. 
     Reppas, ''Belirlenen politikanın başarılı uygulaması ve sayın Papandreu'nun girişimleri sonucu, Türkiye ile ilişkilerimiz geçmişte hiç tanık olunmadığı kadar iyi bir noktaya gelmiş bulunuyor. İzlediğimiz politika sonuç veriyor. Bunun bir örneği de Kıbrıs'ın Rum Kesimi AB üyeliği sürecidir'' diye konuştu. 
     Türkiye'de F tipi cezaevlerinin kullanımının insan haklarının ihlali anlamına gelip gelmediğine ilişkin soruları da yanıtlayan Reppas, şunları söyledi 
     ''Hükümetimiz, birçok kez bu durumu kınamıştır. Türkiye'de halk, kısıtlı demokratik haklardan dolayı Avrupa'daki gibi hareket edemiyor. Bütün bunlar, Türkiye-AB Katılım Ortaklığı Belgesi çerçevesinde değerlendirilecektir. Biz, Türk halkının ve Avrupa'nın çıkarı için çağdaş ve demokratik bir Türkiye istiyoruz.'' 
     Bu arada Yunanistan Dışişleri Bakanlığı Sözcüsü Beglitis, Türkiye'nin F tipi cezaevlerine ilişkin bazı düzenlemeler yaptığını, ancak henüz yapılacak çok şey bulunduğunu savundu. 
     Beglitis, yaptığı basın toplantısında, Dışişleri Bakanı Yorgo Papandreu'nun bu konuda Türkiye'ye ılımlı tepki gösterdiğine ilişkin iddiaların gerçekleri yansıtmadığını vurguladı. 
     Türkiye'den ikili ilişkiler ve Kıbrıs konusunda çelişkili mesajlar geldiğini de savunan Beglitis, ''Ancak güven artırıcı önlemler çerçevesinde sınırların mayınlardan arındırılması örneği, olumlu gelişmeler de var'' dedi. 
     Beglitis, Kıbrıs konusunda ise Türkiye'nin tavrını ''çıkmaz sokak'' olarak niteledi ve bu tavırda değişiklik olmadığını söyledi. 
     







</TEXT>
</DOC>
