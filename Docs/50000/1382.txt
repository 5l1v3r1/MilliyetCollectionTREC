<DOC>
<DOCNO> 1382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/son/sontur03.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dopingli atlara da af geliyor 
</HEADLINE>
<TEXT>

     "Şartla Salıverme ve Cezaların Ertelenmesine İlişkin Yasa" ile getirilen afla ilgili tartışmalar sürerken atlara da af getiriliyor. 
     TBMM Tarım, Orman ve Köyişleri Komisyonu'nda, "At Yarışları Hakkında Yasa" ile ilgili oluşturulan Alt Komisyon çalışmalarını tamamladı. Alt Komisyonun yeniden düzenlediği tasarı Tarım, Orman ve Köyişleri Komisyonu'nda yarın görüşülecek. 
     Tasarıyla, "mülkiyetinde, ortaklığında veya kirası altındaki atları yarışlarda koşturan at sahipleri ile antrenör, jokey, jokey yamağı, binici, seyisleri gibi hizmetlileri ile yarışlarda görevlendirilenlerden yarış dürüstlüğüne aykırı hareket edenler ve disiplini bozanlar"a verilecek cezalar düzenleniyor. Tasarıya göre, bu şekilde hareket edenlere ihtar cezası, 250 milyon liradan 1 milyar liraya kadar para cezası, yarışlardan men cezası verilecek. 
     Tasarı, doping halinde ise daha ağır cezalar öngörüyor. Buna göre, atın dopingli koşturulduğunun belirlenmesi halinde atın bakım ve idmanıyla doğrudan ilgili hizmetlilere ilk seferinde 1 yıla kadar meslekten men ve 1 milyar lira para cezası, dopingin tekrarında ise yarışlardan ve meslekten ömür boyu men cezası verilecek. Tasarıya göre, dopingli koşturulduğu belirlenen at ilk defasında 1 yıl, ikinci defasında 2 yıl süreyle, üçüncü defasında ise ömür boyu koşulara katılması yasaklanacak. 
     Tasarıyla, yasanın yürürlüğe girmesinden önce verilen disiplin cezalarının bir defaya özgü olmak üzere tüm snuçlarıyla birlikte affedilmesi öngörüyor. Daha önce işlenen ve henüz soruşturması süren suçlarla ilgili olarak ilgililer ve atlar hakkında soruşturma ve kovuşturma yapılmayacak. 




</TEXT>
</DOC>
