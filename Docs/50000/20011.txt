<DOC>
<DOCNO> 20011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sonspo10.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray geçen sezonun gerisinde kaldı 
</HEADLINE>
<TEXT>

     Galatasaray, şampiyon olduğu 1999-2000 sezonuna göre, bu sezon daha kötü bir grafik çizdi ve geçen yıla göre geride kaldı. 
     Sezona, takımdan ayrılan Teknik Direktör Fatih Terim'in yerine Rumen Mircea Lucescu'yu, Hakan Şükür'ün yerine de Mario Jardel'i alarak başlayan Galatasaray, 2000-2001 sezonunda da şampiyonluk yarışında bulunmasına rağmen, rahat değil. 
     Geçen sezon 31. haftada şampiyonluk yarışında oldukça iyi bir performans gösteren sarı-kırmızılılar, 75 puan toplamıştı. Galatasaray, bu sezon ise aynı hafta sonunda 67 puan alabildi. 
     Galatasaray, geçen sezon 31 haftada 23 galibiyet, 6 beraberlik, 2 de yenilgi alırken, bu sezon ise 21 galibiyet, 6 beraberlik, 4 de yenilgi elde etti. 
     
     Yüzde 63 fazla gol yediler 
     Galatasaray'ın bu sezon savunması geçen yıla oranla daha zayıflarken, ''Cim Bom''un gol yeme oranı yüzde 63 oranında arttı. 
     Geçen sezon 31. hafta sonunda kalesinde toplam 21 gol gören Galatasaray, bu sezon ise şimdiye kadar 33 gol yiyerek savunmasında daha kötü bir performans çizdi. 
     Sarı-kırmızılıların, golcülük özelliğinde ise pek fazla bir değişiklik yaşanmadı. Galatasaraylı futbolcular, geçen yıl bu dönemde attıkları 71 golün bir eksiğini 70 bu sezon filelere göndermeyi başardı. 
     
     Geçen sezon rahattılar 
     1999-2000 sezonunda şampiyonluk yarışında 31. hafta sonunda en yakın rakibi Beşiktaş'ın 6 puan önünde rahat durumda bulunan Galatasaray, bu sezon ise büyük sıkıntı yaşıyor. 
     Geçen yılın şampiyonu, bu sezon kalan 3 haftada Fenerbahçe ile aynı puan ve averajla ikinci durumda bulunurken, Ankaragücü, Gaziantepspor ve Trabzonspor ile zorlu maçlar oynayacak. 






</TEXT>
</DOC>
