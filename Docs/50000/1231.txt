<DOC>
<DOCNO> 1231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sontur06.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına operasyonunda 12 sanık Adliye'ye sevk edildi 
</HEADLINE>
<TEXT>

     Emniyet Genel Müdürlüğü Kaçakçılık ve Organize Suçlar Daire Başkanlığı ile Antalya Emniyet Müdürlüğünün bazı akaryakıt şirketlerine yönelik sürdürdüğü ''Fırtına Operasyonu''nda gözaltına alınan 19 sanıktan 12'si, polisteki sorgularının ardından bu sabah adliye sevkedildi. 
     Antalya Emniyet Müdürlüğü Organize Suçlar Şube Müdürlüğü'nde sorgulanan 12 sanık, Cumhuriyet Savcılığı'na çıkarılmadan önce Adli Tıp'a getirildi. Sanıklar burada sağlık kontrolünden geçirildikten sonra, Cumhuriyet Savcılığı'na sevkedildiler. Sanıkların sorgusu, arazi yolsuzluğu ile ilgili açılan ''Çalkaya Davası''na da bakan Cumhuriyet Savcısı Yusuf Hakkı Doğan tarafından yapılıyor. 
     Bu arada, Kemer'deki gemi kazası nedeniyle ''toplu insan kaçakçılığı'' suçlamasıyla açılan soruşturma kapsamında gözaltına alınan Ray Denizcilik görevlileri Tayfun Yelken ve Murat Yılmaz da bu sabah Adli Tıp'ta sağlık kontrolünden geçirildikten sonra Cumhuriyet Savcılığı'na sevkedildi. 




</TEXT>
</DOC>
