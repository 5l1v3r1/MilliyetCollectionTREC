<DOC>
<DOCNO> 45983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sonspo05.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutto Sport "Kaladze -Emre takası yapılabilir" 
</HEADLINE>
<TEXT>

     İtalyan Tutto Sport Gazetesi, AC Milan'dan Kakha Kaladze ile FC Inter'den Emre Belözoğlu'nun takas yapılabileceğini savundu. 
     Gazetede manşetten verilen haberde, AC Milan Teknik Direktörü Fatih Terim'in, bir orta alan oyuncusu istediği ve gözdesinin halen Emre olduğu belirtildi. Tutto Sport'a göre Terim, Perugia maçında savunmada hatalar yapan Gürcü Kaladze'yi FC Inter'e önererek, yerine uzun zamandır talep ettiği Emre'yi almak istiyor. 
     Haberde, ''Milan, Emre için Inter'in kapısını her seferinde çaldığında yanıt olarak 80 milyar lireti yaklaşık 49 trilyon lira 
     buldu. Ama Kaladze'nin takası Inter'e de cazip gelebilir'' denildi. 
     Kaladze de basında yer alan demeçlerinde, ''Eğer bana güven olmazsa ve oynatılmazsam, ayrılmayı tercih ederim'' diye konuştu. 23 yaşındaki Gürcü futbolcu için SS Lazio'nun da temasa geçtiği söyleniyor. 
     Emre'nin AC Milan'a gelememesi durumunda ise çözüm olarak Perugia'dan Baiocco, Benfica SL Lizbon'dan Meira ve Modena'dan Milanetto'yu da izlendiği ileri sürüldü. 
     Gazete, geçen hafta da FC Barcelona'dan Francesco Coco ile FC Inter'den Emre'nin takas edileceğini öne sürmüştü. 
     Bu arada 14 Ekim Pazar günü sahasında Venezia ile karşılaşacak olan AC Milan'da, teknik direktör Terim'in takımda yeniden değişiklik yapacağı söyleniyor. Kırmızı-siyahlılara geldikten 1 hafta sonra sakatlanan Ümit'in ise Venezia karşısında Kaladze'nin yerini alarak ilk 11'de forma giymesi bekleniyor. 
     Öte yandan Corriere dello Sport Gazetesi'ne bir demeç veren Manuel Rui Costa, ''İlk olarak Milan ile kazanacağım, daha sonra Dünya Şampiyonası'nda eğleneceğim'' dedi. 
     






</TEXT>
</DOC>
