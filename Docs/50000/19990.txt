<DOC>
<DOCNO> 19990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/soneko15.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılık yasa tasarısı bugün 17.00'de Meclis'te 
</HEADLINE>
<TEXT>

     Devlet Bakanı ve Hükümet Sözcüsü Tunca Toskay, öncelikli yasalar arasında yer alan bankacılık kanununda değişikliği öngören yasa tasarısının, üç bakandan oluşan komisyonun yapacağı son değerlendirme sonrası, bugün Meclis'e sevk edileceğini bildirdi. 
     Toskay, Bakanlar Kurulu toplantısı sonrası yaptığı açıklamada, Bankalar yasa tasarısının, bakanlardan oluşan komisyon tarafından yeniden değerlendirileceğini, bu değerlendirme sonrası tasarının bugün 17.00'ye kadar Meclis'e sevk edileceğini vurguladı. Değerlendirme çalışmasında tasarı, amme alacaklarının tahsilatı dahil çeşitli yönleriyle yeniden ele alınacak. Toskay'ın verdiği bilgiye göre, bankacılık yasa tasarısını değerlendirmek üzere bakanlardan oluşan üçlü komisyonda, Devlet Bakanları Recep Önal, Yüksel Yalova ve Faruk Bal yer alıyor. 
     Toskay Bankalar Yasa Tasarısı'nın, kamuoyunun hassasiyeti gözönünde bulundurulacak şekilde düzenleneceği bildirildi. 
     Toskay, Türk Telekom'un özelleştirilmesine ilişkin yasa tasarısı taslağının toplantıda ele alınıp alınmadığına yönelik bir soru üzerine, bu konunun toplantıda görüşülmediğini söyledi. 






</TEXT>
</DOC>
