<DOC>
<DOCNO> 31782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/guncel/gun12.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Aile boyu fidye operasyonu 
     ELVAN EZBER 

     Bağcılar’da 20 bin mark borçlu olduğu Şerafettin Kural’la birlikte yeğeninin oğlunu kaçıran Ramazan Dural yakalandı. Beyoğlu’ndaki bir evde tutulan H.R.D. kurtarılırken, beş kişi de gözaltına alındı. Suçunu itiraf eden Dural, şunları söyledi "Yeğenim, oğlu ile düğün için İstanbul’a geldi. Çok parası olduğunu biliyordum. Çocuğu kaçırıp borcumu ödemeyi düşündüm. Arkadaşlarımla çocuğu kaçırıp fidye istedik." 
     
     Klima hırsızlarına dikkat 
     İSTANBUL Milliyet 

     İstanbul ve Kocaeli’de, eskiden çalıştıkları elektrik şirketinin teknisyen kartıyla girdikleri baz istasyonlarındaki klimaları çalan Onur Uçar ve Suat Türkoğlu yakalandı. Girdikleri 15 baz istasyonundan 12 klima çalan Uçar, "Bir yıl önce bir firmada teknisyen olarak çalışmıştım. O zamandan kalan kimlik kartımı gösterip, İnceleme yapacağım’ diyerek istasyona giriyordum. Söktüğüm klimayı araca koyup götürüyordum" dedi. 
     
     Tokat’ta 1 terörist öldürüldü 
     Tokat’ın Reşadiye ilçesi kırsal kesiminde sürdürülen operasyonda, terör örgütü TKPML TİKKO üyesi bir kişinin silahıyla birlikte ölü ele geçirildiği bildirildi. Reşadiye ilçesi kırsal kesiminde operasyonlarını sürdüren güvenlik güçleri, Sazak köyü yakınında bir grup teröristle karşılaştı. Güvenlik güçlerinin "dur" ihtarına ateşle karşılık veren teröristlerle girişilen çatışmada, bir terörist öldürüldü. Bölgede operasyonlar sürdürülüyor. 
     
     Hizbullahçı kucağa düştü 
     DİYARBAKIR DHA 

     Diyarbakır’da polisin yaptığı bir tatbikat sırasında güvenlik güçlerine ateş etmek isteyen Hizbullah militanı Şaban Elhatusaru yaralı ele geçirildi. Diyarbakır Emniyet Müdürlüğü’nün rutin tatbikatları sırasında durdurulan 21 H 0039 plakalı halk otobüsünde bulunan bir kişi, kaçmak istedi. Polisin "dur" ihtarı üzerine, üzerinde taşıdığı Takarof tabancayı çeken Elhatusaru, ateş edilerek yaralı yakalandı. Halk otobüsünde şüpheli görülen bazı kişiler de gözaltına alındı. 
     
     Eski polis, eski polisi vurdu 
     Aksaray’da otoparkçılık yapan emekli polis Celalettin Ocaklı’yı üç gün önce bacağından vurarak yaralayan eski Özel Timci Selim Kostik yakalandı. Langa Bostan Sokak’taki otoparkta, çıkan çatışmada, bitişikteki lokantada yemek yiyen Abdülkadir Kaya da yaralandı. Kostik, "Celalettin Ocaklı’nın, ağabeyim Nejat Kostik’e küfür ettiğini öğrenince konuşmak için otoparka gittim. Bana hakaret etti. Sinirlerime h kim olamadım. Silahımı çekerek vurdum" dedi. 
     
     Emlakçının intiharı 
     Ekonomik sıkıntılar nedeniyle bunalıma girdiği belirtilen emlakçı Murteza Kuşçu, tabancayla başına ateş ederek intihar etti. Üsküdar’da emlakçılık yapan Kuşçu 43 , önceki akşam işyerini kapadıktan sonra, saat 23.30 sıralarında, 34 YM 214 plakalı otomobiliyle Kayışdağı Ferhatpaşa Caddesi'ne gitti. Burada araçtan inen Kuşçu, ormanlık alana giderek başına tek el ateş etti. Kuşçu, olay yerinde ölürken, olayla ilgili soruşturma başlatıldı. 
     
     Yoksul, dişine bakmıyor 
     Diş sağlığına verilen önem gelir ve eğitim düzeyine göre değişiyor. Varoşlarda yaşayan insanların ağız sağlığına dikkat etmediğini belirten Esenler İnci Ağız ve Diş Sağlığı Polikliniği doktorlarından Reha Tokgöz, "Gecenin bir vakti geliyorlar. Çekmekten başka çare kalmıyor. Yani hasta kendi teşhisini kendisi koymuş olarak geliyor" dedi. Doktor Nesrin Koçer de menenjit, böbrek rahatsızlıklarının çürük dişlerden kaynaklandığını belirtti. 
     



 GÜNCEL 





















</TEXT>
</DOC>
