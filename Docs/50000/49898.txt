<DOC>
<DOCNO> 49898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/guncel/gun08.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayraklı elbise saygısızlık mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Amerikalılar, 11 Eylül saldırılarının ardından ABD bayraklı tişörtlerle gezmeye başlarken, Cumhuriyet Bayramı’nda bazı öğrencilerin, Türk Bayrağı baskısı bulunan tişörtlerinin "yasak" diye toplatılması tepkilere yol açtı. Bayrağı sevmek suç mu Yoksa, ABD’liler ve İngilizler bayraklarını daha mı az seviyor Bayraklı tişört giymek bayrağa karşı saygısızlık mı İşte görüşler. 
     
Turan Tayan ANAP Milletvekili      Bizim saygımız farklıdır 
     Türkiye’nin bayrağa yaklaşımı ABD’nin bayrağa yaklaşımından farklıdır. Onlar 50 senedir bayrağı papucuna, pantolonuna omuzuna, göğsüne koyar. Biz de bu daha disiplinli, daha farklı bir yaklaşımla yapılır. Bizde kürsüye de bayrak koyamazsınız. Kanun bu. Biz Bayrak Kanunu’nda kamusal kurumların sürekli bayrak asmasını sağlayacak bir değişiklik yaptık. Bayrağın yaygınlaşması, sembolleşmesi, her yerde taşınması, öpülmesi gibi bir takım yeni yaklaşımlar söz konusu olabilir. Simgeleşmiş bazı inançlarımızı dikkate almak koşulu ile bunlar değerlendirilebilir. Ancak ülkeden ülkeye bayrakla ilgili yaklaşımlar farklı. Türk milletinin bayrağa olan saygısı titizliği çok farklıdır. 
     
Doç. Dr. Fatih Mahmutoğlu      Yasalar yasaklıyor 
     Türk Bayrağı Kanunu’nun 7. maddesi bazı yasaklar öngörüyor Türk bayrağı yırtık, sökük, yamalı, delik, kirli, soluk, buruşuk veya layık olduğu manevi değerleri zedeleyecek herhangi bir şekilde kullanılamaz. Resmi yemin törenleri dışında her ne maksatla olursa olsun, masalara kürsülere örtü olarak serilemez. Oturulan veya ayakla basılan yerlere konulamaz. Bu yerlere ve benzeri eşyaya bayrağın şekli yapılamaz. Elbise veya üniforma şeklinde giyilemez. Bu Türk bayrağını ne şekilde kullanılıp kullanılamayacağına ilişkin bir hükmü içermektedir. Bunu dar yorumlamamak gerekir. TCK 145. maddesi de Türk bayrağına yönelik tahkir edici eylemleri bir ile üç yıla kadar ağır bir biçimde cezalandırır. 
     
Ali Coşkun AK Parti Milletvekili      Sigarada da vardı 
     Ben çocukların ve firmanın bayrak sevgisi ile bunu yaptığına inanıyorum. Bayrağa bürünmek ülkeye sevgidir. Türkiye yasakçılıkla bir yere gidemez. Türkiye hala evrensel hukuk devleti olamadı ama bir kanun devleti olduğu için kanunlarda ki yasaklar da ceza doğuruyor. Yoksa bayrak elbette kutsaldır. Vatanını bağımsızlığını ve bütünlüğünü gösterir. 1950’li yıllarda TEKEL’in imal ettiği sigaraların üzerinde ağıza yakın yerde ay yıldız vardı. Sigara içildikten sonra yere atıldığında ay yıldız da çiğnenirdi. Ankara Türk Ocağı’nda ortaokul zamanında yerlerden izmaritleri toplardık, ay yıldızlar çiğnenmesin diye. Menderes’e durumu açıkladık. O da ay yıldızlı sigaraları yasaklattı. 
     
Prof. Dr. Arif Esin İstanbul Üniv.      Severseniz giyersiniz 
     Her devletin bayrağı vardır. Vatandaşların saygı göstermesi gerekir, göstermezse suç teşkil eder. Ama bu demek değildir ki, bayrağı hiçbir yerde kullanamaz, sadece göklere çekebilirler Bayrakla tişört de, hediyelik malzeme de yapılabilir. Türk bayrağını seviyorlar ki bunun tişörtünü giyiyorlar. Birşeyi ne kadar tabulaştırırsanız, ona karşı o kadar da tecavüz olur. Özellikle Vietnam savaşı protesto eylemlerinde ABD bayrağı sık sık tecavüze uğrar hale gelmişti. O dönemde bayrak motifli giysiler ve metalar, ilgisiz bir biçimde kullanılmaya başlandı. Avrupa Topluluğu vatandaşları ortak bayrak fikrini yüzde 54 oranında iyi fikir, yüzde 27’si farketmez, yüzde 11’i ise kötü fikir, olarak bulmuştur. 
     



 GÜNCEL 

















</TEXT>
</DOC>
