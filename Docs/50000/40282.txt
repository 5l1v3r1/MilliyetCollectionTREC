<DOC>
<DOCNO> 40282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/soneko17.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı "TL'ye itibar kampanyasını 30 milyon kişi destekledi" 
</HEADLINE>
<TEXT>

     Ankara Ticaret Odası ATO Başkanı Sinan Aygün, Türk Lirası'na itibar kampanyasına yaklaşık 30 milyon kişinin destek verdiğini bildirdi. 
     ATO Başkanı Aygün ve yönetim kurulu üyeleri, başlattıkları TL'ye itibar kazandırma kampanyası çerçevesinde, Başbakan Bülent Ecevit tarafından Başbakanlık'ta kabul edildi. 
     Aygün, Bakanlar Kurulu toplantı Salonu'ndaki kabul sırasında, üzerinde ''Türk Lirası ile öğün, Türk Lirası ile çalış, Türk Lirası'na güven'', ''Geleceğini yastık altından çıkart'', ''Etiketine bakmadan alışveriş yapma'' yazılı afişlerin çerçevelenmiş hallerini Başbakan Ecevit'e sundu. 
     Sinan Aygün, Türk Lirasına itibar kazandırılması kampanyasına destek veren kuruluş sayısının ise 81 ilde 451'e yükseldiğini belirtirken, kendilerine faks çekmeden kampanyaya destek verenlerin de katılması halinde, bu sayının 600-700'lere ulaşacağını tahmin ettiğini bildirdi. 
     Kampanyaya yaklaşık 30 milyon kişinin destek verdiğini anlatan ATO Başkanı, 451 sivil toplum örgütü olarak dolarla mücadelede gerekli görevi yaptıklarına inandıklarını da belirterek, ''Şimdi görev sırası sizde sayın Başbakanım'' dedi. 
     Aygün, konuşmasında yurtdışı çıkışlarda alınan 50 dolar uygulamasının kaldırılarak TL'ye çevrilmesi, bedelli askerlik taksitlerde döviz uygulamasından vazgeçilmesi, Hükümetin ve resmi kuruluşların alım-satımlarında dövizden vazgeçmelerini de istedi. 
     Aygün ayrıca, dövizle eğitim yapan okul ve üniversitelerin dövizlieğitimden çıkarılmasını, döviz üzerinden işyeri ve konut kiralamaları, dövize endeksli Hazine ihalesi yapılması, özelleştirmelerde dövizle ödeme yapılması gibi uygulamalara da son verilmesini isterken, Başbakan Ecevit'ten bu konuda gerekli yerlere ya talimat vermesi ya da yasal düzenleme talebinde bulundu. 
     Aygün, Başbakan Ecevit'e ATO tarafından hazırlanan ve Kurtuluş savaşını anlatan 2 ciltlik bir de kitap sundu. 






</TEXT>
</DOC>
