<DOC>
<DOCNO> 49171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/ekonomi/eko04.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet iki arada bir derede’ kaldı 
</HEADLINE>
<TEXT>

IMF, '7.1 katrilyonluk tasarruf yapmazsan para yok' diyor. Reel kesim ise 'batarız' diyerek 8.5 katrilyonluk destek istiyor 
     ANKARA ANKA 

     Bütün harcamalarını kısarak 7 katrilyonluk tasarruf yapmak için yöntem arayan hükümetten, reel sektörün istediği desteklerin mali boyutu 8.5 katrilyona ulaşıyor. 2002 yılı bütçe harcamalarını 98 katrilyon lirada tutmak için tedbirler paketi hazırlayan hükümet, çeşitli kesimlerin toplam 8.5 katrilyon lirayı aşan gelir azaltıcı ya da harcama artırıcı istek ve baskısıyla karşı karşıya kaldı. 
     TOBB, Halk Bankası'na 1 milyar dolar aktarılmasını, ayrıca Varlık Yönetim Şirketi'ne de hükümetten 500 trilyon liralık katkı istiyor. Ayrıca, KDV oranlarının üç aylığına yarı yarıya düşürülerek, devletin 2.3 katrilyon liralık vergi gelirinden, SSK prim tabanının asgari ücret düzeyine çekilerek, 450 trilyon liralık prim tahsilatından vazgeçmesini, bu gelirinden yoksun kalacak SSK'nın açığının ise Hazine'den ek ödenekle kapatılarak devletin toplam 900 trilyonluk fatura gidere katlanmasını istiyor. 
     İhracatçılar ve turizmciler yurtdışına çıkışlarda alınan 50 dolarlık fondan muafiyet istiyor. Bu istek de yaklaşık 250 trilyon liralık gelirden vazgeçilmesini gerektiriyor. 
     Çiftçi kesimi ise 2.4 katrilyon liralık kredi borçlarının faizinin dondurularak 3 yılda 6 eşit taksitte ödeme kolaylığı sağlanmasını istiyor. Bu talebin yerine getirilmesinin maliyeti de 2.4 katrilyon lirayı aşıyor. 
     Ayrıca sivil havacılık sektörü 206 milyon dolar, esnaf kesimi 200 trilyon lira borç istiyor. Bu isteklerin toplamı ise 8.5 katrilyon lirayı aşıyor. 
     



 EKONOMİ 

















</TEXT>
</DOC>
