<DOC>
<DOCNO> 13661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sontur02.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Zehirlenenlerin sayısı 520'yi aştı 
</HEADLINE>
<TEXT>

     Afyon Valisi Ahmet Özyurt, Çay ilçesinde meydana gelen zehirlenme olayıyla ilgili olarak şu ana kadar hastanelere 450-500 kişinin başvurduğunu söyledi. 
     Zehirlenme olayı üzerine Çay ilçesine gelen Vali Özyurt, konu hakkında yetkililerden bilgi alarak, incelemelerde bulundu. Vali Özyurt, yaptığı açıklamada, ''Akşam saatlerinden itibaren vatandaşlarımız mide bulantısı ve baş dönmesi şikayetiyle hastanelere başvurmaya başladı. Şu ana kadar 450-500 kişi hastanelere gelerek tedavi altına alındı'' dedi. 
     Vali Özyurt şöyle dedi 
     ''Zehirlenme olayının, ilçe merkezinde bulunan 3 mahalleyi besleyen su deposundan verilen suyun içilmesinden sonra başladığı ifade ediliyor. Zehirlenmenin neden meydana geldiği araştırılıyor. Çay Devlet Hastanesi'ne şu ana kadar 450-500 kişi başvurdu. Hastanenin kapasitesi bu rakamı karşılayamadığı için, vatandaşlarımızı Afyon ve diğer ilçe Devlet Hastaneleri'ne sevkettik.'' 
     Basın mensuplarının, bazı eczanelerin yoğun enjektör talebi karşısında vatandaşlardan yüksek ücretler talep ettiklerini söylemesi üzerine Vali Özyurt, yetkililere talimat vererek eczanelerin sıkı kontrol edilmesini istedi. 
     Bu arada, hırsızlık ve soygun olaylarının önlenmesi için emniyet güçleri ilçede geniş güvenlik önlemleri aldı. Öte yandan, Çay ilçesinde okulların 1 gün süreyle tatil edildiği bildirildi. 




</TEXT>
</DOC>
