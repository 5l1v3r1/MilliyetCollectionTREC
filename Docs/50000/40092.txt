<DOC>
<DOCNO> 40092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/yasam/ayas.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkunç katil 
</HEADLINE>
<TEXT>

Yılda sadece 2 cinayetin işlendiği ABD’nin Iowa eyaletinde, bir anne ile 5 çocuğu bıçakla delik deşik edildi. Ve katil zanlısı, bir günde yakalandı.. 
     DIŞ HABERLER SERVİSİ 

     ABD’nin Iowa eyaletindeki Sioux City şehri, önceki gün hiç de alışık olmadığı türden cinayetlerle sarsıldı. 
     Yılda ortalama sadece iki cinayetin işlendiği bu huzurlu kentte, önceki gece bir anne ve beş çocuğu evlerinde ölü bulundu. Yaşları 5 - 12 arasında değişen çocukların bakıcısı kadın, uzun süredir aileden haber alamadığını polise bildirince evde arama yapıldı. Ve anneleriyle birlikte önce dövülen, ardından da parçalanıncaya kadar bıçakla delik deşik edilen 5 küçüğün cesetleri bulundu. Leticia Aguilar ile çocuklarının birkaç günlük oldukları anlaşılan cesetlerini torbalarla taşıyan polisler gaz maskesi takmak zorunda kalırken, olay yerinde yapılan incelemede, katil ya da katillerin evin arka kapısından zorlanmadan girdiği de tespit edildi. Ve katili bulmak için harekete geçen Sioux polisi, gelen bir başka ihbarla bir cinayet daha işlendiği bilgisini aldı. 
     
Kaçmak için de öldürdü      Bu kez kurban, iki arabası çalınan bir erkekti. Dedektifler, iki cinayet arasında ilişki olabileceğini düşünerek, 23 yaşındaki Adam Matthew Moss adlı bir kişiyi gözaltına aldı. Moss’un, öldürülen 5 küçüğün anneleri Leticia Aguliar adlı kadının erkek arkadaşı, öldürülen erkeğinse bir tanıdığı olduğu belirtiliyor. Moss’un daha önce de şiddete karışmak ve hırsızlıktan sabıkası olduğuna dikkat çeken ve ikinci cinayeti kaçmak için araba çalmak amacıyla işlediği’ ihtimali üzerinde duran polis yetkililerine göre, korkunç cinayetlerle ilgili tüm şüpheler, Moss üzerinde yoğunlaşıyor. 
     



 YAŞAM 



















</TEXT>
</DOC>
