<DOC>
<DOCNO> 44385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sonspo01.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'den yine "Irlandalı" benzetmesi... 
</HEADLINE>
<TEXT>

     Fenerbahçe Teknik Direktörü Mustafa Denizli, Denizlispor maçının kendileri için zor geçtiğini belirterek, ''Bu akşam Denizlispor'dan önce içimizdeki rakipler vardı'' dedi. 
     Denizli, takımın üzerinde baskı ve başka etkenlerin olduğunu ifade ederek, ''Avrupa'da ve Türkiye'de bu baskıları üstünde hisseden başka bir takım ve futbolcu yok. Buna rağmen bugün kazandık. Bu da güzel bir olay. Fenerbahçe zaman zaman kaybetse de her şeyiyle önemli bir takım'' şeklinde konuştu. 
     Denizli, bu akşamki maçta gol yollarının dışında çok iyi futbol oynadıklarını ileri sürerek, ''Fenerbahçe tarihinde kırılması zor bir rekoru kırdı. Ligde kendi sahamızda 22 maç kazanmak önemli. Bu rekor da kolay kolay kırılmaz'' diye konuştu. 
     Mustafa Denizli, daha ligin ilk maçlarını yaptıklarını da belirterek, şöyle konuştu 
     ''Futbolcularımın her bakımdan ortaya koyduğu futbol takdire değer. Andersson ve Oktay'ın gol atamama stresi var. Bu futbolcular gol atarak üzerlerindeki baskıyı atarlar ve atacaklar. Fenerbahçe bugün mücadeleci bir futbol oynadı. Düşündüklerimizi tamamen yapsak da bazen kazanmak için yeterli olmuyor.'' Teknik Direktör Denizli, hafta içinde Ogün hakkında yapılan spekülasyonlarla ilgili soruları da, ''Bu konulara girmem. Gerek gördüğüm zaman girerim'' diye yanıtladı. 
     Fenerbahçe kaptanı Ogün Temizkanoğlu da hafta başından beri baskı altında maça hazırlandıklarını, Denizlispor'u yenerek üzerlerindeki stresi attıklarını söyledi. 
     
     Özberk "Puan alabilirdik' 
     Denizlispor Teknik Direktör Sakıp Özberk ise, Fenerbahçe karşısında puan çıkaracak bir futbol ortaya koyduklarını belirterek, ''Ancak, maçı farklı da kaybedebilirdik'' dedi. 
     Özberk, takımının maça tedirdin başladığını vurgulayarak, ''Genç oyuncularımız var. Maçın başında çok tedirgindiler. Golden sonra bu telaşı atlattık ve dengeyi kurduk. İkinci yarıda yediğimiz gol moral bozukluğu yaşattıysa da maçı bırakmadık. Genç futbolcularımda telaş gitti oyuna katkı çoğaldı. İyi maç oldu Fenerbahçe'yi aldığı galibiyetten dolayı kutluyorum'' diye konuştu. 
     
     Notlar... 
     Fenerbahçe'nin Denizlispor karşısında attığı 1. golden sonra sarı-lacivertli futbolcuların hepsi Mustafa Denizli'ye koşarak, gol sevincini Denizli ile birlikte yaşadılar. 
     Andersson, Yusuf ve Revivo oyundan çıkarken, sarı-lacivertli taraftarlar her 3 futbolcuya da büyük sevgi gösterisinde bulundu. 
     Fenerbahçe taraftarı 2-0'dan sonra da başkan Aziz Yıldırım lehinde tezahürat yaptı. 
     Sarı-lacivertli takımın ilk golünü kaydeden Lazetiç, 23 hafta sonra gol sevinci yaşadı. 
     Lazetiç, en son geçen sezon 17. haftada Fenerbahçe'nin Samsunspor'u 2-0 yendiği maçta sarı-lacivertli takımın gollerini kaydetmişti. 
     Karşılaşmayı Beşiktaş Antrenörü Ronald Koch da izledi. 
     Fenerbahçe'nin yabancı futbolcuları Revivo, Lazetiç, Rapaiç ve Zoran Mirkoviç yarın ülkelerinin milli takım kamplarına katılacak. 
     






</TEXT>
</DOC>
