<DOC>
<DOCNO> 34367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/siyaset/siy01.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlar artık tazminat ödeyecek 
</HEADLINE>
<TEXT>

Sağlık Bakanı Durmuş açıkladı Mesleki sorumluluk sigortasıyla artık yanlış yapan doktorlar hastalara yüksek tazminatlar ödeyecek 
     SAMSUN DHA 

     Sağlık Bakanı Osman Durmuş, mesleki sorumluluk sigortası kanununun çıkarılacağını belirterek, "Artık gerekirse hekimlerimiz, hastalara yüksek tazminatlar ödeyecek" dedi. 
     Samsun Devlet Hastanesi ile Samsun Doğum ve Çocuk Bakımevi Hastanesi'nde incelemelerde bulunan ve hastalara kırmızı karanfil veren Durmuş, Doğum ve Çocuk Bakımevi Hastanesi'nde Başhekim Op. Dr. Alaattin Balcı'dan, hastaneyle ilgili bilgi aldı. Ardından Mal Praktis mesleki sorumluluk sigortası kanunun çıkarılacağını belirten Durmuş, "Bu, doğru teşhis ve tedavi yapılmasını öngören bir kanun. İlaçla tedavi yapılması gereken yerde cerrahi müdahale, cerrahi müdahale yapılması gereken yerde de ilaçla tedavi yapıp sakatlığa neden olan hekimler hastalara karşı yüksek tazminatlar ödeyecek. Amacımız hastaları tazminatlarla zengin etmek değil. Bu iyi bir hizmeti esas alıyor. Hastane ve hekimlerimizin buna hazır olmasını istiyorum" diye konuştu. 
     Durmuş, tetkik ve tedavi yöntemleriyle ilgili 500 bilim adamıyla cep kitapları ve büyük kitapların da hazırlandığını vurgulayarak, "Burada tedaviyi sınırlandırmayı amaçlamıyoruz. Sadece kırsal kesimde kalmış ve kendini geliştirememiş hekimlerimize yardımcı olmayı amaçlıyoruz" dedi. 
     



 SİYASET 











</TEXT>
</DOC>
