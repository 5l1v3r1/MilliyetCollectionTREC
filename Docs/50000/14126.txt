<DOC>
<DOCNO> 14126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sontur09.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tokat'taki operasyonda teröristlere ait 5 sığınak bulundu 
</HEADLINE>
<TEXT>

     Tokat'ta, Jandarma Bölge Komutanı Tümgeneral Bekir Uğurlu'nun aracının da bulunduğu askeri konvoya, Çorum-Ankara karayolunda düzenlenen saldırı sonrasında başlatılan operasyonlar sürüyor. 
     Tokat İl Jandarma Komutanı Kurmay Albay Namık Dursun'un yönettiği operasyonlarda, arama-tarama çalışmaları yapan jandarma timleri, Turhal, Reşadiye ve Niksar ilçeleri kırsal kesimlerinde, terör örgütleri DHKP-C, TKP-ML-TİKKO ve TDP mensuplarının kullandıkları 5 adet sığınak ortaya çıkardılar. Sığınaklarda, 1 adet kannas marka suikast silahı, 2 adet pompalı tüfek, 1 adet otamatik tabanca ile 1.5 ton gıda maddesi ele geçirildi. Gıda maddeleri olay yerinde imha edilirken, sığınaklar kullanılamaz hale getirildi, silahlar da balistik incelemeye alındı. Bu arada, yine aynı bölgelerde yapılan istihbarat çalışmalarında, terör örgütlerine ticari amaçla silah sattıkları belirlenen 9 kişi gözaltına alındı. 




</TEXT>
</DOC>
