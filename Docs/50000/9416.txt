<DOC>
<DOCNO> 9416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/sontur20.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Üniversitesi'ne büyük soruşturma 
</HEADLINE>
<TEXT>

     YÖK Denetleme Kurulu'nun, türban nedeniyle hakkında geniş kapsamlı bir soruşturma yürüttüğü Fatih Üniversitesi, son iki yıldır YÖK'ten yardım ambargosu yedi. YÖK, 1998 yılında 7.9 milyar lira devlet yardımı alan Fatih Üniversitesi'ne 1999 ve 2000 yılında yardım yapılmasına geçit vermezken, Tıp Fakültesi'ne de öğrenci alınmasına izin vermiyor.YÖK Denetleme Kurulu, Fatih Üniversitesi'nde geniş kapsamlı bir soruşturma yürütürken, YÖK de uzun bir süredir Üniversite'deki gelişmeleri yakından izliyor. 
     Fatih Üniversitesi Tıp Fakültesi'ne 3 yıldan bu yana öğrenci alınmasına izin vermeyen YÖK, son iki yıl, Fatih Üniversitesi'ne devlet yardımı yapılmasına da ambargo koydu. 1998 yılında 7.9 milyarı Fatih Üniversitesi'ne olmak üzere 6 vakıf üniversitesine toplam 1 trilyon 950 milyar lira yardım yapılırken, 1999 ve 2000 yılında Fatih Üniversitesi'ne yapılacak yardımlar YÖK Denetleme Kurulu'na takıldı. 1999 yılında 5 vakıf üniversitesine 1 trilyon 760 milyar lira verilirken, Fatih Üniversitesi yardım alamadı. YÖK, 2000 yılı yardımları için 12 üniversitenin bütçelerini incelerken, 11 üniversiteye toplam 15.8 trilyon lira yardım verilmesine yeşil ışık yaktı. YÖK, Fatih Üniversitesi'nin 1999 yılı bütçesi üzerinde yaptığı inceleme sonucunda, mevzuata aykırı bir bulguya rastlamadı. Ancak, Denetleme Kurulu'nun, yapılacak yardımlar konusundaki "olumsuz" görüşünü dikkate alan YÖK, 2000 yılında da Fatih Üniversitesi'ne yardım yapılmamasını kararlaştırmıştı. 
     YÖK kararında, "2000 mali yılında Fatih Üniversitesi'ne Yükseköğretim Denetleme Kurulu'nun 24.4.2000 tarih ve YDK.09.2000.01 sayılı raporu da dikkate alınarak devlet yardımı yapılmamasına karar verildi" görüşü yer almıştı. 




</TEXT>
</DOC>
