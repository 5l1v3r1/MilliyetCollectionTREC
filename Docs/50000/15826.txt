<DOC>
<DOCNO> 15826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/siyaset/siy01.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Provokasyon kamerada 
</HEADLINE>
<TEXT>

Polis, Ankara’daki eylemlerde grupları tahrik eden siyasi kışkırtıcıları, radikal sağ ve sol grupların yanı sıra BBP, DYP ve FP olarak belirledi 
     TOLGA ŞARDAN Ankara 

     Ankara’yı savaş alanına çeviren eylemin ardından, olaylar sırasında saptanan kamera ve fotoğraf görüntülerini incelemek üzere bir gözaltı timi oluşturan emniyet yetkilileri, yaptıkları "jet istihbarat çalışmasında" provokatör odakları belirledi. 
     Polis, Ankara’da yaklaşık 80 bin kişinin katılımıyla gerçekleştirilen esnaf eylemindeki grupları tahrik eden siyasi kışkırtıcıları, radikal sağ ve sol grupların yanı sıra BBP, DYP ve FP olarak belirledi. 
     Görüntüler üzerinde yoğunlaşan polis BBP, DYP ve FP sempatizanlarının eylemciler arasına sızarak, taşlama olaylarını büyük ölçüde organize ettiklerini kaydetti. 
     Üst düzey bir emniyet yetkilisi, tahrikçilerin özellikle eyleme müdahale eden polisler ile kamu binaları ve Ulus’taki eski Meclis binasını taşlama olaylarında devrede olduklarının belirlendiğini bildirdi. 
     Bu arada BBP’li üst düzey bir yetkilinin, 500 kişilik bir grupla, eylemlerin yoğunlaştığı bölgede yer aldığının saptandığı ifade edildi. 
     Polisin Anıtkabir tarafındaki eylemcilerle taşlı sopalı çatışması sırasında, Çevik Kuvvet’e direnen eylemciler arasında elleriyle İBDA - C işareti yapanlar da görüldü. 
     Olaylar sırasında 131 kişinin gözaltına alındığı belirtilirken, biri kafa travması olmak üzere iki polisin ağır yaralarla hastanede tedaviye alındığı, eylemlerde yararlanan polis sayısının da 84 olduğu açıklandı. 
     
Tantan Bu esnaf eylemi değil’      İçişleri Bakanı Sadettin Tantan, Milliyet’e yaptığı açıklamada, esnafı "İllegal örgütler içinize sızabilir" diye uyardıklarını, ancak sonuç alamadıklarını bildirdi. "Bunların esnafla ilgisi yok" diyen Tantan, şunları söyledi "Önce tertip komitesini tahrip ettiler. Kürsüyü ele geçirerek mitingi başsız ve kontrolsüz bıraktılar. Ondan sonra kitleyi daha kolay yönlendirebildiler. Tertip komitesini devre dışı bırakmaları, olay çıkarmaya geldiklerini gösteriyor. 
Aşırı örgütlerin işi’ 
     "Yaklaşık bin 500, iki bin kişi. Aşırı sağ ve sol örgütler var. Demiryolundaki taşları kullandılar. Uyardık ama buna rağmen dernekler bu toplantıları kontrol edemediler. Bir çare olarak Keçiören Belediye Başkanı Turgut Altınok’u getirttik. Siteler esnafı üzerinde etkilidir. Onun konuşmasından sonra gerçekten esnaf olanlar dağılmaya başladılar." 
     
6 örgüt üyesi yakalandıANKARA Milliyet 
     Ankara Emniyet’i başkentteki esnaf eyleminde gözaltına alınan 131 kişiden altısının yasadışı örgütlerle bağlantılı olduğunu belirledi. Gözaltına alınanlar arasında TSİP’den bir, TKML’den bir, DHKP - C’den bir, TKİP’den bir, Konferans örgütünden bir, Müslüman Gençlik örgütünden bir kişinin, sabıkaları olduğu belirlendi. Bunların dışında gözaltına alınanların büyük bölümünün yasadışı sol örgüt sempatizanı olduğu ortaya çıktı. 
     


 SİYASET 




















</TEXT>
</DOC>
