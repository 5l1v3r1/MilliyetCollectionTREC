<DOC>
<DOCNO> 36439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sontur07.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman da erkek olmak da zor... 
</HEADLINE>
<TEXT>

     Batman'da, geçtiğimiz yıllarda artış gösteren intihar olayları üzerine 2 sivil toplum örgütünün uyguladığı ''Toplumsal Değişim İçin Acil Destek Projesi''nin sonuçları, Batman'da genç erkeklerin de en az kızlar kadar bunalımda olduğunu gösterdi. 
     Sonuçlarını açıklayan projenin koordinatörü ve Anakültür Başkanı Ceylan Orhun, proje kapsamında genç kız ve kadınların yanı sıra erkeklerle de kahvehanelerde sohbet toplantıları düzenlediklerini belirterek, bu toplantılarda erkeklerin 'kadın cinsinin ne olduğunu' bilmediğinin ortaya çıktığını, kadının varlığı ve işinin sadece çocuk doğurmak ile evi derleyip-toplamak olarak görüldüğünü bildirdi. 
     Orhun, 15-25 yaş grubundaki genç erkeklerin ''babaları gibi davranmamaya'' kararlı olduklarını, ancak toplumsal cinsiyet eşitliği konusunda kafalarının karışık olduğunu dile getirerek, şöyle devam etti 
     ''18-25 yaş arası genç erkekler 2-3 kadınla evlenmeyi, 25-30 çocuk yapmayı istemiyor. Ama bu gruptaki erkekler, kız kardeşlerini veya amca-dayı kızlarını herhangi bir erkekle konuşurken görürlerse tek yapacakları şeyin 'onu öldürmek' olacağını açıkça söylüyor.'' 
     Gerçekleştirilen ev ziyaretlerinden birinde bir erkeğin ''Geldiğiniz çok iyi oldu. İçimi dökmüş oldum. Sanki sıkıntılar azalacak gibi geldi bana. Gene gelmelisiniz'' sözlerine dikkat çeken Orhun, şunları kaydetti 
     ''Batman'da genç erkeklerin de en az kızlar kadar bunalımda olduğu gözlendi. Genç kızlar gibi genç erkekler de erken yaşta görücü usulü evlendirilmekten, sosyokültürel ve sportif olanaksızlıklardan ötürü, kendilerini ifade edebilecekleri ve geliştirebilecekleri yaşamlarının olmamasından şikayetçi.'' 
     Orhun, gençlerin iletişime ve değişime açık olduğunu ve yaşama olumlu baktıklarını vurgulayarak, ''Bu gençler tek eşlilikten yana. Kendi sevdikleri kızla evlenmek ve en fazla 2 çocuk istiyor'' dedi. 







</TEXT>
</DOC>
