<DOC>
<DOCNO> 30871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/soneko12.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
G-7'ler dünya ekonomisindeki duraklamadan birbirini sorumlu tutuyor 
</HEADLINE>
<TEXT>

     Öndegelen sanayileşmiş ülkelerden oluşan Yediler Grubu'nun G-7 maliye bakanları toplantısında, ABD ile Avrupa ülkeleri, dünya ekonomisindeki yavaşlamadan en fazla kimin sorumlu olduğu tartışmasına girdi. 
     G-7'nin Roma'ya tepeden bakan, 16. yüzyıldan kalma Villa Madama'daki toplantısında, dünya ekonomisinin canlanması için en çok hangi ülke ya da bölgenin yardıma ihtiyacı olduğu hususunda tartışma çıktı. 
     Avrupalılar, dünya ekonomisinin büyümesindeki yavaşlamadan sadece kendilerinin sorumlu tutulamayacağını savunurken, ABD, global ekonomiyi canlandırabilmek için elinden gelen hemeh hemen herşeyi yaptığında ısrarlı. 
     ABD Hazine Bakanı Paul O'Neill'in, Avrupa'nın ve özellikle ve Almanya ve Fransa'nın dünya ekonomisinde lokomotif rolünü üstlenmedikleri'' iddiaları Almanya ve Fransa'nın sert tepkisini çekti. 
     Almanya Maliye Bakanı Hans Eichel, G-7 toplantısından önce basına açıklamasında, Almanya'nın durgunluğa girme riskinden bahsetmenin saçma olduğunu, ülke ekonomisinde birçok olumlu işaret bulunduğunu söyledi. Eichel, euro bölgesinin, her ne kadar açıkça yavaşlama belirtisi gösterse de, hala büyümesi en yüksek bölge olduğunu kaydetti. 
     Fransa Maliye Bakanı Laurent Fabius da, toplantı öncesindeki açıklamasında, küresel ekonomideki yavaşlamanın esaseN ABD ekonomisindeki yavaşlama ve petrol fiyatlarındaki artıştan kaynaklandığını belirtti. 
     ABD Merkez Bankası'nın FED faiz oranlarını bu yıl altıncı kez düşürmesine, ABD Başkanı George Bush yönetiminin de 1.35 trilyon dolarlık vergi indirimi programına karşın, Avrupa Merkez Bankası'nın ECB enflasyon oranının hedefi aşması nedeniyle, faizleri indirmemesi, Avrupa dışındaki giderek daha çok endişe yaratıyor. 
     Japonya'nın çok durgun ekonomisini, bankacılık ve mali reformlarla canlandırma çabası da henüz sonuç vermedi. 
     







</TEXT>
</DOC>
