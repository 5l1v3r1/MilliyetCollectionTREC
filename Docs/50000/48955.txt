<DOC>
<DOCNO> 48955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/soneko17.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''IMF'den ek kredi ay sonuna kadar tamam...'' 
</HEADLINE>
<TEXT>

     Ekonomiden Sorumlu Devlet Bakanı Kemal Derviş IMF'den yeni kaynak sağlama çabalarında ilerleme olduğunu ve ay sonuna kadar önemli ayrıntıları sonuçlandırmayı umduğunu söyledi. 
     Bir bankacılık konferansı için bulunduğu İtalya'da Reuters'e bir açıklama yapan Derviş, çalışma çok iyi gidiyor ve ay sonundan önce "yeni 2002 makroekonomik senaryo üzerinde anlaşmaya varmış olacağımızı umuyorum" dedi. 
     Derviş, IMF'den yeni para için resmen talepte bulunduğunu doğruladı. Ancak spesifik rakamlar üzerinde konuşmak istemediğini söyledi. 
     11 Eylül saldırılarının Türkiye ekonomisine ciddi bir darbe indirdiğini belirten Derviş, bunun gelecek yıl için tahminlerini yeniden düzenlemeye zorladığını belirtti. 
     Derviş bunun IMF ile mevcut kredi anlaşması çerçevesinde Ekim ayı içinde ödenmesi gereken 3 milyar dolarlık dilimin serbest bırakılmasını geciktirdiğini söyledi. Derviş yenilenen bütçe planlarının IMF yönetim kuruluna ulaşmasının ardından bu dilimin serbest bırakılacağını umduğunu sözlerine ekledi. 
     
     Hızlı ilerliyoruz 

     Avrupa Yatırım Bankası'nın AYB İtalya'nın Sorrento kasabasındaki forumunda bulunan Derviş, Türk gazetecilere verdiği demeçte, ''IMF ile netlik sorusunu 3-4 gün sonra sorun. O zaman belli olur. Ama her zaman telefonla görüşüyorum. 
     Ankara'da da çalışmalar devam ediyor. Pazartesi akşamı da İstanbul'da önemli bir toplantı olacak. Hızla bir şekilde ilerliyoruz'' şeklinde konuştu. 
     Derviş, IMF ile görüşmelerin ay sonuna kadar neticeye vararak, 2002 senaryosunun rakamlarıyla birlikte ortaya çıkmasının beklendiğini kaydetti. Öte yandan Belçika Maliye Bakanı Laurent Fabius ile yaptığı görüşmenin altını çizen Derviş, ''Fabius'un diğer bir işlevi Avrupa Hazine ve Maliye Bakanları Konseyi Başkanı. 5 Kasım'da toplanacaklar. Bu yüzden çok yararlı oldu. Son durumu anlatım ve IMF ile de müzakerelerin önümüzdeki günlerde sonuna geleceğini söyledim'' dedi. 
     Ekonomiden sorumlu Devlet Bakanı, ''yaptığım görüşmelerde Fransız ve Belçika bakanlarının da, AYT başkanının da Türkiye'yi gerçekten sevdiğini gördüm. Ama Avrupa'dan biraz daha fazla ve hızlı destek görmemiz lazım. 
     Amacımız AB'ye eninde sonunda girmek. Polonya'ya, Çekoslavakya'ya ve Macaristan'a verdikleri desteği bize de vermeleri gerekir. Bu konuda bütün engelleri ortadan kaldırmalıyız'' diye ekledi. 
     Derviş, ''Gümrük Birliği ile ilgili yeni yapıya uyum açısından Avrupa'nın bir çok destek aracı var. Gerçi politik nedenlerle özellikle geçmişte Yunanistan'ın engellemesiyle karşılaştık ama bu bir ölçüde azaldı. Önümüzdeki 2-3 yıl içerisinde artan bir miktarda Avrupa Yatırım Bankası'ndan Türkiye'ye uyum kredileri geleceğini düşünüyorum. 
     Ama AYB, İMF gibi uzun vadeli yatırımlar yapmıyor. Orta işletmelere yönelik çalışıyor'' dedi. 
     
     Avrupalı yatırımcılar beklemede 

     Son olarak, Amerika'nın Afganistan'da yürüttüğü askeri operasyondan dolayı Avrupalı yatırımcıların ''maalesef bekleme aşamasında'' olduğunu ifade eden Derviş, ''Bunu aşmamız lazım ama tek başımıza aşamayız. Dünyadaki durum biraz daha sakinleşebilirse, ne kadar süreceği bilinmeyen askeri operasyonun ortalığı alt üst etmeyeceği konusunda daha fazla güven gelebilirse o zaman bizim içinde iyi olacak. Bu güven gecikirse bizde ister istemez karşı karşıya kalacağız'' yorumunda bulundu. 
     Bakan Derviş, AYT'nin düzenlediği forum sırasında Fransız Maliye Bakanı Laurent Fabius, Belçika Maliye Bakanı Didier Reynders, AYT başkanı Philippe Maystad, Avrupa Komisyonu üyesi Pedro Mira Solbes ile ikili görüşmeler yaptı. 
     

     
</TEXT>
</DOC>
