<DOC>
<DOCNO> 7276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/ekonomi/eko01.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom sil baştan 
</HEADLINE>
<TEXT>

Telekom ihalesinin dış piyasaların uygun olacağı ve yasal düzenlemelerin tamamlanacağı yılın ikinci yarısına ertelenmesinin planlandığı belirtildi 
     ESRA YENER 

     Türk Telekom’un satışı konusunda dış piyasaların uygun olmadığı, açılan davaların ihaleyi iptale götüreceği ve satılacak hisse miktarının yüzde 51’e çıkarılacağı dedikoduları kurumun özelleştirme çalışmalarını da durma noktasına gelmesine neden oldu. 
     Uluslararası Para Fonu IMF , bu görünümde Telekom’un satılamayacağını belirterek ihalenin iptal edilmesi ve yılın ikinci yarısında tüm yasal düzenmeler tamamlandıktan sonra yeniden açılmasını önerdi. Özelleştirmeden sorumlu Devlet Bakanı Yüksel Yalova ile Özelleştirme İdaresi Başkanı Uğur Bayar’ın da bu görüşe sıcak baktıkları belirtildi. 
     Türk Telekom’da ihaleye teklif vereceklerin kesin kayıt yaptırmaları için bugün son gün. Ancak geçtiğimiz be gün içinde şartname alan hiçbir kurumun kayıt yaptırmadığı ortaya çıktı. 
     
     Ertelemeyi IMF önerdi 
     Alınan bilgilere göre, IMF Türkiye Masası Şefi Carlo Cottarelli ile Yalova ve Bayar arasındaki görüşmelerde Türk Telekom’un satışı gündeme geldi. Cottarelli’nin Telekom’un yabancılar açısından cazip hale gelmesi için en az yüzde 51 hissesinin blok satılmasının gerektiğini belirtti. Bayar ve Yalova’nın da sıcak baktığı bu görüş üzerine yapılan tartışmalarda, Telekom’un yüzde 51 hissesinni satışı için mevcut yasanın tamamen değiştirilmesi gerektiği vurgulandı. 
     Yetkililer, görüşmede, yasanın tamamen değiştirilmesi için en az üç - dört aylık bir süreye gereksinim olduğunu vurguladılar. Ayrıca, zaten halen Türk Telekom’un ihalesi için Danıştay’a dava açıldığı ve Özelleştirme Yüksek Kurulu’na yetki veren yasanın halen çıkarılmaması nedeniyle ihalede sorun olduğu konuşuldu. Yabancı piyasaların da şu aşamada Türk Telekom’un satışı için uygun olmadığı belirtildi. 
     IMF ve Türk yetkililer, bu çerçevede, zaten teklif gelme sorunu yaşanan Telekom ihalesinin iptal edilmesi ve yılın ikinci yarısında, tüm yasalar çıktıktan sonra yüzde 51 blok satış biçiminde yeniden ikinci bir ihale açılmasını görüştüler. 
     Üst düzey bir bakan da bu görüşmeleri doğrularken, "Hem yılın ikinci yarısında dış piyasalar daha uygun olur, hem de biz gereken yasaları çıkarmış oluruz" değerlendirmesini yaptılar. 
     
     Erçel 'Enflasyon yazın yüzde 1'e düşer 
     Merkez Bankası Başkanı Gazi Erçel, enflasyonun düşüş trendini sürdüreceğini ve yaz aylarından itibaren yüzde 1 dolayında sürdürebilir bir düzeye gelineceğini söyledi. Ocak enflasyonunun mevsimsellikten arındırılmış rakamlara göre, uzun yıllardan sonra görülen en düşük enflasyon olduğunu belirterek, "Enflasyon önümüzdeki aylarda düşüş trendini sürdürecek" dedi. 
     Reuters'e bir açıklama yapan Erçel, enflasyonun düşüş trendini sürdürmesinde toplam talebin azalması ve faizlerin yüksek seyretmesinin de etkili olacağını belirterek, "Bu çerçevede hem nominal hem de mevsimsellikten arındırılmış enflasyon olarak düşüş bekliyoruz. dedi. 
     Uygulanan programa olan güvenin artmasını bekleyen Erçel "Bu artışlar o normal yüzde 1'lik sürdürülebilir olayı getirecek" dedi ve şöyle devam etti. 
     "Ekonomik durgunluk ve ekonomik durgunluktan çıkışın en önemli şartlarından biri çok fazla zam yaptığınızda malınızı satamayacağınız felsefesinin de oturmaya başlaması. O zaman hedeflenen enflasyonda gerçekleşme olacağını düşünüyorum.Geçen yıl dış ticarete konu olmayan mallardaki fiyat artışının yüzde 42 ve dayanıklI tüketim mallarında ise yüzde 38 fiyat artışı olduğuna dikkat çeken Erçel "Programın başında zamların hep hedeflenen enflasyonun üzerinde yapılması konusunun üzerinde durmuştum. Zamlar eğer hedeflenen enflasyona göre yapılmış olsaydı şimdi bu malları satmak için fırsat vardı. Özel sektör eğer bu yıl hedeflenen enflasyona göre yapar, her ay yüzde 1 civarında zamla götürürse o da kazanır ülke de dedi." 
     
     IMF Arjantin ve Türkiye'ye dikkat 
     Uluslararası Para Fonu'nun IMF üç aylık raporunda, gelişmekte olan ülkeler tarafından ihraç edilen tahvillerin risk priminde genişleme olduğu vurgulanırken, bu nedenle en fazla borçlanan ülkeler olan Türkiye ve Arjantin'in dikkat çektiği kaydedildi. 
     IMF raporunda, gelişen piyasalarda dalgalanmanın devam etmesinin beklendiği belirtildi. Raporda ayrıca, Arjantin ve Türkiye için hazırlanan kredi paketleriyle, ABD'nin faizleri indirmesi sayesinde gelişen piyasalarda iyileşme olduğu ifade edildi. 
     Raporda, geçen yıl kasım ayının sonlarında, Türk bankacılık sektöründeki nakit sıkışıklığıyla başlayan mali krizin, önce yabancı yatırımcıları daha sonra da yerli yatırımcıları ve iç piyasayı derinden sarstığı belirtildi. 
     Bu dönemde, yabancı kuruluşların Türkiye'ye verdikleri kredileri geri çektiği yönündeki dedikoduların da krizi "üçe katladığı" ifade edildi. 
     Raporda şu görüşlere yer verildi "Yabancı yatırımcılar, Türk bankalarının döviz pozisyonlarından ötürü endişeye kapıldılar ve Türkiye'den çıkışlarını hızlandırdılar. Kasım ayının son haftasında, gecelik faizler yüzde 2000'li rakamlara yükselerek tarihi rekorlarını kırdı ve o dönemde yaklaşık 2.5 milyar dolarlık döviz Türkiye dışına çıktı." 
     Raporda, Merkez Bankası'nın piyasaya nakit enjekte etmesi tansiyonu biraz olsun düşürdüğünü belirterek, "Yine bu dönemde Türkiye, yaklaşık yedi milyar dolar tutarında bir rezervi kaybetti. Türkiye'deki yabancı sermaye yatırımının üçte ikisi olan bu rezervin kaybı ile döviz rezervleri de 18.3 milyar dolara indi" denildi. 
     
     Moody's Batık krediler tehlikeli 
     Uluslararsı kredi risk değerlendirme kuruluşu Moody's, Türk bankacılık sisteminde yaptığı incelemelerde yükselen batık kredilere dikkat çekti. Alınana bilgilere göre, Moody's yetkilileri, geri dönmeyen kredilerin tehlike oluşturduğunu vurgularken, bankacılık kesiminin evlilikler yoluyla daha sağlam bir mali yapıya kavuşması gerektiği görüşünü dile getirdiler. 
     Moody's bankacılık grubu baş analisti Elizabeth Jackson Moore başkanlığındaki heyet, Hazine Müsteşarı Selçuk Demiralp ile önceki gün Ankara'da görüşmelerde bulundu. dün de İstanbul'da finans sektörü temsilcileriyle görüşmelere devam eden Moody's heyetinin, bugün Türkiye'den ayrılması bekleniyor. 
     Heyetin yaptığı görüşmelerde, özellikle kasım ayındaki krizin ardından yükselen kredi faiz oranları ve piyasalarda yaşanan aşırı durgunluğun bankacılık sektörü üzerindeki etkisini incelediği öğrenildi. Krizin ardından dönmeyen ve neredeyse 4 katrilyona ulaşan kredi borçları nedeniyle sektörün sıkıntı yaşadığını dile getiren Moody's yetkililerinin, bankaların sayısının çok olduğuna ve ancak mali yapılarının evlilik yoluyla düzeltebileceklerine ilişkin görüş de bildirdiği kaydedildi. 
     


 EKONOMİ 


















</TEXT>
</DOC>
