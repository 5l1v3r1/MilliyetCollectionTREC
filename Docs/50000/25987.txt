<DOC>
<DOCNO> 25987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/ekonomi/eko12.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
INSIDER 
</HEADLINE>
<TEXT>
Viking’i topluyorlar 
     Viking Kağıt'ta yeniden hareketlilik başladı. Şirket geçen yıl İsveçli SCA şirketiyle satış aşamasına gelmiş fakat, küçük yatırımcıya çağrı muafiyeti tanınmaması nedeniyle anlaşma sağlanamamıştı. Viking şimdi de Amerikalı Kimberly Clark şirketiyle görüşüyormuş. Ancak grup küçük yatırımcıya çağrı zorunluluğu nedeniyle bu kez işi sıkı tutuyormuş. 
     Şirketi satmaya kararlı görünen Yaşar Grubu'nun, satış için borsadaki dağınık olan malları toplamaya başladığı konuşuluyor. Kağıtta satış baskısı kurarak fiyatı yükseltmeden mal toplamaya çalışılıyormuş. Viking için geçen yıl şirketin yüzde 66.89'u için 22 milyon dolara anlaşılmıştı. Bu fiyatla bakıldığında şirketin tamamı yaklaşık 33 milyon dolar ediyor. Bu fiyat üzerinden 1 milyon 200 bin liralık dolar kuruyla hisselerin fiyatı 9 binli seviyelere denk geliyor. Ancak yaşanan kriz nedeniyle borsa şirketlerinin içinde bulunduğu durum göz önüne alındığında yabancıların bu kez daha düşük bir teklifle talip olacakları konuşuluyor. 
     Mali güçlük içinde bulunan Yaşar Grubu borsadaki dağınık hissseleri toplamayı başarabilirse satışı bir an evvel yapmak istiyormuş. Şu anda hissenin fiyatının 3 binler seviyesinde olduğunu da hatırlatmakta fayda var. Kısa bir süre önce grup şirketlerinden Tuborg yabancıya satılmıştı. Grup şirketi Yasaş içinde yabancıya satış bekleniyormuş. 
     
Skor Denizli 0-Mecnur 5      Borsanın yasaklı oyuncusu Mecnur yükseliş öncesi neredeyse promosyon yaptığı Sezginler’de Denizli iline adeta mal yığmuş. Hızlı spekülatör hisseler için kargo çıkarmayıp İMKB’nin hatlarını kullanmış. 
     Borsa koridorlarında Mecnur Denizli Borsa Spor’u yendi espirileri yapılıyormuş bugünlerde. Borsa bataklarıyla ünlü Denizli son olarak Sezginler ve Mecnur'la çalkalanıyormuş. 17 Nisan'da 6 bin lira olan hisse üç hafta içinde yüzde 233 oranında prim yaparak 20 binlere ulaşmıştı. Bu seviyelerden paraşütsüz inişe geçen hisse geçen hafta cuma günü 9.800'den kapanışını yaptı. 
     Mecnur'un kısa sürede 20 bine çıkan kağıt için yatırımcıya verdiği hedefse 100 binli rakamlarmış. Denizli yatırımcısı daha öncede Önder Menkul Değerler ve Kazanç Menkul Değerler'de en çok para batıran yatırımcı olmuştu. 
     



 EKONOMİ 



















</TEXT>
</DOC>
