<DOC>
<DOCNO> 45130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/ekonomi/eko00a.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ ve Kepez için 58 suç duyurusu 
</HEADLINE>
<TEXT>

     Sermaye Piyasası Kurulu SPK , Kasım 2000’den bu yana yapılan yedi suç duyurusuyla birlikte Çukurova ÇEAŞ ve Kepez Elektrik’le ilgili olarak bugüne kadar yapılan duyuruların toplamının 58’e ulaştığını belirtti. SPK dün yaptığı yazılı açıklamayla, iki kuruluş hakkında açılan davalar ile ilgili bilgi verdi. 
     Açıklamada, ÇEAŞ merkezinde 29 - 30 Haziran 2000’de yapılan aramada, koruma altına alınan belgelerin incelenmesinin ardından, şirket mevduatının grubun bankalarında düşük faizle tutulması, grup bankalarından kullanılan kredilere yüksek faiz ödenerek örtülü kazanç aktarılmasıyla ilgili olarak üç ayrı hukuk davası açıldığı ve davaların sürdüğü bildirildi. 
     Kurul ayrıca, denetimde tespit edilemeyen, yapımı Uzan Grubu tarafından sürdürülen Berke Barajı inşaatı sırasında yapılan ödemelerin hakedişlere uygun olup olmadığı ve Telsim’in değerinin tespiti konusunda yetkili mahkemelerden iki ayrı delil tespiti talebinde bulunulduğunu belirtti. Açıklamada, yapılan fiillerin Sermaye Piyasası Yasası’nın 15. maddesinde düzenlenen örtülü kazanç aktarımına girmesi nedeniyle şirket yetkilileri hakkında üç ayrı suç duyurusunda bulunulduğu ve savcılık incelemesinin halen sürdüğü ifade edildi. 
     
     Örtülü kazanç 
     Kepez Elektrik merkezinde 30 Haziran 2000’de yapılan arama sonucu düzenlenen denetleme raporu ile ÇEAŞ hisselerinin alım - satımı suretiyle şirketin zarara uğratılması, grup bankalarından alınan kredilere yüksek faiz ödenmesi nedeniyle örtülü kazanç aktarımına konu işlemlerin tespit ve iptal talebiyle iki ayrı hukuk davası açıldığı ve yargılamanın sürdüğü kaydedildi. Bu şirketteki hukuka aykırılıklar nedeniyle dört ayrı suç duyurusu yapıldığı bildirildi. 
     Uzan Grubu hakkında 58 suç duyurusuyla ilgili olarak açılan dava sayısı ise 23’ü buluyor. 
     



 EKONOMİ 



















</TEXT>
</DOC>
