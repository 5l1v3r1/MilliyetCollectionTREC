<DOC>
<DOCNO> 21625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sontur21.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççılar Maltepe'de 6 aylık hamile kadını yerlerde sürükledi 
</HEADLINE>
<TEXT>

     Maltepe'de, 6 aylık hamile kadın, 3 kapkaççının çantasını alarak yerde sürüklemesi sonucu yaralandı. Çalıntı otomobille kaçmaya çalışan kapkaççılar, 3 araca çarptıktan sonra yakalandı. 
     Küçükyalı Karayolları Caddesi'nde meydana gelen olayda, hamile olan Nagehan Erte 25 ve eşi Hasan Erte, sağlık kontrolü için Kartal Dr. Lütfi Kırdar Eğitim ve Araştırma Hastanesi'ne bağlı Semt Polikliniği'ne gitmek üzere evlerinden çıktılar. 
     Nagehan ve Hasan Erte'nin polikliniğin önüne geldikleri sırada kapkaççılar, kullandıkları otomobilin dikiz aynasıyla Nagehan Erte'ye çarptılar. Erte, çarpmanın etkisiyle yere düşerken, kapkaççılar çantayı almak istediler. Kapkaççılara direnen Erte, yerde sürüklenmeye başlayınca sapı kopan çantasını bırakmak zorunda kaldı. 
     Kapkaççılar, Kızıltoprak'tan çalıntı olduğu öğrenilen 34 DZ 976 plakalı otomobille olay yerinden kaçarken, kolunda çatlak oluşan ve belinden yaralanan Nagehan Erte, eşi tarafından Kartal Dr. Lütfi Kırdar Eğitim ve Araştırma Hastanesi'ne kaldırıldı. 
     Düşük tehlikesi nedeniyle tedavi altına alınan Erte'nin, genel sağlık durumunun iyi olduğu ve hastanede 3 gün gözetim altında tutulacağı bildirildi. 
     Bu arada, çantayı aldıktan sonra kaçarken E-5 Karayolu Cevizli Mevkii'nde 34 PPR 37, 34 ZK 4408 ve 34 VFP 24 plakalı araçlara çarpan kapkaççılar, hasarlı kaza nedeniyle yolun tıkanması sonucu otomobilden inerek yaya olarak kaçmaya başladılar. 
     Maltepe İlçe Emniyet Müdürlüğü'ne bağlı ekipler tarafından, Askeri Dikimevi önünde yakalanan Zafer Yılmaz 22 , İsmail Yıldırım 21 ve Ercan Mor 20 , gözaltına alındı. 
     
     







</TEXT>
</DOC>
