<DOC>
<DOCNO> 45193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/spor/ysenay.html </URL>
<DATE> 2001/10/05/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Kimbilir 
</HEADLINE>
<TEXT>

     Mutlu Çelik, geçmiş haftanın "hakem kahramanı" bazı dost kalemlere göre... Bir avuç Körfez taraftarının biraz da matrak olan ve küfürden uzak "kara mizah" seslerine neden bu büyük reaksiyonu gösterip, o sıcacık oyunun havasını soğuttu ki Mutlu Çelik .. İlk haftaların getirdiği kötü sonuçların yüklediği elektrik ile oyuna girdi Siyah - Beyazlılar... Mükemmel bir tempo yakalayınca da, goller peş peşe geldi oyunda... Ve Mutlu Çelik’in düdükleri hiç de önemli değildi Beşiktaş’ın o günkü oyun kıvamına... 
     Ama biz futbol dünyasındakiler aynı mahallede oturduğumuz için iyi tanırız birbirimizi... Federasyonuyla, hakemiyle, hatta sahada oynayanları ve yazar çizerleriyle de... Geçmiş yıllarda Play - Off’larda dönen dolaplar ve sayın Çelik’in düdük sesleri hala kulaklarımızda... Daha geçen yılın Diyarbakır - Kombassan maçının ilk yarısında sahadan attığı üç oyuncu ile daha ilk 45 dakikada bitirmiştir Konya’nın işini... Yani MHK Başkanı Bülent Yavuz’un özel görevlilerindendir hazret .. 
     
     Halbuki iki hafta önce Ali Sami Yen’de küfürlerin bini bir para etmezken, Fenerbahçe korner atarken dolu pet şişelerinin sahaya yağmur taneleri gibi inişini Metin Tokat hakemimiz görmezlikten gelirken, hepsinden acısı içine taşlarla veya metalik ağırlıklarla dolu telefonları sayın Tokat çimenden elleriyle toplayıp, dördüncü hakeme taşırken kurallar neredeydi sevgili MHK Başkanı .. Bırakın oyunu kesip, soyunma odasına gitmeyi, ciddi birkaç anons dahi uygun görmedi o gün Metin Tokat... Eee, nerede kaldı o zaman kurallar ve sezon başında Antalya’daki seminerde estirdiğiniz "prensip" rüzgarları .. 
     Futbol milli maç için bir haftalığına tatile girdi, tamam... Ama korkarım bu yılki ligler her yıldan farklı hakem skandallarına sahne olacaktır... Neden derseniz Eyüp Sultan’da kesilen kurbanların, Ankara’nın en lüks otellerinde genel kurul öncesi yapılan karanlık pazarlıkların macera dolu öyküleri hala herkesin belleklerinde yaşamaktadır... Sakın bazı güçler eski yardımlarının karşı faturalarını kesmiş olmasın bu sezon adına futbolumuzu yönetenlere .. 
     Benim burnuma böyle yanık kokuları geliyor da, onun için sizlere de şimdiden çıtlatayım istedim... Sezon sonunda belki de haksız çıkan olurum, belki de çok haklı... KİMBİLİR. 
     



 SPOR 
























</TEXT>
</DOC>
