<DOC>
<DOCNO> 7208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sondun20.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı ailesi, Fehriye’yi mahkemeye verdi 
</HEADLINE>
<TEXT>

     Sabancı ailesinin, Belçika’da gözaltında bulunan terörist Fehriye Erdal’ın Türkiye’de işlediği suçlardan dolayı yargılanması amacıyla dava açtığı ve yargılama sürecinin bu ay sonunda başlayacağı açıklandı. 
     İşadamı Özdemir Sabancı suikastının faillerinden, terör örgütü DHKP-C üyesi Erdal, 1999’un Eylül ayında Belçika’da tutuklanmıştı. Belçika, Türkiye’nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. Bir yıl kadar hapis yattıktan sonra bir evde gözaltına alınan Erdal, Belçika’da işlediği suçlardan yargılanmayı bekliyor. 
     Brüksel hükümeti, Türkiye’den gelen ısrarlı taleplere rağmen, teröristin Türkiye’de işlediği suçlardan dolayı yargılanmasına yeşil ışık yakmadı ve adli çevrelerden görüş beklediğini ileri sürerek dosyayı bugüne kadar askıda tuttu. 
     Sabancı ailesinin Belçikalı avukatı Fernand Schmitz, bugün A.A’ya yaptığı açıklamada, Fehriye Erdal’a karşı Belçika’da suç duyurusunda bulunma girişimlerini geçen Kasım ayında başlattıklarını, terörist aleyhinde dava açıldığını, Brüksel’de bir sorgu hakiminin görevlendirildiğini ve dosyanın, bu ay sonundan önce Danıştay’da ele alınacağını bildirdi. 
     Avukat Schmitz, bu süreci Belçikalıların kendilerinin başlatmaları gerektiğini ve bunu beklediklerini, ancak tepkisizlik karşısında harekete geçtiklerini anlattı. 
     Avrupa Terörizme Karşı Mücadele Sözleşmesi’ni açılan davada gerekçe olarak gösterdiklerini, Erdal’ın Türkiye’de 3 kişinin öldürülmesine yönelik bir terör eylemine katılmakla itham edildiğini belirten avukat, teröristin, cinayet ithamıyla Belçika’da yargılanmasını istediklerini duyurdu. 
     Elde edilen bilgilere göre, Danıştay, Brüksel’de, Sabancı ailesinin talebinin adli açıdan kabul edilebilirliğini karara bağlayacak. Bu aşamadan sonra, davanın, halen Bruges Mahkemesi’nde devam eden yargılamayla birlikte ele alınıp alınmayacağı belirlenecek. Schmitz, Erdal’ın Türkiye’de işlediği suçlar nedeniyle Brüksel’de, ayrı bir mahkemede yargılanması gerektiğini savunuyor. 
     Adli çevreler, Sabancı’nın suç duyurusu ve açtığı dava çerçevesinde, Erdal’ın Türkiye’de işlediği suçlar nedeniyle Belçika’da yargılanması olasılığının yüksek görüldüğünü ifade ediyorlar. Savcılık ve sorgu hakimliği de bu görüşü savunuyor ve başvuruya karşı tavır almayacaklarının işaretini veriyor. 
     Erdal’ın avukatları ise böyle bir gelişmeyi engellemek amacıyla adli girişimlerde bulunuyorlar. 
     Danıştay’ın ay sonundan önce yapacağı ilk oturumunun tarihi gelecek hafta belli olacak. Teröristin Belçika’da yargılanmasına yeşil ışık yakılması halinde Erdal’ın avukatlarının, aksi takdirde Sabancı ailesinin avukatının temyize gitme hakları bulunuyor. Temyiz sürecinin 15 gün olacağı belirtiliyor. 




</TEXT>
</DOC>
