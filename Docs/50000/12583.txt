<DOC>
<DOCNO> 12583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sontur12.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Ecevit "Yeni ekonomik program üç aşamalı olacak" 
</HEADLINE>
<TEXT>

     Başbakan Bülent Ecevit, yeni ekonomik programın 3 aşamalı olacağını belirterek, bu aşamaların bankacılıkta etkin önlemler, faiz ve döviz kurunda istikrar ve makro ekonomik dengeleri kurmak, yılın ikinci yarısından itibaren istikrarlı büyümeyi sağlamak olduğunu bildirdi. 
     Ecevit, Cumhurbaşkanı Sezer ile 20 dakika süren haftalık olağan görüşmesinin ardından Çankaya Köşkü'nden çıkışta gazetecilere açıklamada bulundu. 
     Ecevit, Cumhurbaşkanı Sezer ile iç ve dış sorunlar, özellikle de ekonomik gelişmelerle ilgili yararlı bir görüşme yaptıklarını, birçok konulara değindiklerini bildirdi. 
     İlk Türk kadın havacı Sabiha Gökçen'in vefatına da değinen Ecevit,''Kendisine Allah'tan rahmet diliyorum, bütün havacılarımıza ve yakınlarına başsağlığı diliyorum. Sabiha Gökçen, Ata'nın emaneti, ulusumuzun kıvancıydı. Onun için bu kayıptan dolayı çok üzgünüz'' dedi. 
     Son günlerde Makedonya'da, bazı Arnavut gerillalarla çok kaygı verici çatışmaların devam ettiğine dikkati çeken Ecevit, ''Arnavut gerillaların bu olumsuz harekatı, bir an önce durdurmalarını diliyoruz. Balkanlar'ın yeni bir savaşa tahammülü yoktur. Böyle bir harekatın Arnavutlar'a da hiçbir yararı dokunmayacaktır'' diye konuştu. 
     Başbakan Ecevit, ekonomik gelişmelere ilişkin bilgi verirken de, iki gün önce yapılan iç borçlanma ihalesinde devletin 3.3 katrilyon lira temin ettiğini anımsattı. Ecevit, istenmesi durumunda bu miktarı 7.4 katrilyon liraya kadar çıkarılabilme olanağı olmasına rağmen bunu gerekli bulmadıklarını söyledi. 
     Bu ihalenin ekonomik durum bakımından toplumdaki özgüven duygusunu, devlete olan güveni gösterdiğini vurgulayan Ecevit, yeni ekonomik program ile ilgili çalışmaların da hızla sürdüğünü kaydetti. 
     ''Yeni hazırlanmakta olan bu program, üç aşamalı olacak'' bilgisini veren Ecevit, bu aşamaları şöyle sıraladı 
     ''Birinci aşama, bankacılıkta etkili önlemler... Bankacılık ekonomimizin en zayıf noktası. Bu konuda bankacılık ile ilgili olarak bir yasa değişikliği yapılmıştı. Fakat, bazı ek değişikliklerin de zorunlu olduğu anlaşılıyor. Onun için öncelik, bankacılıkta etkili önlemlere verilecektir. 
     İkinci aşama, faiz ve döviz kurunda istikrar olacaktır. Üçüncü aşama, makro ekonomik dengeleri kurmak ve yılın ikinci yarısından itibaren istikrarlı büyümeyi sağlamak olacaktır. Ayrıca iç kaynakları harekete geçirmemiz ve dış kaynak sağlamamız gerekiyor. Fakat asıl ağırlığı iç kaynaklara, kendi kaynaklarımıza vermenin yararlı olacağını düşünüyoruz. Daha önce de belirttiğim gibi birkaç aydır, hükümet olarak iç kaynak sorununu çözmek üzere yoğun bir çalışma yapıyoruz. Bu çalışma son aşamasına varmıştır. Çok kısa bir süre sonra bu konuda gerekli, somut adımlar atılacaktır. Öyle umuyorum ki, iç kaynak sorunu büyük ölçüde çözülebilecektir. Fakat bunu dış kaynakla da desteklememiz gerekiyor.'' 
     Ecevit, Türkiye ile yakından ilgili dış çevreler son ekonomik sorunlarla ilgili gelişmeleri ve olasılıkları yakından izlediklerini ifade ederek, ''Bu arada ekonomik bakımdan en güçlü devletlerin oluşturduğu G-7'ler, Türkiye'deki durumu özellikle yakından izliyorlar. Hatta G-7'lere dahil olmadığı halde, Türkiye ile ilgilenmesi için İsviçre'yi de teşvik ettiler. İsviçre de yakından ilgileniyor'' dedi. 




</TEXT>
</DOC>
