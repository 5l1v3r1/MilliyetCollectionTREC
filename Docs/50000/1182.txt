<DOC>
<DOCNO> 1182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/yazar/eralp.html </URL>
<DATE> 2001/01/08/ </DATE>
<TIME>  </TIME>
<AUTHOR> Yalım ERALP  </AUTHOR>
<HEADLINE>
Olimpiyat ve maydanoz 
</HEADLINE>
<TEXT>

     Ülkemiz her nedense zaman zaman olur olmadık şekilde uluslarararası arenada bazı konularda şansını dener ve başarılı olamazsak da bundan karamsar sonuçlar çıkarır ve dünyanın bizi sevmediği gibi aşırı yargılara varırız. Bazen Yunanistan yapıyor diye de yaparız. İki örnek Birleşmiş Milletler Güvenlik Konseyi üyeliği ve olimpiyatlar. Yunanistan ilkinde başarılı olamadı ve seçilemedi 2004'te ise olimpiyatlara ev sahipliği yapacak. Onda da tesisleri hazırlama bakımından zorlanıyor. Türkiye Güvenlik Konseyi adaylığından, seçilemeyeceğini anlayınca, dünyanın en acayip gerekçesiyle vazgeçti Deprem olmuş, yaraları saracakmış. Yani para yok. Güvenlik Konseyi'ne seçilmek para ile değil... Hele Batı grubundan giriyorsanız işiniz zordur. Bu gerekçeyi ileri sürdükten 8 ay sonra başarı ile Avrupa Güvenlik ve İşbirliği Teşkilatı zirvesine ev sahipliği yaptık. Onda da bu kez, Demirel hariç, devletimiz istekli değildi. 
     
Tuna Nehri      Tuna Nehri uluslararası bir nehir ve de nehir yönetiminden sorumlu Uluslararası Nehir Komisyonu var. Türkiye aniden buna gözlemci olmaya karar veriyor ve girişimlerde bulunuyor. Bu arada Varşova Büyükelçiliğimize de talimat veriyor. Bir süre sonra cevap alamayınca sorguluyor. Büyükelçi telefonla nazikane bir şekilde Tuna'nın henüz Polonya'dan geçmediğini anlatıyor Bir konunun altyapısını ve gerekli katkı yapabileceğimizin zeminini hazırlamadan bu tür başvurular gereksiz. Çoğu kez zorla katıldığımız kurullara ya parasızlıktan uzman yollamayız ya da toplantıya katkı yapmayıp izlemekle yetiniriz. 
     
Olimpiyatlar      Türkiye IMF ile, inşallah son olarak, stand by anlaşması imzaladı. Yani ekonomik sıkıntıları var. Olimpiyatlara ev sahipliği son derece pahalı bir iş 2008'de bile olsa... Sporda ise, Galatasaray'ın üstün başarısı hariç, adını pek duyuramamış. Her gün İstanbul'da deprem araştırmalarının sonuçları tartışılıyor. Bir yandan deprem korkusunu tartışıyorsunuz, öte yandan olimpiyatları adaylar arasında en iyi biz yaparız diyorsunuz. Acaba her şeye iyice tartmadan neden maydanoz oluruz demekten kendimi alamıyorum. İnşallah biz yanılırız da olimpiyatlara ev sahipliğini kazanırız. Getirisi büyük. Kazanamazsak da dünyaya küsmeyelim ve bir işe girerken konuyu her yönden tartışalım. Atilla Karaosmanoğlu'nun dediği gibi, potansiyelimizin altında imkanlarımızın üstünde yaşıyoruz. 
     
     





Issawi'ye saygı 


Dokunmaya devam 


Sessiz zirveler 


İndirgenmiş ittifak... 


Saray, stadyum ve hamburger .. 


Ortadoğu'da geriye sayım 


"Bizi sevmiyorlar .." 


Olimpiyat ve maydanoz 


Memleket gerçekleri... 


Demirel Çağlar dava arkadaşım 


Kefalet çeşitlidir 


Telekom tekeli gelişmenize engel’ 


"Cep" cebi yakıyor 


</TEXT>
</DOC>
