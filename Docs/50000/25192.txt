<DOC>
<DOCNO> 25192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sonspo01.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milliler'de Oktay ve Abdullah takımdan ayrı çalıştı 
</HEADLINE>
<TEXT>

     Dünya Kupası eleme grubu maçında, çarşamba günü Makedonya ile karşılaşacak A Milli Futbol Takımı, hazırlıklarını Bursa'da sürdürüyor. 
     Bursa Atatürk Stadı'nda Teknik Direktör Şenol Güneş gözetiminde yapılan ve yaklaşık 2 saat süren antrenmanda Ay-Yıldızlı futbolcular, kondisyon, dar alanda çabukluk, pas-pres ve topla çabuk yön değiştirme çalışması yaptı. 
     Yarı sahada çift kale maçla devam eden antrenman, kanatlardan yapılan ortalara şut çalışmasıyla sona erdi. 
     Hafif sakatlıkları bulunan Oktay ve Abdullah, takımdan ayrı düz koşu yaptı. 
     A Milli Takım, Makedonya maçının hazırlıklarını, yarın da Atatürk Stadı'nda basına kapalı olarak yapacak. 
     Bu arada, Özel İlkbahar İlkokulu öğrencileri antrenman öncesi Milli Takımlar Teknik Direktörü Şenol Güneş ve futbolculara çiçek vererek, Makedonya maçında başarı dileğinde bulundular. 






</TEXT>
</DOC>
