<DOC>
<DOCNO> 25749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sondun21.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in tepkisi sonuç verdi..Öldürücü fırtınanın adı değiştirildi 
</HEADLINE>
<TEXT>

     Güneydoğu Pasifik'te etkili olması beklenen öldürücü tropik fırtınaya verilen ''İsrail'' ismi, İsrail'den ve Yahudi lobilerinden gelen büyük tepki sonucunda değiştirildi. 
     Birleşmiş Milletler Fırtınaları İsimlendirme Komitesi BMFİK , söz konusu fırtınaya ''Ivo'' ismini verdi. 
     Komite Başkanı Max Mayfield, Jerusalem Post gazetesine, ''Böyle bir olay tarihte ilk kez yaşanıyor" diyerek, çok zor olmasına karşın gelen büyük tepki üzerine fırtınaya verdikleri ''İsrail'' ismini değiştirdiklerini söyledi. 
     Mayfield, fırtınaya ''İsrail'' ismi verilmesinde hiçbir art niyet ve hakaret amacı olmadığını vurguladı. Max Mayfield, daha önce gazeteye, ''İsrail'' isminin bir rahatsızlık yaratacağını düşünmediklerini belirterek, ''Bu dünyada 4 milyar kişi yaşıyor ve bana bu isimden rahatsızlık ifade eden tek kişi sizsiniz. İsrail güzel bir İspanyol ismidir'' demişti. Kitlesel ölümlere ve büyük yıkımlara yol açması beklenen fırtınaya ''İsrail'' ismi verilmesi, ABD'deki Yahudi örgütleri tarafından da protesto edilmiş ve fırtınanın isminin değiştirilmesi için çeşitli girişimler başlatılmıştı. 
     İsrail'in bu kadar çok sorunla uğraştığı bir dönemde olaya gösterdiği büyük tepki, ABD'nin önde gelen gazetelerindeki yorumlarda eleştirildi. Ancak olayı ''açık bir anti semitizm'' olarak niteleyen İsrail ve Yahudi toplumu liderleri, Güneydoğu Pasifik'teki Müslüman ülkelerin ''İsrail'' ismi verilen fırtınadan etkilenmesi durumunda ortaya çıkacak ''hiç de hoş olmayan tablodan'' böylece sakınıldığı görüşünü savunuyorlar. Jerusalem Post gazetesinin haberinde, 2001 yılında beklenen diğer ir tropikal fırtınaya ''Adolph'' ismi vermesiyle de tepki çeken BMFİK'in bu konuda bir değişiklik yapıp yapmayacağı ise yer almıyor. 







</TEXT>
</DOC>
