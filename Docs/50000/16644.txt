<DOC>
<DOCNO> 16644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/guncel/gun09.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürbüz Çapan’ın dönüşü ertelendi 
</HEADLINE>
<TEXT>

     RECAİ AKSU Düsseldorf 

     Yolsuzluk yaptığı iddia edilen ve halen Almanya’da bulunan Esenyurt Belediye Başkanı Gürbüz Çapan, Türkiye’ye dönüşünü erteledi. Daha önce 16 Nisan’da dün Türkiye’ye döneceğini bildiren Çapan, Düsseldorf kentinde yeniden hastaneye yattı. 
     Akciğerinde kan değerlerinin artması üzerine, doktorların tavsiyesine uymak zorunda kaldığını belirten Çapan "Evet bugün 16 Nisan Pazartesi Türkiye’ye dönecektim. Daha önce yaptırdığım kan tahlillerinde kan değerlerimin arttığı belirlendi. Bunun üzerine doktorlar hastaneye yatmam gerektiğini söylediler. Kandaki değerlerim artınca beyin kanaması geçirme ihtimali oluyormuş. Türkiye’ye dün açıkladığım gibi dönecektim ama doktorlar böyle istedi" dedi. 
     Çapan, avukatlarının kendisini aradığını, Türkiye’de bazı gazetelerde ifade edildiği gibi aranmadığını söylediklerini belirtti. Çapan, "Ne DGM, ne jandarma arıyor. Beni arayan falan yok. Arama falan çıkarırlarsa kesin gideceğim. Tedavim biter bitmez Türkiye’deyim" diye konuştu. 
     


 GÜNCEL 

























</TEXT>
</DOC>
