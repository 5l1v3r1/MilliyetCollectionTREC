<DOC>
<DOCNO> 44907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sonspo08.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Nihat'tan hiç vazgeçemedi... 
</HEADLINE>
<TEXT>

     Birinci Süper Lig'de Beşiktaş'ın en istikrarlı futbolcusu Nihat Kahveci oldu. 
     Teknik direktör Christoph Daum'un vazgeçemediği futbolcuların başında yer alan Nihat, siyah-beyazlıların bu sezon yaptığı 6 lig maçında da sahada 90'ar dakika kalarak, Beşiktaş'ta en çok forma giyen oyuncular içinde ilk sırayı aldı. 
     Toplam 540 dakika sahada kalan Nihat'ı, Almanya'nın Freiburg SC takımından sezon başında transfer edilen Zoubeir Baya izledi. Tunuslu futbolcu, 6 maçın 4'ünde sahada 90 dakika kalırken, toplam 524 dakikayla 2. sırada kendine yer buldu. 
     Sol kanadın değişmez isimlerinden İbrahim Üzülmez ise, 495 dakikayla 3. sırada yer alırken, yeni transferlerden İlhan Mansız da oynadığı 6 maçta 470 dakika sahada kalarak 4. sıraya yerleşti. 
     
     Tayfur'un düşüşü 

     Beşiktaş'a geldiği 1996-97 sezonundan bu yana siyah-beyazlı takımın en istikrarlı futbolcusu olan ve hep ilk sırada yer alan Tayfur Havutçu ise, bu sezona iyi bir başlangıç yapamadı. 
     Kaptan Tayfur, 6 maçın 3'ünde 90 dakika forma giyerken, toplam 340 dakika oynayabildi. 
     
     Yeniler... 

     Beşiktaş'ın bu sezon başında transfer ettiği futbolcular içinde Baya ve İlhan Mansız oynama süresi bakımından başı çekerken, Brezilyalı Ronaldo, 450 dakikayla yeni transferler içinde 3. sırada yer aldı. 
     Danimarkalı kaleci Kjaer 360 dakika, Samsunspor'dan transfer edilen Tümer Metin 346, Alman Sixten Veit 246, Norveçli Arild Stavrum 210 dakika, Galatasaray'dan alınan Ahmet Yıldırım 194 dakika ve gurbetçi Necat Aygün de 47 dakika forma giydi. 
     Bu arada geçen sezon İstanbulspor'da kiralık oynayan Sertan Eser de 237 dakika oynama şansı buldu. Tamer Tuna ise sakatlığı nedeniyle henüz lig maçlarında forma giyemezken, Galatasaray'dan alınan Mehmet Aksu da Daum tarafından 6 maçta da kadroya bile alınmadı. 
     
     6 futbolcu hiç oynamadı 

     Beşiktaş'ta, A takım kadrosunda yer alan ve sürekli antrenmanlara çıkan 6 futbolcu ise henüz forma giyemedi. 
     Genç futbolcular Tunç, İlhan Şahin, Ali Cansun, Mehmet Aksu, kaleci Yasin Yıldız ve sakat olan Tamer Tuna siyah-beyazlı formayı giyemeyen oyuncular oldu. 
     






</TEXT>
</DOC>
