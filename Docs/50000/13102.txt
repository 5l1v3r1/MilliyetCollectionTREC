<DOC>
<DOCNO> 13102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/yasam/ayas.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve perde üstüne kapandı 
</HEADLINE>
<TEXT>

Perdeyi aralayıp seyirciye baktı Tekin Siper. 'Muhteşem Bu oyunu yıllarca oynarız...' dedi ve hayatının son rolü için sahneye fırladı... 
     YAŞAR ÇAKMAK 

     Tam 30 yıldır sahnedeydi ve kendisine uzatılan her mikrofona 'Tiyatro ile evliyim' derdi. işte o adam, Tekin Siper, son oyunu Sefiller Müzikali’nin 5. dakikasında sahnede geçirdiği kalp krizi sonucu 'evinde öldü.' 
     
     Seyirciye son kez baktı... 
     Bin 500 kişi önceki gece 'Sefiller'i izlemek için doldurmuştu salonu. Oyunun önemli karakterlerinden biri olan müfettiş Javer'i 59 yaşındaki Siper oynuyordu. Daha ilk repliğini vermişti ki, kalbi sıkışmaya başladı Siper'in ve bir süre sonra da yığılıp kaldı sahneye. 
     Üçüncü kalp krizini geçiren usta oyuncuya ilk müdahaleyi seyirciler arasındaki bir doktor yaptı. Hemen Alman Hastanesi'ne kaldırılan Siper, tüm çabalara rağmen kurtarılamadı. 
     Tiyatroculuğa soyunan pop şarkıcısı Neco'ydu en son konuştuğu... O anlatıyor dostunun son anlarını... "Tekin ile oyun başlamadan 2 dakika önce konuştuk. Perdeyi aralayıp seyirciye baktı. Ve bana dönüp, 'Bu krizde muhteşem seyirci var. Biz bu oyunu uzun yıllar oynarız' dedi. İlk sahne benimdi, kulise döndükten 5 dakika sonra ortalık karıştı. Tekin son nefesini kollarımda verdi." 
     Tekin’in dostları bugün 10.30'da Dolmabahçe'deki Levent Kırca Oya Başar Tiyatrosu'nda onun için toplanacak. Ardından Darıca Mezarlığı'nda toprağa verecekler Tekin'lerini... 
     
     Kara haberi Kırca verdi 
     Tekin Siper'in ölümü üzerine 'Sefiller Müzikali' iptal edildi. Bunu duyurmak için sahneye çıkan Levent Kırca güçlükle konuşuyordu "Tiyatrocunun, daha doğrusu bir sanatçının sonu böyle olur. Üzüntümü kelimelerle anlatamam. 30 yıllık arkadaşım, yoldaşımdı. Oya ile yeniden bir araya gelmemize de büyük destek olmuştu. Başarımızda onun çok büyük katkısı vardı. Tiyatro bir büyük ustasını, ben de bir kardeşimi kaybettim." Oya Başar "O bizim kardeşimiz gibiydi" dedi. 
     


 YAŞAM 





















</TEXT>
</DOC>
