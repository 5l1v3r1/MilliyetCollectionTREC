<DOC>
<DOCNO> 34601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sontur09.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da bir yasak "Donla denize girilmez.." 
</HEADLINE>
<TEXT>

     Antalya'nın Konyaaltı sahilinde gerçekleştirilen düzenleme çalışmalarının tamamlandığı bildirildi. 
     Konyaaltı Belediye Başkanı Muhittin Böcek, düzenlediği basın toplantısında, 3 milyon dolar harcanan ''Konyaaltı Sahil Projesi''nin 4 ay gibi kısa bir sürede gerçekleştirildiğini belirtti. 
     Böcek, ''yap-işlet-devret'' modeline göre hayata geçirilen proje kapsamında, sahil bandına 610 palmiye ağacı dikildiğini, yeni yeşil alanlar yaratıldığını, çevre düzenlemeleri yapıldığını ve 24 adet büfe kurulduğunu söyledi. Böcek, şöyle konuştu 
     ''Yeni düzenleme ile ayrıca, plajlarda büyük sorunlara neden olan kontrolsüz fiyat uygulamasına son verildi. Halkımızın ucuz ve kaliteli hizmet almasını sağlamak amacıyla tek fiyat listesi oluşturuldu. Böylece fiyat kargaşası önlendi. Konyaaltı sahilinde, dinlenme alanları, seyir terasları, çocuk bahçeleri kuruldu, gençler için basketbol, futbol ve plaj voleybolu sahaları oluşturuldu.'' 
     Böcek, Konyaaltı sahilindeki tesisleri ''yap-işlet-devret'' modeli ile kuran firmanın, güvenlik hizmetlerini de yerine getireceğini kaydederek, plajlar için bazı kurallar da belirlendiğini bildirdi. 
     Toplum ahlak ve örflerine aykırı düşen tarzda, iç çamaşırı ve benzeri kıyafetlerle denize girenlere izin verilmeyeceğini kaydeden Böcek, ''Bugüne kadar atıyla, köpeğiyle denize girenler vardı. İç çamaşırıyla denize giren erkekler oluyordu. Bu görüntülerden de kadınlarımız, çocuklarımız rahatsızlık duyuyordu'' dedi. 
     Böcek, plajlarda uygulanacak diğer kuralları da şöyle sıraladı 
     ''Evcil hayvanlar dahil olmak üzere, sahile ve denize hayvan sokulamayacak. Halkın kullanımına ücretli sunulan şemsiye ve şezlonglar arasındaki mesafe 4 metreden daha az olmayacak. Ücret talep edilmeden halkımızın hizmetine sunulan soyunma kabinleri ve açık duş ünitelerinin temizliğine azami özen gösterilecek. Sürat motoru, balıkçı teknesi, jet-ski ve deniz bisikletlerinin can güvenliğini tehlikeye atacak şekilde ve sahile 50 metreden daha yakın mesafede seyretmelerine izin verilmeyecek. Plajlara seyyar satıcılar giremeyecek.'' 
     
     
     







</TEXT>
</DOC>
