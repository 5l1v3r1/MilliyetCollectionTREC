<DOC>
<DOCNO> 28701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sondun12.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını FP'nin kapatılmasına "Garip bir karar" 
</HEADLINE>
<TEXT>

     Belçika gazeteleri, FP'nin kapatılmasına ilişkin Anayasa Mahkemesi kararını, ''garip bir karar'' olarak nitelendirdiler. 
     Le Soir gazetesi, FP'nin kapatılmasının Türkiye'de ''rejimin sertleşme stratejisinin bir parçası'' olduğunu ileri sürerek, ülkede Anayasa Mahkemesi'nin bu kararını savunan hiç kimse bulunmadığını, ancak ''timsah gözyaşları'' dökenlerin de çok olduğunu öne sürdü. 
     MHP'nin FP'lilere kapılarını açtığını, transferlerin zaten istikrarsız olan Ankara hükümetinin dengesini iyice bozabileceğini yazan gazetenin yorumunda, FP'nin kapatılmasına ilişkin ''gariplikler serisinden'' söz edildi ve Nazlı Ilıcak'ın, türban takmayan, davetlerinde alkol ikram eden bir milletvekili olduğuna işaret edildi. Yorumda, ''Anayasa Mahkemesi'nin, Genelkurmay'ın istekleri doğrultusunda hareket ederek, rejimin demokratikleşme iradesine ciddi darbe vurduğu'' ileri sürüldü. Muhazakar La Libre Belgique gazetesi de, yayımladığı yorumda, FP'nin kapatılması kararının büyük bir sürpriz olmadığı, Necmettin Erbakan tarafından oluşturulan 4 partinin de kapatıldığını, FP'nin kapatılmasından sonra yeni bir parti kurulacağını söylemenin de kehanet olmayacağını yazdı. 
     Bu kez gelişmelerin farklı olabileceği, ''Erbakan sonrası'' dönemin başlayabileceği ve siyasi İslam hareketinde ''eskiler ile modernler'' çatışması bulunduğu belirtilen yorumda, Erbakan'ın, siyasi yasaklı olmasına rağmen, ''ipleri elinde tuttuğu'' ve bu durumun gençleri sıktığı kaydedildi. 
     Tayyip Erdoğan'ın, kendi oluşumunu kurmak için Anayasa Mahkemesi'nin kararını beklediği, siyasete dönüşünü hazırlarken, ''askeri yetkililerle bile görüştüğü'' kaydedilen yorumda, bu grupta ''reformcu gençlerin, yaşlılara oranla laik sistem içinde daha rahat oldukları ve daha fazla demokrasi istedikleri'' ifade edildi. Gazete, orta vadede AB'ye girme iddiasındaki bir ülkede anamuhalefet partisinin kapatılmasının garip gözükebileceği, ancak Türkiye'de her zaman laikliğe demokrasiden daha çok öncelik verildiği görüşünü savundu. 







</TEXT>
</DOC>
