<DOC>
<DOCNO> 10611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/son/sondun10.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan doktor, bebek klonlayacak 
</HEADLINE>
<TEXT>

     Yıl sonunda insan klonlamayı planlayan İtalyan doktor Severino Antinori, kısır çiftler için bebek klonlamaya hazır olduğunu söyledi. 
     İtalya’nın başkenti Roma’daki La Sapienza Üniversitesi’nde düzenlenen insan klonlanması konulu toplantıda konuşan Antinori, klonlamanın insana genlerini aktarma ve baba olma imkanını sağladığını ve "tedavi amacıyla" kullanılacağını belirtti. Antinori’ye göre, klonlamayla "fotokopi bebekler değil, değişik kişiliklere sahip bireyler" elde edilecek. 
     Klonlamaya aday çiftler hakkındaki ilk incelemelerin 2 yıl önce Paris’te başlatıldığını kaydeden Antinori, erkekleri kısır olan 300 çiftle görüştüklerini ve "onlara bir başkasının spermini kullanmayı mı, yoksa kocanın genlerini aktarmayı mı tercih edeceklerini sorduklarını" söyledi. 
     Çiftlerin yüzde 70’inin ilk öneriyi reddettiğini ve klonlamayı seçtiğini kaydeden Antinori’ye göre, çiftlerin yüzde 30’u klonlamadan çekindi. 
     Klonlamanın sakatlıklar gibi genetik sonuçlara yol açabileceğini ancak suni döllenmede de bu risklerin bulunduğunu belirten Antinori, "Kişisel tercihlere yasalar aracılığıyla zarar verilmemelidir" dedi. Severino Antinori, insan klonlamak için girişimlerde bulunmak üzere diğer ülkelerden doktorlarla özel bir konsorsiyum kurmuştu. 
     Daha önceki bir açıklamasında, umutsuz bir çiftin mutlu olmasını sağlayacaksa, insan klonlamaya hazır olduğunu kaydeden Antinori, lezbiyen çiftler için çocuk klonlamayacağını, bir çocuğun sağlıklı gelişmesi için hem anneye, hem de babaya ihtiyaç duyduğunu, bu yüzden babasız büyüyecek bir çocuğu kesinlikle üretmeyeceğini kaydetmişti. 
     




</TEXT>
</DOC>
