<DOC>
<DOCNO> 24332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sonspo20.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Yıldırım'ın istifa kararının şoku sürüyor 
</HEADLINE>
<TEXT>

     Fenerbahçe Kulübü Başkanı Aziz Yıldırım'ın istifa kararının şoku sürüyor. 
     Kadıköy Grubu Başkanı Kazım Bayülken, Aziz Yıldırım'ın istifasının kendileri için sürpriz olduğunu söyledi. Bayülken, başkanın kongreye gitme kararının beklenen bir şey olduğunu belirterek, ''Başkanın, 3,5 yıl içinde sinir sistemi altüst oldu. Stres ve sevinci bir arada yaşadı. Maddi manevi çok uğraştı ve yoruldu. Başkan 10 gün tatile çıksın, dinlensin, sonra karar versin'' diye konuştu. 
     Dün Aziz Yıldırım ile yaptıkları görüşmede başkanın kararının böyle olmadığını söyleyen Bayülken, konuşmasını şöyle tamaladı ''Dün kendisiyle yaptığımız görüşmede ailesiyle 10 gün ABD'de tatil yapacağını ve sağlık kontrolünden geçeceğini söyledi. Dönünce konuşuruz dedik. Bırakma kararı sürpriz oldu. Yönetimi derleyip toplaması açısından kongre kararı tamam da istifa camiayı sıkıntıya sokar. Yapılan işler ve alınan yollar var.'' 
     Fenerbahçe Grubu Başkanı Şevket Yılmaz da Aziz Yıldırım'ın istifasıyla tüm sarı-lacivertli camianın şokta olduğunu söyledi. Şevket Yımaz, Aziz Yıldırım'ın istifası nedeniyle üzüntü içinde olduklarını belirterek, ''Şu an çok sağlıklı düşünemiyorum. Yönetim kurulumuzu toplayıp, ne yapmamız gerektiği konusunda karar alacağız. Böyle bir başkan görmedim. Ama, gidiyorum demesi bizi şok etti. İnşallah bu kararından vaz geçer'' dedi. 







</TEXT>
</DOC>
