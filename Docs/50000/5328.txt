<DOC>
<DOCNO> 5328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/son/sondun02.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Virginia Üniversitesi'nde Ermeni Soykırım'ı dersi 
</HEADLINE>
<TEXT>

Washington yakınlarındaki Virginia Üniversitesi'nde, sayıları 100'ü bulan Türk öğrenci ve öğretmenlerin tüm itirazlarına karşın, sözde Ermeni soykırımına ilişkin bir ders konulduğu öğrenildi. Türk öğrencilerden edinilen bilgiye göre, ''soykırım'' başlığı altında verilen ders, 2 hafta önce açılışını sözde Ermeni soykırımıyla yaptı. Türk öğrencilerin çoğunun almayı reddettiği ve Peter Ronayne tarafından verilen bu derste, tamamıyla Ermeni tezlerinin işlendiği bildirilirken, bugün tarihçilerin bile bu konuyu tartışmakta olduğu gerçeği ise görmezden gelindi. Okulun tarihinde ilk kez başlatılan bu girişime karşı Türk öğrenci ve öğretmenler, üniversite yönetimine itirazlarını bildirmelerine karşın, bu yakınmalarına yanıt bulamadılar. Öğrencilere, ''akademik özgürlük'' gerekçe gösterilerek, dersin en azından Mayıs sonunda bitecek bu sömestrde okutulacağı bildirildi. Virginia Üniversitesi Siyaset Bilimi 4. sınıf öğrencisi Bora Yağız, sözde soykırım iddialarının bu dersten çıkarılması için imza kampanyası başlattı. Bu imzalar, üniversite yönetimine iletilecek. 




</TEXT>
</DOC>
