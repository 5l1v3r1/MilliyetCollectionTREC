<DOC>
<DOCNO> 32605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/siyaset/siy01.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İhale hortumu 1 milyar dolar 
</HEADLINE>
<TEXT>

Belediye ihalelerinde Albayrak Grubu’na haksız kazanç sağlamakla suçlanan Tayyip Erdoğan ve Ali Müfit Gürtuna’nın dosyası Yargıtay Başsavcılığı’nda... 
     TOLGA ŞARDAN Ankara 

     İçişleri Bakanı Rüştü Kazım Yücelen’in talimatıyla İstanbul Büyükşehir Belediyesi’nin 1995 yılından bu yana Albayrak Şirketler Grubu’na verdiği ihaleleri mercek altına alan Mülkiye Başmüfettişi, vurgunu ortaya çıkaran önemli belgelere ulaştı. 
     Belediye ihalelerinden Albayrak Grubu’na sağlanan haksız kazancın boyutunun 1 milyar dolara yakın olduğu öne sürülürken, hazırlanan dosya adli yargılamanın başlaması için dün Yargıtay Cumhuriyet Başsavcılığı’na gönderildi. 
     
     Bağlantıyı kuran ikili 
     23 klasöre yayılan 200’e yakın ihale dosyasına el koyan müfettiş, Büyükşehir Belediyesi ile Tayyip Erdoğan’ı destekleyen Yeni Şafak gazetesini de bünyesinde barındıran Albayrak Grubu arasındaki "organik bağlantıyı" ortaya çıkardı. Bulgulara göre, iki kurum arasındaki ilişkiler, Erdoğan’ın döneminde belediyenin Genel Sekreter Yardımcılığı görevini yürüten İdris Naim Şahin ile Albayrak Grubu’nun genel koordinatörü olan eski Defterdar ve Maliye Müfettişi Nurettin Canikli tarafından sağlanıyor. 
     Derinleşen incelemelerde "ihalelerde muhammen bedel tespitinin yüksek tutulduğu" ve "ihale şartnamelerinin özel olarak düzenlendiği" ortaya çıktı. İlk kez 1994 yılından sonra Büyükşehir Belediye Başkanlığı’nca başlatılan "belediye hizmetlerinin özelleştirilmesi" uygulamasının incelenen süreçte İstanbul’daki tüm RP’li ve daha sonra FP’li ilçe belediyelerine yayıldığı da saptandı. 
     
     Ekipman belediyeden 
     Raporda, Sarıyer Belediyesi’nin 1995 yılındaki temizlik ihalesi örnek alındı. İlçede günde üç kez yapılan temizlik işleri, 1995 yılında 20 milyar liralık ihaleyle Albayrak Grubu’na verildi. Büyükşehir Belediyesi’nin çöp toplama ile cadde süpürülmesi ihalelerinin, tek firmanın girdiği ihalede yüzde 1 - 1.5’lik fiyat kırımlarıyla Albayrak’a verildiği anlaşıldı. Albayrak şirketlerinin belediye araç, gereç, ve personelini kullanarak hizmet verdiği de belirlendi. 
     
     Dosya Yargıtay’da 
     Hazırlanan dosya, dün Yargıtay Cumhuriyet Başsavcısı Sabih Kanadoğlu’na verildi. Dört belediye başkanı, genel sekreter, genel sekreter yardımcıları, belediye encümen üyeleri ve belediye şirketlerinin yönetim kurulu üyeleri dosyada suçlandı. Nuri Albayrak da suçlanan isimler arasında yer aldı. 
     
Rapordaki dört belediye başkanı      Ön inceleme raporunda, Recep Tayyip Erdoğan’ın yanı sıra Büyükşehir Belediye Başkanı Ali Müfit Gürtuna ile Gebze’nin tutuklu belediye başkanı FP’li Ahmet Penbegüllü ile Kağıthane’nin eski FP’li Belediye Başkanı Arif Calkan da yer aldı. Gebze’de belediyenin toplu konut yapılmasını sağlamak amacıyla açtığı 5 trilyon lira bedeli olan ihalenin, 1.5 trilyonluk karnesi olan Albayrak Grubu bünyesindeki Sistem A.Ş’ye verilmesinin yanı sıra Kağıthane Belediyesi’nin aynı gruba verdiği temizlik ihalesine fesat karıştırıldığı iddiaları için soruşturma açılmaması da raporda yer aldı. 
     



 SİYASET 
















</TEXT>
</DOC>
