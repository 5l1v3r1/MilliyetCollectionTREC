<DOC>
<DOCNO> 28837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/siyaset/siy10.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR YÖNÜ TEKKE newline bir yönü parti olmaz 
</HEADLINE>
<TEXT>

Liderlik için anket öneren Gül, Hoca’ya mesaj gönderdi 
     ABDULLAH KARAKUŞ Ankara 

     Kapatılan FP’de yenilikçi kanadın önde gelen isimlerinden Abdullah Gül, Recai Kutan’a liderlik için tabanda anket yapılması teklifinde bulundu. Gül, FP’nin partiiçi sistemini de eleştirerek, "Bir yönü tekke, bir yönü parti olmaz. Bundan kurtulmamız lazım" dedi. Gül’ün sert mesajının hedefi olan Necmettin Erbakan ise, Recep Tayyip Erdoğan’ı "yalnız" bırakmak için yeni grup üyelerine kanca attı. 
     
     Gergin toplantı 
     Kapatılan FP’nin yedi saat süren grup toplantısında söz alan Gül, "Türkiye’deki değerleri iyi görmemiz lazım. Siyasi konjonktürü görüp yeni oluşumu ona göre yapmak lazım. Demokratik sistem içinde açık yapılanalım" diye konuştu. Gergin bir havada geçen toplantıda, birleşmeyi kendilerinin de istediğini kaydeden Gül, Kutan’a şu teklifi götürdü "Öncelikle liderin kim olacağını tabana soralım. Bu partiyi ileriye kim götürür, kim başarılı olur, onu soralım. Anket yapalım, ona göre sonucu değerlendirelim. Yoksa birleşelim’ demekle olmaz. Samimi olun, dayatma yapmayın. Birlik, beraberlik lafla olmaz." 



 SİYASET 



















</TEXT>
</DOC>
