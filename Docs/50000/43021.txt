<DOC>
<DOCNO> 43021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/soneko04.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin teröre karşı yeni silahı ekonomi olacak 
</HEADLINE>
<TEXT>

     Terörizme karşı savaş ilan eden ABD Başkanı George Bush yönetimi, bu mücadelede Washington'ın ekonomik gücünü silah olarak kullanmayı planlıyor. 
     Bush yönetiminin en üst düzeyde yetkilileri, teröre karşı mücadelede ABD'nin yanında yer alacak ülkelere ekonomik ve ticari kolaylıklar getirileceğini, işbirliği yapmaya yanaşmayanlara ise yaptırımlar uygulanacağını bildirdi. 
     ABD'nin dış ticaret ilkelerini belirleyen en üst düzeyde yetkilisi olan ticaret temsilcisi Robert Zoellick, Washington Post gazetesine açıklamasında, ''Güvenlik stratejimizi tamamlayacak bir ekonomik stratejiye ihtiyacımız var. Düşmanlarımız, Amerika'nın gücünün ekonomik ve siyasi özelliklerinden kaynaklandığını biliyor ve bu özelliklerimize zarar vermeye çalışıyor. Dolayısıyla bizim tepkimiz de çok boyutlu olmalı. Ekonomi de bunun içinde yer almalı'' dedi. 
     Washington'daki gözlemciler, ABD'nin ekonomiyi, terörizme karşı bir silah olarak kullanma yönündeki yeni yaklaşımının, özellikle Suudi asıllı terörist Usame Bin Ladin'e karşı Pakistan ile kurulmasına çalışılan işbirliği açısından yararlı olabileceğini kaydettiler. 
     Gözlemciler, yeni yaklaşımın, diğer ülkelerle ilişkiler açısından da geçerli olacağını ifade ettiler. 







</TEXT>
</DOC>
