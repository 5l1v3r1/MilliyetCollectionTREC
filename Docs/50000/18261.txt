<DOC>
<DOCNO> 18261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/ekonomi/eko04.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Avrupa liginden düştü 
</HEADLINE>
<TEXT>

IMF, Ekonomik Görünüm raporunda Malta ve Ortadoğu’yla birlikte değerlendirdiği Türkiye’nin ileri ekonomi’ ve piyasa sistemini’ benimseyen ülkeler klasmanına uymadığını savundu 
     YASEMİN ÇONGAR Washington 

     Uluslararası Para Fonu IMF tarafından dün yayınlanan "Dünyanın Ekonomik Görünümü" başlıklı raporda Türkiye, "Ortadoğu, Malta ve Türkiye" başlıklı özel bir bölgesel gruplama içinde değerlendirildi. 
     Bu gruplamanın nedeni, "Avrupa’da Türkiye ve Malta dışındaki bütün ülkelerin ya ileri ekonomilere sahip ya da piyasa sistemini kısa süre önce benimseyen geçiş ülkeleri olması, Türkiye ve Malta’nın ise, her iki klasmana da uymaması" ile açıklandı. 
     
     Büyüme 2002’den sonra 
     Türkiye’deki Aralık 2000 ve Şubat 2001 krizlerinin incelenmesine de geniş yer veren raporun, rakamsal öngörüler bölümünde, bu yıl içinde ciddi bir iktisadi daralma yaşanacağı, ancak 2002’den itibaren yeniden büyüme trendinin yakalanacağı tahmin edildi. Fon’a göre, 2001’de Türkiye’nin gayrisafi yurtiçi hasılasında GSYiH yüzde 2,6’lık bir küçülme olacak. Ancak gelecek yıl, yeni iktisadi programın da uygulanmaya konulmasıyla birlikte, Türkiye yeniden büyümeye başlayacak ve 2002’de yüzde 4,5’lik bir büyüme oranına ulaşacak. 
     
     Enflasyon bu yıl yüzde 54.9 
     IMF’nin tahminlerine göre, Türkiye enflasyonla mücadelede kriz nedeniyle kaybettiği ivmeyi de yeniden yakalayacak. 2000’de Türkiye’nin yıllık ortalama enflasyon oranını yüzde 54,9 olarak hesaplayan uluslararası finans kuruluşları, 2001 ortalama enflasyonunu yüzde 48,4 olarak öngörüyorlar. Bu oranın, gider kısıcı politikaların yeniden etkisini göstermesiyle 2002’de yüzde 28,4’e kadar geri çekilebileceği tahmin ediliyor. 
     Fon, Türkiye’nin 2000’de yüzde 4,8’e kadar yükselen cari işlemler açığının, 2001’den itibaren "pozitife" geçeceğini ve bu yıl yüzde 0,4, 2002’de de yüzde 0,1’lik fazla verileceğini hesaplıyor. 
     
IMF hatasını itiraf etti      Türkiye’deki krizin "çıpalı kur" konusundaki çekinceleri güçlendirdiğini belirten IMF, bugüne dek çıpalı kur uygulamasını başarıyla tamamlamış tek ülke olarak Polonya’yı gösterdi. IMF’nin Dünyanın Ekonomik Görünümü raporunda, Türkiye dahil birçok ülkenin, çıpalı kura dayalı istikrar programlarını yarıda bırakmak zorunda kaldıklarını bildirdi. 
     
     Beklenti kırılamadı 
     Türkiye’de, döviz kurunun izleyeceği seyrin önceden açıklanmasına dayalı deneyimin, ilk başta nominal faiz hadlerinin aşağı çekilmesine yardımcı olduğunu hatırlatan IMF, ancak aynı güçlü etkinin enflasyon beklentilerinde görülmediğini saptadı. 
     
     Döviz çıpası hata 
     Bunun sonucu olarak, düşük faiz hadleri ile iç talebin yeniden kabarmasının, dünyanın iktisadi yavaşlamasının ve artan petrol fiyatlarının, Türkiye’nin net ihracat gelirlerini kıstığını hatırlatan IMF, böylece "çıpalı kur" konusunda üstü kapalı bir özeleştiride bulunmuş oldu. 
     Fon, Türkiye’deki mali krizin nedenleri arasında, telekomünikasyon ve enerji alanında özelleştirmeler ile bankacılık reformunun gecikmesini de saydı. 
     



 EKONOMİ 

















</TEXT>
</DOC>
