<DOC>
<DOCNO> 6492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/guncel/gun01.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprüde "yanlışlık" rezaleti 
</HEADLINE>
<TEXT>

İstanbul yanlış açıklamayla felç oldu. Fatih Köprüsü'nde 15 kilometrelik araç kuyruğu oluştu. Vatandaş saatlerce çile çekti. 
     DİNÇER ŞEREF İstanbul 

     İstanbul Fatih Sultan Mehmet Köprüsü'nde dün akşam saatlerinde yapılacağı açıklanan asfalt onarım çalışması sabah saatlerinde başlayınca, hafta sonu kabusa döndü. Açıklamadaki yanlışlıktan habersiz yola çıkan İstanbullular kötü sürprizle şok oldu. Avrupa yakasından Anadolu'ya geçişte 15 kilometrelik araç konvoyu oluştu. Fatih Köprüsü'ndeki rezaleti duyanlar Boğaziçi Köprüsü'ne yönelince çevre yolları tamamen kilitlendi. İstanbullular evine ulaşmak için üç - dört saat çile çekti ve kabus öfkeye dönüştü. 
     Karayolları 17. Bölge Müdürlüğü'nden önceki gün yapılan açıklamada, okulların tatil olması ve hafta sonu nedeniyle, Fatih Sultan Mehmet Köprüsü'nün Avrupa'dan Asya'ya geçiş yönündeki sağ şeridinde dün saat 21.00'de asfalt çalışmalarına başlanacağı açıklandı. Ancak Karayolları sürpriz yaparak çalışmaları dün sabah başlattı. Tek şerit onarım, ikincisi de güvenlik gerekçesiyle kapatıldı. 
     Güneşli havada onarım çalışmalarından habersiz yola çıkan İstanbullular ise, Anadolu yakasına geçmek için Fatih Sultan Mehmet Köprüsü'nü tercih edince trafik arap saçına döndü. 
     Sabah saatlerinde, köprü gişelerinden başlayıp Gaziosmanpaşa'ya kadar uzanan kilometrelerce uzunluğundaki araç konvoyu, Boğaziçi Köprüsü'ne, ardından şehir içine yansıdı. Uzayıp giden araç konvoyu, köprüleri ve şehir içi trafiği felç etti. Anadolu yakasına geçmek isteyenlerin yanı sıra, şehir içindeki araçlar da oldukları yere adeta çakılı kaldı. 
     İlerlemek bilmeyen trafiğe takılan vatandaşlarsa, önce kaza olduğunu düşündü, daha sonra onarım çalışması olduğunu öğrenince şok oldu. Geç saatlere kadar süren araç trafiğinde perişan olan vatandaşlar, güzel haftasonu geçirme isteklerini kabusa dönüştürenlere öfke yağdırdı. 
     
Onarım bugün de sürecek      Karayolları 17. Bölge Müdür Vekili Asım Öztürk ise, basın duyurusunda, "Onarımın 10 Şubat Cumartesi akşamı başlayacağı" yönündeki ifadenin "yanlışlıkla" yer aldığını söyledi. Köprünün İstanbul - Ankara istikametinde iki şeridin kapatıldığını belirten Öztürk, kuzey yoldan bir şeridin Avrupa'dan Anadolu'ya geçişe ayrıldığını, böylece geliş - gidiş dörder şeritli olan köprünün üçer şerit olarak hizmet verdiğini ifade etti. 
     Asfalt onarım çalışmasının zorunlu olduğunu ve vatandaşlardan anlayış beklediklerini dile getiren Öztürk, onarımın yarın saat 06.00'da bitmesinin planlandığını kaydetti. 
     
Arabalı vapur kuyruğu      Trafik yoğunluğu nedeniyle, Sirkeci - Harem arasındaki arabalı vapur seferleri de yetmedi. 
     Fatih Sultan Mehmet Köprüsü, sahil yolu, E - 5 ve TEM otoyolundaki trafik sıkışıklığı nedeniyle arabalı vapur iskelesinde de uzun kuyruklar oluştu. Sirkeci - Harem arasında saat 21.30'da sona ermesi gereken vapur seferleri de, yoğunluğun sürmesi yüzünden gece geç saatlere kadar sürdü. 
     
Özür bile yok...      Karayolları 17. Bölge Müdür Vekili Asım Öztürk, basın duyurusunda, "Onarımın 10 Şubat Cumartesi akşamı başlayacağı" yönündeki ifadenin yanlışlıkla yer aldığını söyledi. 
     Köprünün İstanbul - Ankara istikametinde güney yolda tek şeritte çalışma yapıldığını, ikinci bir şeridin de emniyet işaretlemesi nedeniyle trafiğe kapatıldığını belirten Öztürk, kuzey yoldan bir şeridin Avrupa'dan Anadolu'ya geçişe ayrıldığını, böylece geliş - gidiş dörder şeritli köprünün üçer şerit olarak hizmet verdiğini ifade etti. 
     Asfalt onarım çalışmasının zorunlu olduğunu ve vatandaşlardan anlayış beklediklerini söyleyen Öztürk, onarımın yarın saat 06.00'da sona ermesinin planlandığını kaydetti. 
     


 GÜNCEL 






















</TEXT>
</DOC>
