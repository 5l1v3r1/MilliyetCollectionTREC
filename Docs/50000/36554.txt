<DOC>
<DOCNO> 36554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/yazar/sazak.html </URL>
<DATE> 2001/08/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Solda tarihi buluşma 
</HEADLINE>
<TEXT>

     Deniz Baykal ve Erdal İnönü... Biri CHP lideri, diğeri solda yeni oluşumun önderi. Solun kaderini çizecek 2 lider geçen hafta buluşarak Türkiye'deki siyasal gelişmeleri masaya yatırdılar. 
     Ankara'daki tarihi buluşmada sosyal demokrat hareketin geleceği konuşuldu. 
     Erdal İnönü, Baykal'ın yeniden genel başkan seçilmesi ertesinde CHP'de alınan bazı ihraç kararları üzerine partiden kopmuştu. 5 eski genel başkanın Baykal'a gönderdiği mektuptaki istemlerin sonuçsuz kalması üzerinde istifa ederek, soldaki yeni oluşumun başına geçmişti. Erdal Bey, parti kurma hazırlığı konusunda henüz resmi bir açıklama yapmış değil. Ancak yaz başından bu yana eski çalışma arkadaşlarından gelen isteklere olumlu yaklaşıyor. Eylülde harekete geçeceği izlenimi verirken, yeni partinin tüzük ve programıyla ilgili çalışma yaptırıyor. 
     Tarhan Erdem ve Yiğit Gülöksüz bu hazırlıkları sürdüren isimler. Taslak metinler Kurucular Kurulu'nda tartışılacak. 
     Baykal cephesine gelince... 
     CHP kurultayında genel başkanlığı Ertuğrul Günay karşısında rahat bir çoğunlukla kazanan Deniz Baykal, o tarihten bu yana Erdal İnönü başta olmak üzere partiden kopanlarla ilgili hayli ılımlı ve bütünleştirici mesajlar veriyor. CHP lideri, solda dağınıklık yerine toparlanma yanlısı. Ancak bunun CHP çatısı altında gerçekleşmesinden yana. 
     İnönü'nün yeni bir parti kurması yerine CHP'ye dönüşüne ortam hazırlamaya çalışıyor. Diyalog kesilmezse görüşmeler sonunda, Baykal'ın da çekilerek üçüncü isim altında uzlaşmaya gidecek formüller bile akla gelebilir. Kuşkusuz bunlar önümüzdeki seçime dönük arayışlar. Solun bir şemsiye altında toplanması, Türkiye'nin dağınık siyasal ortamında ne yapacağını soruşturan insanlara da güven verici bir seçenek sunabilir. 
     Siyasal gündemin Derviş - Tayyip senaryolarına kilitlendiği, Mesut Yılmaz'ın AB odaklı "demokratikleşme" çıkışıyla solun silahlarını elinden almaya çalıştığı ortamda İnönü ve Baykal'ın buluşması daha da anlam kazanıyor. 
     Sürpriz buluşmanın solda "mutlu son"a ulaşıp ulaşmayacağını bugünden kestirmek güç. Görüşmeler sürebilir. Ya da ilerleme olmaksızın herkes kendi yolunda gidebilir. 
     Ancak iki liderin de geçmişin duygusallığından arınarak solun birlikteliğini aralarında görüşmeye başlamaları tarihi bir anlam ifade ediyor. Sessiz sedasız masaya oturmakla, dev bir adım attılar. 
     İnönü, 1984 yılında SODEP - Halkçı Parti birleşmesine dönük formülü hayata geçirerek, solu SHP çatısı altında toplamıştı. Dolayısıyla "Bir bölen" nitelemesi haksızlık olur. Baykal'ın CHP'sinin de "İnönüsüz" gelişmesi zor, aynı kulvarda yeni bir partinin doğması halinde ciddi sıkıntıya gireceği ortada. 
     İnönü - Baykal görüşmesi umut verici "ilk" girişimdir. Dileriz arkası gelir. 
     
     







Avrupa ve 'güvenlik' 


Yaşam dersleri 


Önce Meclis'e bakalım 


Asker askerliğini, sivil sivilliğini bilecek 


Atanmışla seçilmiş İtilmiş'le Kakılmış 


Öğretmen atamaları ne zaman yapılacak 


Zihniyet meselesi 


Merkez Bankası 


Şeriatçı değilim desem inanır mısınız 


Mesut Yılmaz'ın dünü, bugünü, ya yarını 


Solda tarihi buluşma 


Guru Terim 5 Kasım'da karşımızda 


Babanızla nasılsınız Kadın mısınız 


Artık kapkaç gaspın içine giriyor 


Laf kıtlığında... 


Şimdiki kızlar harika 


</TEXT>
</DOC>
