<DOC>
<DOCNO> 23974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/guncel/gun01.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Baskın var, rehine var TERÖR YOK 
</HEADLINE>
<TEXT>

DGM Başsavcılığı, Swissotel eylemcileri Tokcan ve arkadaşları hakkında, 26 yıla kadar hapis cezası istemiyle dava açtı. Eylem, terör suçu kabul edilmedi. Sanıklar çete suçundan yargılanacak 
     SEMRA PELEK ÖZTÜRK İstanbul 

     İstanbul DGM Cumhuriyet Başsavcılığı, Swissotel’i işgal ederek müşterileri yaklaşık 12 saat rehin tutan Muhammed Emin Tokcan ve diğer 12 sanık hakkında, 9.5 ile 26 yıl arasında hapis cezası istemiyle dava açtı. 
     İstanbul DGM Cumhuriyet Savcısı Muzaffer Yalçın’ın hazırladığı 10 sayfalık iddianamede, 22 Nisan’daki işgal ve rehin alma olayından 12 saat sonra teslim alınan ve 30 Nisan’da sevk edildikleri DGM’ce tutuklanarak Kartal Özel Tip Kapalı Cezaevi’ne konulan sanıklardan Tokcan ve Taştan’ın, 14 yıl 6 ay ile 26’şar yıl arasında hapis cezasına çarptırılması istendi. Ceza istemine gerekçe oluşturan suçlamalar şöyle "Cürüm işlemek amacıyla silahlı teşekkül oluşturmak ve yöneticiliğini yapmak", "Birden çok kişinin hürriyetini kısıtlamak", "Vahim nitelikte silah bulundurmak" ve "Panik yaratacak şekilde mesk n mahalde ateş etmek." 
     İddianamede, yine tutuklu olan Ali Tokcan, Hayri Kadı, Yusuf Özdemir, Yalçın Şahin, Bahri Demir, Atilla Kivik, Bünyamin Kivik, Hayati Ak, Mehmet Yapıcı, Serdal Seferoğlu ve Ramazan Karabulut’un da, 9.5 ile 19’ar yıl arasında ağır hapis cezalarına çarptırılmaları talep edildi. Soruşturma aşamasında eylem, "terör" suçu kapsamına alınmamış, "terör örgütü üyeliği", "ülke topraklarını bölmeye çalışmak" ve "Anayasal düzeni değiştirmeye çalışmak" gibi Türk Ceza Kanunu’nun ilgili maddelerine dahil edilmemişti. 
     Dört yıl önce yine İstanbul DGM’de yargılanan Tokcan hakkında, şimdikinden daha az hapis cezası istenmiş, eylem süreklilik göstermediği için, o günlerde de Tokcan "çete" suçundan yargılanmamıştı. 
     



 GÜNCEL 


















</TEXT>
</DOC>
