<DOC>
<DOCNO> 4407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/guncel/gun10.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacıların ruh sağlığı BOZULDU 
</HEADLINE>
<TEXT>

     Ekonomik krizler vatandaşlardan sonra işadamlarının ve bankacıların da ruh sağlığını bozmaya başladı. 
     International Hospital Psikiyatri Bölüm Şefi Dr. Muzaffer Uyar diğer çalışma gruplarına göre daha değişken, daha stresli bir ortamda bulunan işadamlarının, kazanma ve kaybetme değişimlerini sık sık yaşadıklarına dikkat çekti. Uyar, şunları söyledi "1998 ekonomik krizinden beri işadamları, eşleri ya da çocuklarında başvuru artışı var. Özellikle son üç aydır daha da fazla geliyor. İşadamları intiharlarını da son iki yılda daha fazla görüyoruz." 
     
     Bankacılar ilk sırada 
     Bakırköy Ruh ve Sinir Hastalıkları Hastanesi Nevroz Bölümü Şef Yardımcısı Doç. Dr. Armağan Yücel Samancı da, son iki yıldır ekonomik krizin en çok etkilediği sektörlerde çalışan işadamlarında ve onların ailelerinde psikolojik rahatsızlıklarda artış olduğunu söyledi. Son dönemde dikkat çeken bir sektörün de bankacılık olduğunu belirten Samancı, "Banka kapanmaları, işten çıkarmalar göz önüne alındığında sektörde büyük bir sıkıntı var. Başvurularda bankacılık grubu ön plana çıktı" dedi. 
     


 GÜNCEL 





















</TEXT>
</DOC>
