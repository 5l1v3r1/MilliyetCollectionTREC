<DOC>
<DOCNO> 34431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/son/soneko03.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek faiz, Anadolu'nun meğer 4 bin yıllık kaderiymiş 
</HEADLINE>
<TEXT>

     Yüksek faiz ve aşırı borçlanma nedeniyle günümüzden 4000 yıl önce Anadolu halkının büyük sıkıntı yaşadığı belirtildi. 
     Kayseri-Malatya karayolunun 22. kilometresinde bulunan Kültepe- Kaniş kazı alanına başkanlık yapan Prof. Dr. Tahsin Özgüç, kazı alanında çıkarılan çivi yazılı tabletlerin, ekonomik sorunların Milat'tan Önce 2000'li yıllarda da en önemli sorun olduğunu kaydetti. Altın ve gümüş yatakları açısından zengin Anadolu halkının kalay, kumaş, parfüm, kıymetli taş gibi mallarda Mezopotamya'ya bağlı olduğunu anlatan Prof. Dr. Özgüç, buradan gelen Asur Ticaret Kolonileri'nin Anadolu halkını ekonomik açıdan kendine bağımlı hale getirdiğini bildirdi. 
     
     Halkı köle yapmışlar 
     Prof. Dr. Özgüç, Asurlular'ın özellikle silah yapımında kullanılan kalay ve o yılların dünya moda merkezi olan Mezopotamya'dan birbirinden güzel kumaşlar getirerek, Anadolu'da pazarladıklarını belirterek, şunları söyledi 
     ''Birbirinden cazip ürünleri çok pahalı fiyatlarla Anadolu halkına satan Asurlular, ödemede güçlük çeken halka ürünlerini vadeli pazarlamış ve kendi aralarında yüzde 30 oranında faiz uygularken, Anadolu halkına yüzde 200-300'e varan oranlarda faizle mal satmış. Halkın büyük bölümü yüksek faize dayanamayınca köle olmuşlar. Halkın düştüğü büyük sıkıntıyı gören dönemin Kültepe Kralı bugünkü konsolidasyon benzeri bir uygulamaya giderek, borçlarını ödemeyeceğini açıklamış ve genel af çıkarmış.'' 
     Özgüç, çivi yazılı tabletlerden edindikleri bilgiye göre, Anadolu krallarının ülkelerine getirilen kumaştan yüzde 10, kalaydan ise yüzde 3-4 oranında vergi aldıklarını öğrendiklerini de ifade ederek, ''Asurlu tüccarların bazıları vergi ödememek için askerlerin bulunduğu ticaret güzergahlarını değiştirerek, gizli yollar kullanmışlar ve kendilerini gören halka ihbarda bulunmamaları için rüşvet vermişler'' dedi. 






</TEXT>
</DOC>
