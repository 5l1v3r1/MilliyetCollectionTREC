<DOC>
<DOCNO> 23461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/guncel/gun08.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasal İslam bitiyor mu 
</HEADLINE>
<TEXT>

ÇAPRAZ ATEŞ 
     İHSAN YILMAZ 

     28 şubat öncesi zirveye vuran "Siyasal İslam", son dönemde kabuğuna çekildi. FP’nin kapatılma davasının da sürdüğü bugünlerde, siyasal İslam’ın geleceği de tartışılıyor. Siyasal İslam, bundan sonra nasıl bir görüntü çizecek Görüşler şöyle 
     
     Bülent Tanla CHP eski Milletvekili 
Sisteme entegre oldular 
     Siyasal İslam’ın trendini ben farklı bir boyutta değerlendirmek istiyorum. Siyasal İslam sisteme uyuyor, kendilerini de uyduruyorlar. Sivri uçlarını törpülüyor. Siyasal İslam yumuşadı. Sisteme entegre olma durumundalar. 
     Eskiden sistemi değiştirme arzuları vardı. Hem dile getiriliyordu, hem tavırları sertti. Şimdi siyasal İslam’ın sisteme karşı yumuşama ve daha uyarlı bir entegrasyon arayışı içinde olduğunu görüyorum. 
     
     Mehmet Ali Şahin FP Milletvekili 
İslam’ın siyasalı olmaz 
     Ben siyasal İslam tabirine sıcak bakan bir kişi değilim. İslam’ın siyasalı, siyasi olmayanı olmaz. İslam dini, islam dinidir. Dinlerin özellikle bizim dinimizin siyasetin üstünde tutulması gerekir. Bana Siyasal İslamcı mısınız’ deseniz, ben sadece Müslümanım’ derim. 
     Türkiye’de mevcut siyasi partiler içinde hiçbirinin Ben siyasal İslamı temsil ediyorum’ diyebilmesi mümkün değildir. Siyasi partiler Anayasa ve kanunlar çerçevesinde hareket eder. Herhangi bir dini eksenli siyasi parti kurulması mümkün değildir. Ben böyle bir partinin varlığını kabul etmiyorum. 
     
     Faik Bulut Araştırmacı - Yazar 
Kökleri çok derinde 
     Bir defa bin yılların ideolojisinden bahsediyoruz. Kökü kazındı, bitti’ denecek bir şey değil. Kökleri çok derinde. Toplumun çok derinlerine, ana damarlarına nüfuz etmiş. Böyle komple bir şeyin, basit tedbirlerle, hele hele polisiye tedbirlerle tasfiye edilmesi mümkün değil. Siyasal İslam iddiasını devam ettirecektir. Ilımlı siyasal İslam Batılı ülkeler tarafından destekleniyor. O nedenle bunların gelecekte de önü açıktır, gelişmeye müsaittir. 
     
     Prof. Zafer Üskül Anayasa Hukuku Uzmanı 
Rejim içinde kalmayı öğrenebilir 
     Daha önce üç partisi kapatılmış bir siyasal hareketin FP dördüncü kez kapatılma tehditi altında olması insanları beklemeye yönlendiriyor anlaşılan. Siyasal İslam bitmez. Belki demokratik rejimin içinde kalmanın yolunu öğrenebilir. Bir siyasi partinin dışında değerlendirdiğimizde de bir düşünce olarak, daha radikal İslam’ı temsil eden düşüncelerin varlığını koruyacağını düşünüyorum. Fakat bunların siyasal alanda çok etkili olamayacağı kanaatindeyim. 
     



 GÜNCEL 



















</TEXT>
</DOC>
