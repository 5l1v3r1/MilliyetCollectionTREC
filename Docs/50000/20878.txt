<DOC>
<DOCNO> 20878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sonspo01.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen Antrenörü "İlk yarıda açılan farkı kapayamadık" 
</HEADLINE>
<TEXT>

     Basketbolda Avrupa Erkekler Suprolig ''Dörtlü Final'' maçında geçen yılın şampiyonu Yunanistan'ın Panathinaikos BSA Atina takımına 74-66 yenilerek bu yıl da final şansını yitiren Efes Pilsen, sonuca oldukça üzüldü. 
     Maçtan sonra düzenlenen basın toplantısında Efes Pilsen Antrenörü Oktay Mahmudi, ''İlk yarıda açılan farkı, ikinci yarıda bir türlü kapatmayı başaramadık'' dedi. 
     Mahmudi, takımının maça çok kötü başladığını ve bu yarıda farkın 19 sayıya dek çıktığını, ancak ikinci yarının başlarında iyi savunma yaparak toparlandıklarını söyledi. Açılan farkı kapatmayı, tüm çabalarına karşın bir türlü başaramadıklarından yakınan Mahmudi,''İkinci yarıda sahada gerçek bir Efes Pilsen izlendi. Farkı 19 sayıdan 2 sayıya dek düşürdük. Fakat acele atışların girmemesi sonucu yakaladığımız tempoyu kaybettik. Böylece de maçtan yenik ayrıldık. Artık CSKA Moskova maçına bakacağız. Yunan takımını kutluyorum'' diye konuştu. 
     Mahmudi, bir soru üzerine, Paris'e gelen tüm takımların güç dengesinin eşit olduğunu vurgulayarak, şampiyonluk için bir yorumda bulunmanın zorluğuna değindi. Oyunculardan Ömer Onan ise ilk yarıdaki kötü oyunları ve açılan fark nedeniyle müsabakadan yenik ayrıldıklarını ifade ederek, ''Toparlanmakta geç kaldık ve bu bize pahalıya maloldu'' dedi. Yunan takımının Yugoslav antrenörü Zelimir Obradoviç da 2 takımın da sahada zorlu bir mücadele verdiğini kaydederek, şöyle konuştu 
     'Maça çok iyi başladık. Ancak ikinci yarıda Efes Pilsen'in başarılı alan savunması karşısında hayli bocaladık. Efes Pilsen aslında çok iyi bir takım. Efes Pilsen, maçı son dakikaya dek bırakmadı ve maçı çevirebilmek için büyük çaba sarfetti, kendilerini kutluyorum.'' 







</TEXT>
</DOC>
