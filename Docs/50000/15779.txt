<DOC>
<DOCNO> 15779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sontur27.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tandoğan'da bir grup rayları işgal etti...Tren seferleri durdu 
</HEADLINE>
<TEXT>

     Başkent'teki esnaf yürüyüşü sırasında Tandoğan Meydanı'nda müdahale edilen ve Celal Bayar Bulvarı yönüne gelen göstericiler, polisin havaya ateş açmasına rağmen dağılmamakta direniyorlar. 
     Polis, Celal Bayar Köprüsü üzerinde göstericilerin dağılmaması üzerine yoğun şekilde havaya ateş açtı. Ancak göstericiler, dağılmamakta direnerek, sloganlar atıp, gösterilerini sürdürüyorlar. 
     Bu arada, Celal Bayar Bulvarı yönüne giden gruptakilerin bir kısmı rayları işgal ederek, tren seferlerini durdular. Aynı güzergah üzerinde bulunan çok sayıda belediye otobüsünün camlarının da göstericiler tarafından kırıldığı görüldü. Bu arada, Ulus'a doğru yürüyüşe geçen göstericilerin THK binasını da taşladıkları gözlendi. 
     Tandoğan Meydanı'nın Anıt Caddesi'ne açılan bölümünde göstericilerin taş ve sopalar fırlatmaya başlaması üzerine çok sayıda polis ve gösterici yaralandı. Bunun üzerine polis panzerleri barikata yaklaşarak göstericilerin üzerine su sıkmaya başladı. Göstericiler bir süre çekilirken, daha sonra tekrar emniyet güçlerini taşlamaya başladılar. 
     Keçi"ren Belediye Başkanı Turgut Altınok, polis yetkilileri ile görüştü. Bir yetkilinin, grupla konuşmasında yarar olabileceğini belirtmesi üzerine barikatın yanına giden Altınok, göstericiler tarafından omuza alındı. Bunu fırsat bilen göstericiler barikatı yarmak istedi. Ancak polisin müdahalesi üzerine Altınok, bir süre göstericilerin arasında kaldı. 
     Bu arada üzerinde çok sayıda göstericinin bulunduğu kamyon kalabalığı yararak, polis barikatına doğru ilerledi. Panzerler bu kez de kamyon üzerindeki göstericilere su sıktı. Bunun üzerine göstericiler bütün panzerlerden su sıkılmaya başlanması üzerine üzerine geri çekildi. Ancak göstericiler tekrar toparlanıp ellerine ne geçerse atmaya başlayınca polis saat 12.30'da panzerlerle kalabalığa müdahale etti. 
     Göstericilerden bazı kişiler meydanda bulunan otobüslere binerek, kendilerini korumaya çalıştılar. Polisin göstericileri dağıtması sırasında, çok sayıda gösterici de ayakkabılarını meydanda bırakıp kaçmak durumunda kaldı. 
     Grubun yeniden taşlı sopalı saldırıya geçmesi üzerine polis kurduğu barikatın gerisine çekilmek zorunda kaldı. Bir süre daha devam eden taşlaşmaların sonunda saat 12.40'da, emniyet güçleri gözyaşartıcı bombalar attı. Bu bombalardan birinin polislerin bulunduğu grubun yanına düşmesi üzerine çok sayıda polis gazdan etkilendi. Bu arada, gaz bombalarıyla müdahale öncesi jandarma kuvvetleri gaz maskelerini taktı, bu dakikaya kadar olaya müdahale etmedi. 
     Daha sonra esnaflardan bir bölümü Turgut Reis Caddesi üzerinden TBMM'ye doğru yürümek istedi. Maltepe Pazarı'nın önünden Gençlik Caddesi'ne çıkmak isteyen grup, burada da polisler tarafından engellendi. Bunun üzerine grup Maltepe Pazarı'nın yanındaki parktan Necatibey Caddesi'ne doğru yöneldi. Göstericiler yürüyüş sırasında dükkanları açık olan esnafı yuhlarken, ''Esnaf dışarı'', ''Esnaf uyuma, kurda kuşa yem olma'' sloganları attılar. Emniyet kuvvetleri, esnafı Maltepe Pazarı'nın yanındaki parkta dağıttı. 




</TEXT>
</DOC>
