<DOC>
<DOCNO> 18974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sondun06.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya'da 1 Mayıs göstericileri polisle çatıştı 
</HEADLINE>
<TEXT>

     Avustralya'da küreselleşme karşıtı binlerce gösterici, 1 Mayıs'ta ülkenin çeşitli bölgelerinde polisle çatıştı. 
     Göstericiler, ülke çapında borsa binaları ve işyerlerinin açılmasını engellemeye çalışırken, Sidney'deki gösterilerde 2'si ağır 30 polis yaralalandı, 30 gösterici ise tutuklandı. Polis çatışmalarda kaç göstericinin yaralandığı hakkında bilgi vermedi. 
     Yetkililer, Brisbane bölgesindeki borsa binasına girmeye çalışan göstericilerle polis arasında çıkan çatışmada çok sayıda göstericinin yaralandığını ve 20 eylemcinin tutuklandığını, batı kıyılarındaki sahil şehri Perth de ise grupların caddelerde tutulduğunu söylediler. 
     Canberra, Hobart ve Darwin'deki gösterilerde ise olay çıkmadığı bildirildi. 
     Melbourne'daki gösterilerde 2 bin kadar küreselleşme karşıtı işçi sendikalarının düzenlediği 1 Mayıs yürüyüşüne katıldı. Bu kişilerin McDonalds lokantasına saldırma tehdidinde bulundukları, ancak sadece sprey sıkmakla yetindikleri ve Başbakan John Howard'ın maketini yaktıkları bildiriliyor. 
     Bu arada, yüzlerce gösterici Sidney'deki borsa binasının önünü kapatarak insanların içeri girmesini engellemeye çalıştığı, buna rağmen borsada işlemlerin yapıldığı belirtildi. 
     Yetkililer, başta Sidney ve Melbourne olmak üzere ülkenin tüm kentlerinde sabah saatlerinde trafiğin aksadığını bildirdiler. 
     Öte yandan, protestoları kınayan İstihdam Bakanı Tony Abbott, göstericileri, ''akılsızca davranarak, Sovyet sistemini taklit etmeye çalışmakla'' suçladı. 






</TEXT>
</DOC>
