<DOC>
<DOCNO> 35481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sontur31.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinçerler Bu kongre ANAP'ın hayat memat kongresidir 
</HEADLINE>
<TEXT>

     ANAP Genel Başkan Adayı Vehbi Dinçerler, ANAP 7. Olağan Büyük Kongresi'nin, parti için ''hayat memat kongresi'' olduğunu belirterek, ''Biz bugün zafere koşmaz, başkanı değiştirmezsek, halk bizi değiştirecek yok sayacaktır'' dedi. 
     Dinçerler, ANAP 7. Olağan Büyük Kongresi'nde yaptığı konuşmaya, partililere, ''Tek başına iktidar istiyor musunuz Özallı günler geri gelsin istiyor musunuz Özal felsefesinin geri dönmesini istiyor musunuz '' diye sorarak başladı. ''Görüyorum ki herkes istiyor'' diyen Dinçerler, bu kongrenin ANAP için ''hayat memat ve Özal'ın mirasını muhafaza edebilme'' kongresi olduğunu kaydetti. 
     ANAP'ın Türkiye'ye hala lazım olduğunu ve kurucu misyonununu tamamlamadığını anlatan Dinçerler, ''Son 10 yılda maalesef değişimci kurucu felsefenin aleyhine statükoyu koruma felsefesi öne çıkartılmıştır'' dedi. 
     Partinin güçlü, güvenilir, başarılı ve faydalı olabilmesi için ikna, uzlaşma ve rıza yönteminin baş tacı edilmesinin şart olduğuna dikkati çeken Dinçerler, konuşmasını şöyle sürdürdü 
     ''Demokrasi ve hukuka bağlılığı oy üstünlüğüne indirgeyenler, halkın gönüllü oylarıyla iktidara geldiklerini unutanlar bilmelidir ki, halk da bir gün mutlaka kendilerini dibe indirecektir. Bu tutumlar, ANAP'ın hoşgörü partisi olmaktan uzaklaştırmıştır. Hani Özal'ın bıraktığı ANAP, bugünkü ANAP mı ANAP'a yüzde 60-70 destek veren bu millet, şimdi bizi kendisinden saymıyor, sözümüze güvenmiyor oyunu da vermiyor. Son 10 yılda parti de Türkiye de iyi yönetilememiştir.'' 
     
     ''ANAP İKTİDAR OLMAYINCA ÜLKE İYİ YÖNETİLMİYOR''- 
     Bir siyasi parti olarak ANAP'ın başarısızlığını ülke için kayıp olarak değerlendiren Dinçerler, ''Çünkü ANAP tek başına iktidar olmayınca ülke iyi yönetilemiyor'' diye konuştu. 
     Dinçerler, kongrenin kurucu felsefesine sadakat, felsefeye ve programa uygun icraat, doğru zamanda doğru hükümetlerde yer alma, tek başına iktidar hedefine yeniden dönüş zorunluluğunun bu kongrede karara bağlanacağını söyledi. 
     Dinçerler, ANAP'ın küçük, zayıf ve mağlup olduğunu, halka hizmet edemediğini vurgulayarak sözlerini şöyle sürdürdü 
     ''Özal'ın arzusuyla parti kurucusu olduğum günlerin samimiyeti, heyecanı, temizliği ve oy istemenin amatörlüğü ile huzurunuzdayım oylarınıza talibim. Şu anda ceplerimde oylarınız yok. Ne gazetem, ne televizyonum, ne de reklamım var. Oyların tapusu da bende değil. Ama ben sizden biriyim 65 milyondan değil, 64 milyondan biriyim. 
     Peki sen kim genel başkanlık kim diyenlere sesleniyorum 83'te açılan kapıların gene açılacağına imanım var. Onun için yoldayım, seferdeyim. ANAP başkanını değiştirirse efsane dönecek, tek başına iktidar olacak. Biz bugün zafere koşmazsak, genel başkanı değiştirmezsek, halk bizi değiştirecek yok sayacaktır.'' 
     Dinçerler, Mesut Yılmaz'ın bir röportajını da hatırlatarak, ''Sayın Genel Başkan'a soruyorlar, bu adaylar başarılı olabilir mi diye, hiçbiri diyor. Geleceği siz değil, Allah bilir, ama vicdanlar biliyor ki siz başarısız bir genel başkansınız'' diye konuştu. 
     

</TEXT>
</DOC>
