<DOC>
<DOCNO> 41787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/soneko21.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa borsalarında hafif toparlanma belirtileri görülüyor 
</HEADLINE>
<TEXT>

     ABD'de dün gerçekleştirilen terörist saldırıların ardından, Avrupa borsalarında endekslerde, 1998 yılından bu yana yaşanan en düşük seviyeden dönüş görülürken, borsa uzmanları küresel durgunluk endişelerini yatıştırmaya çalıştı. 
     Çok sayıda yatırım bankası günlük müşteri bilgilendirme toplantılarını durdururken, terörist saldırılar sonucunda yıkılan Dünya Ticaret Merkezi'nde çalışan arkadaşlarını kaybeden uzmanların, piyasanın izleyeceği yön hakkında öngörülerde bulunma konusunda rahat olmadıkları görüldü. Avrupa borsalarında görevli bir menkul kıymet uzmanı yaptığı açıklamada, strateji bakış açısından, tüketicinin güveni olumsuz ve fiyatların değerinin bugün için açık bir şekilde ölçmenin imkansız olduğunu söyledi. Avrupalı bir menkul kıymet stratejisti yaptığı açıklamada, dün yaşadıkları şokdan sonra bugün bir sonraki aşama olan küresel durgunluk endişesine geçtiklerini bildirdi. 
     Avrupa Merkez Bankası Başkanı Wim Duisenberg, Avrupa ekonomilerinde durgunluk öngörülenin üzerinde olmakla birlikte, bundan çıkışın şimdiden başladığını söyledi. Duisenberg, ABD'deki saldırı ardından bankaların faaliyetlerinde bir sorun yaşanmadığını bildirdi. Dünyanın önde gelen danışmanlık şirketlerinden Goldman Sachs, ABD'deki terörist saldırıların ardından Avrupa ekonomilerinde yaşanan durgunluğu derinleştireceği, bu durumdan çıkışı erteleyebileceği uyarısında bulunmuştu. Avrupa borsalarında, ilaç ve telekom firmalarının hisse senetlerinde artış yaşanırken, terörist saldırılar ardından yükselme görülen enerji sektöründe yer alan firmaların hisse senetleri fiyatlarında düşüş görüldü. 







</TEXT>
</DOC>
