<DOC>
<DOCNO> 25151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sondun23.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da seçim şiddeti...Hatemi'nin seçim merkezlerine saldırılıyor 
</HEADLINE>
<TEXT>

     İran'da cumhurbaşkanlığı seçim kampanyasının son günlerinde şiddet olayları artıyor. 
     İRNA'nın haberine göre, ülkenin batısındaki İslamabad-ı Garb kentinde muhafazakar adaylardan Ahmed Tevekkuli, bir salonda konuşma yaparken, taraftarları ile muhalifleri arasında başlayan çatışma sokaklara taştı ve iki saat kadar sürdü. 
     Çatışmalarda bazı kişiler sopa ve atılan maddelerle yaralanırken, polisin olayları kontrol altına aldığı ve kentte sükuneti sağladığı, 50 kişinin gözaltına alındığı belirtildi. 
     Bu arada, eski İçişleri Bakan Yardımcısı Mustafa Taczade, dün Hazar Denizi kıyısındaki Amul kentinde konuşma yapmak isterken saldırıya uğradı. 
     İran gazetesinin haberine göre, konuşma yapmak için gittiği caminin önünde Taczade'nin aracına saldıran, hükümet ve reformlar aleyhine sloganlar atan muhafazakar gruptan iki kişi tutuklanırken, Taczade'nin dövüldüğü haberleri henüz resmen doğrulanmadı. 
     Mazendaran Eyalet Valisi Cafer Ramazanzade, saldırıya katılan diğer kişilerin de bulunması için çalışmaların devam ettiğini belirterek, polisten bu tür olaylara karşı sert önlemler almasını istedi. 
     Amul Valisi İsfendiyar Celali ise, ''Polis ne yazık ki konuşma sırasında güvenliği sağlamak için gerekli önlemleri almadı'' dedi. İRNA'nın haberine göre, aşırı muhafazakar Ayetullah Mesbah Yezdi, bir süre önce Amul kentinde Cuma Namazı öncesinde verdiği vaazda, reformculara saldırmış ve Cumhurbaşkanı Muhammed Hatemi aleyhine konuşmuştu. 
     
     Hatemi'nin merkezlerine saldırı 
     Öte yandan, Cumhurbaşkanı Muhammed Hatemi'nin kutsal Kum kentindeki seçim propaganda merkezi geçen Pazar gecesi kimliği bilinmeyen kişilerce yakılırken, Zencan ilinde Hatemi'nin propaganda merkezinde çalışan iki öğrenci, motorsikletli kişiler tarafından dün gece bıçaklandı. Meşhed ve Zahedan'da da Hatemi'nin seçim merkezlerine saldırılar olduğu bildirildi. 
     Nevruz gazetesi, Hatemi'nin İsfahan'daki seçim merkezinin kimliği bilinmeyen kişilerce ateşe verildiğini yazdı. 
     Bu arada, 20 kişilik bir grubun Tahran Milletvekili Ali Rıza Nuri'nin Hatemi'yi desteklemek için yapmakta olduğu konuşmaya müdahale ederek engelledikleri belirtildi. 
     Başka bir reformcu milletvekili Bager İmami ise kuzeydeki Marand kentinde konuşma yaparken saldırıya uğrayıp dövüldü. 
     İran Öğrenci Haber Ajansı İSNA, İmami reformlarla ilgili bir konuşma yaparken kimliği bilinmeyen 7 kişinin milletvekiline saldırarak dövdüklerini ve konuşmasını engellediklerini belirtti. 







</TEXT>
</DOC>
