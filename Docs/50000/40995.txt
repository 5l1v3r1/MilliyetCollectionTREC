<DOC>
<DOCNO> 40995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sonspo13.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta İlhan ve Tümer'in en zor maçı... 
</HEADLINE>
<TEXT>

     Beşiktaş'ta, İlhan Mansız ve Tümer Metin, 9 Eylül Pazar günü eski takımları Samsunspor'a karşı ilk kez forma giyecek. 
     Sezon başında Beşiktaş'a transferlerinde yaşanan olaylar nedeniyle, Samsunspor Kulübü yönetimi ve taraftarların tepkisini çeken2 futbolcu, ligdeki en zor maçlarına çıkacak. 
     İlhan ve Tümer, Samsunspor Kulübü yönetiminin izni olmadan, Beşiktaş ile anlaşmış, sezon öncesi siyah-beyazlıların hazırlık kampına da katılmıştı. Bu nedenle başta Samsunspor Kulübü yönetimi olmak üzere, taraftarların da eleştirilerine maruz kalan ikili, Samsun'da hafta sonunda yapılacak maçta taraftarların tepkisinden çekiniyor. 
     Yıllarca Samsunspor formasıyla mücadele eden Tümer ve İlhan, transferlerinde yaşanan olayların kendilerinin dışında geliştiğini, bu nedenle başarısı için uzun yıllar ter döktükleri Samsunspor'un taraftarlarının, tepki göstermemesi gerektiğini söylediler. 
     Yaşanan tüm sorunlara karşın, ligin başlamasına kısa bir süre kala 2 kulüp yöneticilerinin anlaşmasıyla Beşiktaş forması giyen İlhan ve Tümer, yeni takımlarıyla çıktıkları 3 maçta başarılı bir grafik sergiledi. 
     İlhan Mansız, 3 maçta da ilk 11'de sahaya çıkarken, takımına 4 gol kazandırdı. Trabzonspor maçında 25 dakika sahada kalan, daha sonra sakatlanıp oyundan çıkan İlhan, Bursaspor ve Diyarbakırspor karşılaşmalarında ise 90'ar dakika oynadı. 
     Tümer Metin ise 3 maçın 2'sinde ilk 11'de oynadı, 1'inde ise sonradan oyuna girdi. Takımı adına henüz gol atmayı başaramayan genç futbolcu, Trabzonspor maçında 37, Bursaspor maçında 90, Diyarbakırspor karşısında da 76 dakika sahada kaldı. 
     







</TEXT>
</DOC>
