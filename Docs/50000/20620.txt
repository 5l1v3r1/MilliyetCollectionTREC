<DOC>
<DOCNO> 20620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/siyaset/siy03.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekilden ölüye faks 
</HEADLINE>
<TEXT>

MHP Afyon Milletvekili Kayayerli, sergi sahibi yerine, salona adını veren kişiye kutlama mesajı gönderdi 
     SALİH ÖZKILINÇ Afyon DHA 

     Afyon’da bir resim sergisine davet edilen MHP Afyon Milletvekili Müjdat Kayayerli, davete gidemeyeceğini belirtmek için sergiyi düzenleyen kişi yerine, salona adı verilen ve 20 Aralık 1999’da ölen Ömer Faruk Atabek’e faks çekerek kutladı. Serginin davetini üstlenen Afyon Kocatepe Üniversitesi Rektörü Prof. Dr. Şan Özalp da kutlama faksını Atabek’in mezarına giderek kendisine ilettiğini milletvekiline iletti. 
     7 Mayıs’ta Atatürk Kültür Merkezi Ömer Faruk Atabek Sergi Salonu’nda açılan Afyon Cumhuriyet Savcısı Selahattin Örnek Resim Sergisi’ne davet edilen Kayayerli, açılış günü Özalp’e mesaj gönderdi. Kayayerli mesajında, "Atabek’in resim sergisine TBMM çalışmalarımızın yoğunluğu nedeniyle katılamıyorum. Sanatçımız Atabek’e başarılar dilerim" diye yazdı. 
     Özalp de Atabek adına esprili dille kaleme aldığı teşekkür metninde şu sözlere yer verdi "Atabek’e yolladığınız faksı aldım. Atabek’i ebedi istirahatg hında ziyaret ederek sergiyle ilgili başarı dileklerinizi ilettim. Çok mütehassis oldu. Müjdat çok hassas, kadirşinas bir çocuktur. Bizi öbür dünyada da olsa unutmamış. Burada haberleşmeye izin verilmediği için kendisine faksla cevap veremiyorum. Rektör, kendisine teşekkür ettiğimi iletirsen memnun olurum. Hepinizin gözlerinden öperim’ dedi." 
     Kayayerli de, yurtdışında olması nedeniyle davete sekreterinin yanıt verdiğini belirtti. 
     



 SİYASET 
















</TEXT>
</DOC>
