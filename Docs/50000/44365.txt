<DOC>
<DOCNO> 44365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sondun11.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongresi'nden bir heyet, devrik Afgan kralıyla görüşecek 
</HEADLINE>
<TEXT>

     Amerikan Kongre üyesi 11 kişiden oluşan bir heyetin, devrik Afganistan Kralı Muhammed Zahir Şah ile görüşmek üzere İtalya'nın başkenti Roma'da bulunduğu bildirildi. 
     Zahir Şah ile bugün görüşeceği bildirilen heyetin amacının, Afganistan'da yeni bir yönetimin oluşturulması çabalarını desteklemek olduğu belirtildi. 
     Kongre'nin ulusal güvenlik danışmanı Al Santoli, ''Aslında bizim amacımız Afgan halkının birliğine verdiğimiz desteği göstermektir. Söz konusu olan Usame Bin Ladin'i ortadan kaldırmak değil, Afganistan'daki terörizm ağının tamamını ortadan kaldırmaktır. Bu ağın temellerini ise Taliban oluşturmaktadır'' dedi. 
     Amerikan heyetinin 1973'ten bu yana sürgünde yaşayan kralın evinde yapacağı görüşmeden sonra, akşama doğru Roma'nın Ciampino Havaalanı'nda bir basın toplantısı düzenleyebileceği bildirildi. 
     Bu arada, Newsweek dergisine demeç veren sürgündeki Kral Zahir Şah, ülkesine dönmek istediğini söyledi. Zahir Şah, Taliban'la mücadele eden Kuzey İttifak'ın ülkeyi yönetmeye yetkin olduğu konusunda endişeleri bulunduğunu belirtti. 
     Geleceğe dönük planlarından söz eden devrik kral, ''Mümkün olan en kısa zamanda Loya Jirgah'ı yaşlılar ve ileri gelenler meclisi ve acil olarak eskilerin konseyini toplamak istiyorum'' dedi. 
     Devrik kral, Özbek ve Taciklerden oluşan ve şu anda ülkenin yüzde 10'unun kontrolünde bulunduran Kuzey İttifak'ının Afganistan'ı 
     yönetebilecek güce sahip olmadığını düşündüğünü belirtti. 
     Bu arada, Kuzey İttifak'ından üst düzey yetkililerin devrik kral ile Roma'da görüşmek üzere Afganistan'dan ayrıldıkları belirtiliyor. 
     






</TEXT>
</DOC>
