<DOC>
<DOCNO> 16223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/yasam/yas05.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazlıcan iyi olacak 
</HEADLINE>
<TEXT>

Minik kalbine dün ilk ameliyat yapılan Nazlıcan'ın durumu iyi. Küçük kız, ikinci bir ameliyat sonrası yaşıtları kadar sağlıklı ve hareketli olacak 
     AYŞEGÜL AYDOĞAN İstanbul 

     Susurluk’ta öldürülen Avşar Sıla Çaldıran'ın 11 doğuştan kalp hastası 2.5 yaşındaki kardeşi Nazlıcan, sonunda ameliyat oldu. 
     Ailesiyle üç gün önce İstanbul'a gelen minik Nazlıcan, İstanbul Memorial Hastanesi'ndeki ameliyata dün sabah alındı. 2.5 saat süren operasyonun başarılı geçtiğini açıklayan Doç. Dr. Barbaros Kınoğlu, Nazlıcan'ın tüm yaşamsal parametrelerinin normal sınırlarda olduğunu söyledi. Nazlıcan'ın bir gün boyunca yoğun bakımda izleneceğini kaydeden Kınoğlu, "Eğer bu şekilde devam ederse, yarın bugün kendi odasına alıp annesine teslim edeceğiz" diye konuştu. 
     
Suni damar takıldı      Akciğer atardamarıyla aort atardamarı arasına suni bir damar yerleştirildiğini anlatan Kınoğlu, bu ameliyat sayesinde Nazlıcan'ın beynine oksijen gitmesini engelleyen sorunun ortadan kaldırıldığını söyledi. Nazlıcan'ın kalbinde dört ayrı sorun olduğunu vurgulayan Kınoğlu, ikinci ameliyatla tam düzeltme yapılacağını belirterek, son durumu şöyle anlattı 
     "Nazlıcan artık bayılmayacak, beyne oksijen gitmemesi nedeniyle oluşan morarmadan kurtulacak. İştahı, hareketi artacak. Solunum güçlüğü çekmeyecek." 
     Çaldıran Ailesi de, ameliyat sonrası büyük sevinç yaşadı. Birbirlerine sarılarak sevinçlerini paylaşan anne Nihal ve baba Salim Çaldıran, Avşar'ı kaybettiklerinden beri ilk kez sevindiklerini söyledi. 
     


 YAŞAM 





























</TEXT>
</DOC>
