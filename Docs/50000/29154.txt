<DOC>
<DOCNO> 29154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sontur05.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Gökhan yanlış tedavi kurbanı mı 
</HEADLINE>
<TEXT>

     4 yaşındaki oğlunun ''yanlış tedavi sonrasında yürüme fonksiyonunu kaybettiğini'' iddia eden Tuncay Vari, Kartal Dr. Lütfi Kırdar Eğitim ve Araştırma Hastanesi'nin başhekimi, başhekim yardımcısı, 2 doktor ve 1 hemşire hakkında suç duyurusunda bulundu. 
     Kartal Adliyesi'ne gelen Tuncay Vari, avukatı Osman Karahan aracılığıyla şikayet dilekçesini Kartal Cumhuriyet Savcılığı'na verdi. Vari, dilekçesinde Başhekim Necmi Kurt, Başhekim Yardımcısı Recep Demirağ, Dr. Vural Kartal ile olay günü nöbetçi olan doktor ve hemşirenin, ''ağır kusur ve ihmal sonucu, yanlış tedavi uygulayarak hastayı felç etmek suçunu işlediklerini'' iddia etti. 
     Tuncay Vari, ayrıca bu kişilerin ''görevlerini savsakladıklarını ve suçlarını örtmek için resmi evrakta tahrifat yaptıklarını'' ileri sürdü. 
     Avukat Karahan da, Sağlık Bakanlığı ve İstanbul Valiliği aleyhine 100 milyar liralık tazminat davası açacaklarını bildirdi. 
     Daha sonra soruları yanıtlayan Tuncay Vari, oğlu Gökhan'ın yaklaşık 3 ay önce aniden rahatsızlanıp yürürken sendelemeye başladığını belirterek, tedavisi için de Kartal Dr. Lütfi Kırdar Eğitim ve Araştırma Hastanesi'ne götürdüklerini söyledi. 
     Baba Vari, olayı şöyle anlattı 
     ''Tahliller incelendiğinde, oğlumu enfeksiyon bölümüne yatırarak felç geçirdiğini söylediler. Benden 'Octagam' adlı ilacı almamı istediler. İlaç oğluma verildikten sonra Gökhan, daha da fenalaşarak komaya girdi. 
     Anestezi uzmanı, oğlumun acilen Yoğun Bakım Ünitesi'ne kaldırılmasını istedi. Ancak ölmek üzere olduğu söylenen oğlumun, bu hastanede yer olmadığından Özel Umut Hastanesi'ne götürmemizi söylediler. Ben de çocuğu bu hastaneye götürdüm, hemen yoğun bakıma aldılar.'' 
     Oğlu Gökhan'ın 45 gün bu hastanede kaldığını ifade eden Vari, ''Yürürken sadece biraz sendeleyen ve gülerek hastaneye giden oğlum, ölümden döndü. Şimdi kolları ve bacakları felçli. Yüzde 60 oranında özürlü oldu. Halen idrarını kanlı olarak yapıyor'' dedi. 
     Oğlunun kötüleşmesi üzerine ''Octagam'' adlı ilacı aldığı firmaya gittiğini ve ilaçla ilgili bilgi edindiği anlatan Tuncay Vari, ''Aldığım bilgiye göre, hastanede ilacı yanlış kullanmışlar. En az 2 saatte vücuda verilmesi gereken ilaç, çok kısa sürede verilerek vücutta tahribata neden olmuş'' diye konuştu. Yeşil kart sahibi ve minibüs şoförü olan Tuncay Vari, maddi bakımdan ellerindeki her şeyi tükettiklerini kaydederek, ''Gökhan'ın, düzelmesi için 2 sene boyunca fizik tedavisi görmesi gerekiyor. Masrafları karşılayacak gücüm kalmadı'' dedi. 
     Başhekim "Hastanenin kusuru yok" 
     Kartal Dr. Lütfi Kırdar Eğitim ve Araştırma Hastanesi Başhekimi Necmi Kurt da, araştırma ve incelemesi sonucunda hastanenin bir kusuru olmadığını söyleyerek, ''Yargı süreci sırasında bilirkişi, hastayı haklı mı bulur, haksız mı bulur bilemem'' dedi. 
     İstanbul İl Sağlık Müdürlüğü yetkilileri de, olayla ilgili soruşturma başlatıldığını bildirdiler. Soruşturma kapsamında ''ilacın yanlış kullanılıp kullanılmadığının'' araştırılacağını belirten İl Sağlık Müdürlüğü yetkilileri, ayrıca hastanın sevk edildiği Özel Umut Hastanesi'nin 2,5 milyar liralık tedavi masrafının, Kartal Dr. Lütfi Kırdar Eğitim ve Araştırma Hastanesi tarafından karşılanması gerektiği halde ödenmemesinin araştırılacağını kaydettiler. 
     







</TEXT>
</DOC>
