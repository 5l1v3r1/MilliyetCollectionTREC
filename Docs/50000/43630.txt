<DOC>
<DOCNO> 43630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/spor/spo04.html </URL>
<DATE> 2001/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon çıkış arıyor 
</HEADLINE>
<TEXT>

Ligde son iki maçını kaybeden Bordo - Mavili ekip, İstanbulspor deplasmanından galibiyetle dönerek, rahat nefes almak istiyor 
     DİYARBAKIR ve Bursa yenilgilerinin ardından, hafta içinde de Brezilyalı futbolcuların isyanıyla sarsılan Trabzonspor, İstanbulspor maçını kazanarak, sıkıntıları aşmayı hedefliyor. Kalesinde gol dahi görmeyen, Beşiktaş ve Fenerbahçe’yi yenerek büyük sükse yapan İstanbulspor maçı öncesi Teknik Direktör Sadi Tekelioğlu alarm verdi. Tecrübeli hocanın rakibin etkili silahları Bushi ve Mehmet Yozgatlı’ya adam markajı uygulatacağı bildirildi. 
     TEKELİOĞLU, İstanbulspor’un güçlü bir takım olduğunu belirtip, "Sağlam savunma yapıyorlar. Bushi ve Mehmet gibi iki süratli ve etkili forvetleri var. Orta sahalarında da çok koşan oyuncular bulunuyor. Gerçek gücümüzü yansıtırsak, sahadan üç puanla ayrılırız. Galibiyete çok ihtiyacımız var" diye konuştu. Hami, Güngör, Şenol ve Agustine’nin sakatlıkları teknik heyeti düşündürürken, Sadi Tekelioğlu, özellikle forvet bölgesinde sıkıntı yaşıyor. 
     
     Gündemde revizyon var 
     TRABZONSPOR’un İstanbulspor maçına farklı bir on birle çıkması bekleniyor. Kalede Metin’in yerine Murat’ın oynama ihtimali ağır basıyor. Jarro’nun yerine de Erhan Namlı veya Hasan’ın görev yapacağı bildirildi. 
     SON haftalarda formsuz gözüken Cem ve Salazar’ın da dikkati çekildi. Teknik Direktör Sadi Tekelioğlu, "Takımda 24 oyuncu var. Formda olan iyi çalışan oynar. Kadroda her an değişiklik yapabilirim" dedi. 
     
     Temel fıkrası gibi 
     TEKNİK Direktör Sadi Tekelioğlu’nun, Brezilyalı futbolcularla anlaşabilmek için uyguladığı yöntem, "Temel fıkrası gibi" yorumlarına yol açtı. Miranda’nın gitmesinden sonra İngilizce bilmeyen Da Silva, Aurelio, Jarro, Eduardo ile anlaşmakta zorlanan Tekelioğlu, söyleyeceklerini Almanca ve İngilizce bilen Zafer’e iletiyor. Zafer, İngilizce bilen Perulu Salazar’a aktarıyor. Bu futbolcu da, Portekizce olarak Tekelioğlu’nun sözlerini Brezilyalılar’a iletiyor. 
     
     İstanbul-Trabzon 
     STAT BJK İnönü 
     SAAT 19.00 
     HAKEM Erol Ersoy 
     İSTANBULSPOR Zdravkov - Niyazi, Bekir, Saffet - Petkov, Zeki, Saidou, Selçuk, Murat - Bushi, Mehmet 
     TRABZONSPOR Murat Metin - Macit, Salazar, Cem - Gökdeniz, Erhan Hasan , Aurelio, Sommers, Erman - Da Silva, Zafer 
     SAKAT İlker İstanbulspor , Hami, Güngör, Agustine, Şenol Trabzon 
     TV DigiTürk Dönüşümlü 
     



 SPOR 

























</TEXT>
</DOC>
