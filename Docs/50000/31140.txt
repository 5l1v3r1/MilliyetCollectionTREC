<DOC>
<DOCNO> 31140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/soneko08.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakbank, bugünden itibaren Ziraat Bankası oldu... 
</HEADLINE>
<TEXT>

     Bankacılık işlemleri yapma ve mevduat kabul etme izni sona eren Emlakbank'ın şubelerinin tümü, bugünden itibaren, Ziraat Bankası bünyesinde faaliyetlerini sürdürmeye başladı. 
     Devir çerçevesinde Emlakbank şubelerinin bazılarının tabelaları, bez afiş şeklinde ''Ziraat Bankası'' olarak değiştirilirken, şubelerde Ziraat Bankası ile otomasyon sisteminin farklı olması nedeniyle, şimdilik eski Emlak Bankası müşterilerine hizmet verilebiliyor. 
     Edinilen bilgiye göre, bugünden itibaren Ziraat Bankası şubeleri olarak çalışmaya başlayan Emlakbank şubelerine gelen Ziraat Bankası müşterileri, cari hesap, repo, çek, senet, kredi kartı gibi işlemlerini yaptırmak isterken, Emlak Bankası şubelerinin otomasyon sistemlerinin farklı olması nedeniyle bu tür talepleri karşılayamadıkları belirlendi. 
     Emlak Bankası şubeleri ile Ziraat şubeleri arasındaki işlemler, diğer bankalarla gerçekleştirildiği gibi, EFT aracılığı ile yapılıyor. 
     Öte yandan Emlakbank şubelerinin, konum olarak kendisine en yakın Ziraat Bankası Şubesi ile birleştirildiği de belirtiliyor. 
     Emlak Bankası şubelerinin, bankanın aktif ve pasiflerinin Ziraat Bankası'na devri işlemleri için hafta sonunda çalışarak, mizan çıkardıkları da öğrenildi. 
     Emlakbank'ın bankacılık yapma ve mevduat kabul etme izni, geçtiğimiz Cuma akşamı mesai saati bitiminde sona ermişti. 
     Kamu bankalarının yeniden yapılandırılması, görev zararları ile bazı fonların tasfiyesini öngören kanun çerçevesinde, devir işlemlerinin tamamlanmasının ardından gerçekleştirilecek olan Banka'nın tasfiyesi, banka genel kurulunca belirlenecek üç kişilik Tasfiye Kurulu tarafından, genel hükümlere göre yürütülecek. 
     Bankacılık hizmetleri ile bankacılık işlemlerinden doğan taahhütleri ve sabit kıymetleri dahil tüm aktifleri Ziraat Bankası'na devredilen Emlakbank'ın, devredilen taahhütler ile aktifler arasındaki menfi fark, Ziraat Bankası'na Hazine Müsteşarlığı'nca sermaye olarak ödenecek. 
     







</TEXT>
</DOC>
