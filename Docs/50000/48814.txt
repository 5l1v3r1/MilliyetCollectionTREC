<DOC>
<DOCNO> 48814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sonspo16.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme Daum'un isteğini reddetti... 
</HEADLINE>
<TEXT>

     Beşiktaş teknik direktörü Christoph Daum hakkında Salı günü Almanya'da Koblenz Eyalet Mahkemesi'nde başlayan ve aynı gün ara verilen uyuşturucu davasına bugün devam edildi. 
     Mahkeme yargıcı, bugünkü duruşmada Daum'un avukatlarının, davanın Koblenz Eyalet Mahkemesi'nin yetki alanına girmediği gerekçesiyle davanın düşürülmesi talebini reddetti. 
     Yargıç, Uyuşturucu Yasası'nı ihlal ettikleri gerekçesiyle Daum ile birlikte yargılanan 4 kişiden biri suçlarının bir kısmını Koblenz yakınlarındaki Ahrbrück'te işlediği için, davanın Koblenz Eyalet Mahkemesi'nde görüşülmesinin mümkün olduğunu belirtti. 
     Daum, 63 kez 3 ila 5'er gramlık kokain satın almak ve 100 gram kokain almak için bir arkadaşına talimat vermekle suçlanıyor. 
     Daum hakkındaki dava için, 26 Şubat 2002 tarihine kadar 19 duruşma günü öngörüldü. 
     Daum'un 5 yıla kadar hapis ya da para cezasına çarptırılabileceği belirtiliyor. 
     






</TEXT>
</DOC>
