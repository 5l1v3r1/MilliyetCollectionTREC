<DOC>
<DOCNO> 2665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sontur29.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Selim Edes serbest bırakıldı 
</HEADLINE>
<TEXT>

     Türkiye'ye giriş yaptığı Atatürk Havalimanı'nda gözlem altına alınan işadamı Selim Edes, ''Hileli iflas'' suçundan gıyabi tutukluluğu kaldırıldıktan sonra, ''Etkili eylem suçuna azmettirmek''ten eksik yattığı 47 günün de, şartla salıverilmeye ilişkin yasa kapsamına girdiği anlaşılınca serbest bırakıldı. 
     İstanbul 2. Ağır Ceza Mahkemesi, İnfaz Savcılığı'nın istemi üzerine yaptığı değerlendirmede, Edes'in, ''Etkili eylem suçuna azmettirmek''ten aldığı 1 yıl 8 aylık hapis cezasının, ''23 Nisan 1999 Tarihine Kadar İşlenen Suçlardan Dolayı Şartla Salıverilmeye, Dava ve Cezaların Ertelenmesine Dair Kanun'un 1. maddesindeki 10 yıllık ceza indirimine girdiği'' yolunda görüş bildirdi. 
     Bunun üzerine 1 yıl 8 aylık hapis cezasının infazında 47 gün eksik yattığı bilinen Edes, İnfaz Savcılığı'nda yapılan işlemlerin ardından söz konusu kanun kapsamında şartla salıverildi. Edes, ''Hileli iflas'' suçundan yargılandığı aynı mahkemedeki dava kapsamında daha önce tutuksuz yargılanmak üzere serbest bırakıldığı için salıverilmişti. Bu arada, İstanbul Adalet Sarayı'ndan çıkarak dışarıda bekleyen özel bir araca binen Selim Edes, basın mensuplarının soruları üzerine, ''Vatanıma kavuştuğum için mutluyum, çok heyecanlıyım. Başka soruya cevap vermeyeceğim'' dedi. Edes daha sonra adliyeden ayrıldı. 




</TEXT>
</DOC>
