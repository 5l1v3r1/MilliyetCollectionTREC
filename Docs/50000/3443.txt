<DOC>
<DOCNO> 3443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/guncel/gun15.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Viranşehirli çocuklara dava 
NAMIK DURUKAN DHA 
     Şanlıurfa'nın Viranşehir ilçesinde izinsiz gösteri yaptıkları iddiasıyla gözaltına alınan 28 kişiden 15'i hakkında takipsizlik kararı verilirken, 13'ü hakkında çetelere yardım suçundan dava açıldı. Hazırlanan iddianamede 6'sı tutuklu 13 çocuk hakkında 3 - 5 yıl arasında hapis cezası istendi. Savcı yaşlarının küçük olması nedeniyle cezalarının üçte bir indirilmesini de talep etti. Duruşmaya önümüzdeki günlerde 3 Nolu DGM'de başlanacak. 
     
     15 yıl kaçtı, afla kurtuldu 
     Haklarında hapis cezası bulunan ve kaçak yollardan sınırı geçerek yurtdışına gittikleri belirlenen 2 kişi, Şartla Salıverme Yasası'ndan yararlanmak üzere, Kapıkule Sınır Kapısı'ndan Türkiye'ye geldi. Mayıs 1994'de kaçak olarak Bulgaristan'a gittiği belirlenen Mehmet Can 31 ile Ağustos 1984'de İzmir'den deniz yoluyla yurtdışına giden Hüseyin Özüdağ 15 yıl sonra yurda giriş yaptılar. Adli makamlara sevk edilen iki kişi serbest bırakıldı. 
     
     DYP'den affa sanal takip 
ANKARA ANKA 
     Yasalaşması sürecinde affa her fırsatta karşı çıkan DYP, yasanın yürürlüğe girmesinin ardından da affın peşini bırakmıyor. İnternette özel bir sayfa hazırlayan DYP'nin "ilk gününden itibaren bu affa karşı olduğu" dile getirildi. Sitede, düzenlemenin 21 Aralık'ta yaşalaşmasına karşı "26 Aralık 2000 Aftan yararlanan ilk mahkum cezaevine geri döndü" ifadelerine yerverildi. Yürürlükte bir ayını doldurmadan aftan yararlanarak çıkanların 7 cinayet işlediği belirtildi. 
     
     Nuriş tetikçiyi koğuşta karşıladı 
FERİT ÖZCAN İzmir 
     İzmir'de Ege TV'yi kurşunladığı iddiasıyla yakalanan Barış Seyhan, talimatı aldığı Karagümrük Çetesi Lideri 'Nuriş' lakaplı Nuri Ergin'i Uşak Cezaevi'ndeki koğuşunda ziyaret ederek, "İş tamam" dediğini itiraf etti. Ege TV binası ve canlı yayın aracına, beş ay önce kurşunlayan ve kaçarken 200 metre ötedeki NATO'ya ait binanın dış cephesindeki güvenlik kameralarına yakalanan Barış Seyhan 24 ve Muhlis Dağ 35 önceki gün saklandıkları evde yakalandılar. 
     
     Karar ay’ın haline kaldı 
     Adana'da, bir hücre evine düzenlenen operasyonda "Murat Bektaş'ı terörist olmadığı halde, Erdinç Aslan'ın ise baskın sırasında kasten öldürüldüğü" iddiasıyla yargılanan 6 polis hakkında verilecek karar Kandilli Rasathanesi'nden "Ay'ın hali" ile ilgili rapora göre, yapılacak keşiften sonra verilecek. Mahkeme heyeti, rapora göre, keşfin 19-22 Şubat ile 20-21 Mart tarihlerinde saat 21.30'da yapılabileceğini ifade ederek, duruşmayı erteledi. 
     
     Meteoroloji şaka yapmış 
ELÇİN ERGÜN Ankara 
     Meteoroloji Hava Tahminleri Daire Başkanı Seyfullah Çelik'in "Atmosfer bizim istediğimiz gibi hareket etmedi" sözleri üzerine Genel Müdür Selahattin Sarı, "Arkadaşımız şaka yapmış" dedi. Sarı, son günlerde meteorolojinin yaptığı yanlış tahminleri "Atmosfer yanıldı" diye yorumlayan Çelik'in sözlerine açıklık getirdi. Çelik'in "şaka" yaptığını belirten Sarı, bunun yanlış anlaşıldığını söyledi. Meteorolojinin yanılma payı olduğunu kaydeden Sarı, "Biz tahmin yapıyoruz. Tutmadığı da olabilir. Yüzde 100 sonuç alınacak diye bir şey yok" dedi. 
     
     Havalimanında bomba paniği 
SİNAN TOROS İstanbul 
     Atatürk Havalimanı Dış Hatlar Terminali'nin katlı otoparkında bomba paniği yaşandı. Otoparkın birinci katında dün saat 12.00 sıralarında bulunan sahipsiz bir çanta, içinde patlayıcı olabileceği ihtimali nedeniyle kuşku yarattı. Bunun üzerine otopark kordon altına alınırken, araçlarını almaya gelen vatandaşların girişine de izin verilmedi. Bozma uzmanları tarafından fünye patlatılarak açılan paketten, iş aletleri çıktı. Otoparkta geçen hafta bulunan şüpheli paketten ise 16 bin 975 dolar çıkmıştı. 
     
     Kilis'te eroin imaline baskın 
REŞİT ÇELEBİOĞLU Kilis DHA 
     Kilis'te jandarmanın yaptığı operasyonda bir eroin imalathanesi ortaya çıkarıldı. Merkez Jandarma Komutanlığı ile Kilis Jandarma Alay Komutanlığı İstihbarat timleri ihbar üzerine, merkeze bağlı Narlıca köyü İzolar mezrasında eve baskın yapıldı. Buradaki aramada, 10 kilo eroin, 32 litre eroin yapımında kullanılan asit anhidrit, 4 kilo Afyon sakızı, 3 piknik tüpü, 9 plastik kap, 4 kurutma tepsisi, 20 kilo soda, 1 maske, 4 kaynatma kazanı ele geçirdi. Olayla ilgili altısı Zorlu ailesinden olmak üzere dokuz kişi gözaltına alındı. 
     


 GÜNCEL 












</TEXT>
</DOC>
