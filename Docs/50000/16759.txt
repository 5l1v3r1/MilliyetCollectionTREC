<DOC>
<DOCNO> 16759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/guncel/agun.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay’da deprem 
</HEADLINE>
<TEXT>

Pendik Şubesi'nde 15 kişilik yönetim kurulu görevden alındı. Tıp merkezlerine kilit vuruldu. Tedavi için kliniklere gelen halk çaresiz kaldı 
     ÜMRAN AVCI, İSMAİL POLAT İstanbul 

     Kızılay Genel Merkezi, Kızılay Pendik Şube Müdürü Yusuf Topçu'nun da aralarında bulunduğu 15 kişilik yönetim kurulunu görevden alınca, üç şubeye kilit vuruldu. Pendik, Küçükyalı Altıntepe ve Maltepe Adatepe'ye tedaviye gelen vatandaşlar ile personel kapıda kaldı. 
     
Noter gözetiminde tespit      7 Kızılay müfettişi dün hakkında açılan soruşturma kapsamında Pendik Şubesi ile onlara bağlı Maltepe ve İdealtepe şubelerinde noter gözetiminde tespite başladı. Bunun üzerine sabah tedavi olmak için bu şubelere gelen hastalar kilitli kapıyla karşılaştı. Saatlerce bekleyen hastalar isyan ederken, bazı personel gözyaşı döktü. 
     Pendik şube yöneticileri, vatandaşı protestoya çağırırken, "Depremde sınıfta kalmışlığın acısının sınıf birincisi Pendik Şubesi’nden çıkarıldığı"nı iddia etti. 
     Kızılay Genel Başkanlığı, Pendik'te yaşanan olayla ilgili yaptığı açıklamada, "Mevzuata aykırı eylem ve işlemlerinden dolayı" Pendik 2. Asliye Ceza Mahkemesi'nde yargılanan Pendik Şube Yönetim Kurulu'nun 13 Nisan'da geçici olarak işten el çektirildiği bildirildi. Pendik Şubesi'ni tıp merkezlerini kapatarak provokasyon yapmakla suçlayan Kızılay Başkanlığı, kapatma yönünde herhangi bir karar almadıklarını açıkladı. 
     
Pendik Şubesi suçlanıyor      Pendik Şubesi'nin teftiş için gelen Kızılay müfettişlerinin çalışmasını engellemek amacıyla binaya girişlerini önlediğini öne süren Kızılay Başkanlığı'nın açıklaması şöyle 
     "Bu hukuk dışı eylemi gözlerden kaçırmak ve olayı çarpıtmak için sağlık ve idare hizmetlerinde görevli personel bina dışına çıkarılarak, basın mensuplarına ve vatandaşlara, 'tıp merkezinin genel merkezin emriyle kapatıldığı' şeklinde gerçek dışı beyanda bulunulmuştur." 
     Kızılay Başmüfettişi Sait Danışman da, "Biz mevcut yönetimi usulsuzlükten görevden aldık. Buna rağmen, burayı terk etmeyerek işgal altında tutmaktadırlar" dedi. 
     


 GÜNCEL 




















</TEXT>
</DOC>
