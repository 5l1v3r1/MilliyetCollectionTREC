<DOC>
<DOCNO> 37266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/soneko20.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Termik santralların rehabilitasyonu için 1 milyar dolara ihtiyaç var" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, termik santralların rehabilitasyonu için 1 milyar dolarlık yatırıma ihtiyacı olduğunu söyledi. 
     İncelemelerde bulunmak üzere Sivas'a gelen Enerji ve Tabii Kaynaklar Bakanı Çakan, Vali Lütfullah Bilgin'i makamında ziyaret ederek kentin sorunları hakkında bilgi aldı. Valilik Brifing Salonu'nda, DSİ Genel Müdür Vekili Mümtaz Turhan, TKİ Genel Müdürü Yusuf Çebi, TEDAŞ Genel Müdürü Oğuz Günen ve Enerji İşleri Genel Müdürü Selahattin Çimen ile birlikte bazı konuları gündeme getiren Enerji ve Tabii Kaynaklar Bakanı Çakan, kaçak elektrik kullanımının mutlaka önlenmesi gerektiğini bildirdi. 
     Termik santralların rahabilitasyonu için en az 1 milyar dolara ihtiyaçları olduğunu kaydeden Çakan, şöyle konuştu ''Ya bu santralların işletme haklarını devir edeceğiz, bunun karşılığında 1 milyar 75 milyon dolar hazine para alacak, ya da hemen termik santrallerimizde rehabilitasyona başlayacağız. Rehabilitasyon çalışmalarımıza başlamadığımız an, önümüzdeki sene termik santrallerimizden bu yıl aldığımız randımanı almamız mümkün değildir.'' 
     Enerji konusunda kayıp ve kaçağı birbirinden ayıracaklarını belirten Enerji ve Tabii Kaynaklar Bakanı Zeki Çakan, şunları söyledi 
     ''Kayıp ve kaçağı sonuna kadar takip edeceğiz. Bizim niyetimiz Enerji Bakanlığı olarak bağcı dövmek değil, üzüm yemektir. Borcu olan abonelerin elektriklerini hemen kesin demiyorum. Kestiğimiz anda, çalışanlar işsiz kalacak ve üretimde yapılamayacak. Ben mahkemeye gideceğim, o mahkemeye gidecek, belki de ben paramı yıllar sonra alabileceğim. 
     Benim verdiği talimat şu, Genel Müdürün yetkisinde olan taksitlendirme durumumuz var. Çağıracağız borcu olan sanayici, belediyeler veya kim olursa olsun. Ödeme durumuna göre taksitlendirme yapacağız. Taksitlerini yatırmaz olurlarsa kesme yoluna gideceğiz. Şu anda, TEDAŞ'ın 2 katrilyon 200 trilyon lira alacağı var. TEDAŞ parayı toplayamıyor, üretim yapan TEAŞ'a ödeme yapamıyor. TEAŞ, parayı TEDAŞ'tan alamadığı için santrallerden gaz aldığı BOTAŞ'a parasını ödeyemiyor. 3 ana kuruluşumuz da tıkandı. Bunu çözebilmemiz için de gerekli talimatları verdim. TEDAŞ abonelerine gidecek paraları toplayıp getirecek, bizlerde dağıtacağız.'' 
     Bakanlıkların TEDAŞ'a borcu olduğunu kaydeden Çakan, şunları söyledi ''Başbakanlığımızın da dahil. Benim Enerji Bakanlığı'na kendi borcun da var. Bende borcumu ödeyeceğim, diğer bakanlıklarda borcunu ödeyecek. Ödemedikleri takdirde, kesin söylüyorum talimat verdim, enerjiyi keseceğim. Çünkü, 57'inci hükümetimizde uyguladığımız ekonomik politika nedeniyle her bir Bakana düşen ayrı bir görev var. Eğer ben Bakan olarak görevimi yapamaz, kendi kuruluşlarımın birbirlerine olan borçlarını ödeyemez duruma geldiği zaman, müdahale etmez isem, ben de görevimi yerine getirmemiş olurum.'' 







</TEXT>
</DOC>
