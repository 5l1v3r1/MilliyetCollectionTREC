<DOC>
<DOCNO> 40169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sontur09.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Karizmanın formülü bulundu 
</HEADLINE>
<TEXT>

     Politikada önemli mevkiye gelen liderlerin, bulundukları kurumda sıfırdan başlayıp en üst kademeye yükselen yöneticilerin sırrının ''etkili ses tonu'' ile ''siyah giymek'' olduğu ortaya çıktı. 
     Emniyet Genel Müdürlüğü, Genelkurmay Başkanlığı, üniversiteler ve özel sektör kuruluşlarında liderlik ve yöneticilik üzerine seminerler veren Ahmet Şerif İzgören'in ''İş Yaşamında 100 Kanguru kanguru Avustralya yerlilerinin dilinde seni anlamıyorum '' adlı kitabı, politika ve iş yaşamında yükselmenin sırlarını veriyor. 
     Kitaba göre, ''karizmaya'' giden yol, etkileyici ses tonu, vücut dilini iyi kullanma, belirgin bir özelliğe sahip olma ve ''siyah giymekten'' geçiyor. Kişilerin karizmatik görünmesinde söylenen sözler, sadece yüzde 7 oranında etkili olurken, karşınızdaki kişi söylediklerinizden çok ''ses tonunuza'' dikkat ediyor. 
     Sesini etkileyici, hatta ''abartılı'' olarak kullanan, vurgulara dikkat eden kişiler karizmatik kişi imajını çiziyor. Karizmatik olmak isteyenlere, ''geriye yaslanın, ağır ve anlaşılmaz, sert bir ses tonuyla konuşun'' tavsiyesi veriliyor. 
     Liderlerin karizma oluşturmak için uyguladığı yöntemler arasında ise ''çıpalama-anchoring'' önemli bir yer tutuyor. Kitaba göre, Ulu Önder Atatürk'ün keskin bakışları, 9. Cumhurbaşkanı Süleyman Demirel'in ''şapka sallaması'', Alparslan Türkeş'in ''belirgin kaşları'' gibi farklı yönleri olanlar çabuk hatırlanıyor ve lider vasfı taşıyor. 
     Böyle bir farklılığı bulunmayanlara ise, ''fular takmak, kalem sallamak, karanfille gezmek ya da kasket kullanmak'' gibi yöntemler öneriliyor. 
     Kitapta, kendilerinden ''biz'' ya da ''başka bir isimmiş'' gibi bahsedenlerin karizmatik göründüğüne dikkat çekiliyor. 
     Bunu en iyi uygulayan kişinin de Fenerbahçe eski Başkanı Ali Şen olduğu ifade edilirken, liderlerin uyguladığı 13 altın kural şöyle sıralanıyor 
     -Etkileyici ve abartılı bir ses tonu kullanırlar. 
     -Hitap güçleri çok yüksektir. 
     -Fiziksel özellikleri liderlik yaptıkları topluluktan farklıdır. 
     -Beden dillerini etkili kullanırlar. 
     -Bakışları, çok etkili hatta delicidir. 
     -Büyük ve farklı düşünürler. 
     -Etkili kişilik özellikleri vardır keskin hafıza gibi 
     -Kendilerinden ''biz'' veya ''başka bir isim'' gibi bahsederler. 
     -Beraber oldukları grubun ortasında ve önünde olmaya dikkat ederler. örneğin toplantıya en son girip, ilk çıkma 
     -Ağır ve ciddi görünürler coşkuları topluluğa hitap anında ortaya çıkar 
     -Yetki ve potansiyellerini hep vurgularlar. 
     -Dinlemezler, ama anlatırlar. 
     -İdealleri vardır. 
     Siyahın gücü 
     Fiziksel özellik de karizmanın kuralları arasında sayılıyor. Örneğin, Pittsburg Üniversitesi'nde yapılan bir araştırma, boyu 1.87 ile 1.92 arasında olan mezunların diğerlerine oranla hiçbir neden olmadan yüzde 12 oranında daha fazla maaş aldıklarını gösteriyor. 
     Giyim kuşam da kişilerin çalıştığı yerdeki konumları üzerinde büyük rol oynuyor. 
     Yükselmenin habercisi olan ''siyah'' rengi tercih eden çalışanlar, yükselmeyi hedefleyen, hırslı, tuttuğunu koparan ve karizmatik bir eleman olarak görülüyor. Renklerin diliyle çalışanların işyerindeki konumları ise şöyle 
     -Sarı Fazla uzun çalışmayacak, geçici bir eleman. 
     -Beyaz Yavaş, ama kalıcı, devamlı bir personel. 
     -Siyah Yükselmeyi hedefleyen, hırslı, tuttuğunu koparan. 
     -Yeşil Uyumlu, problem çıkarmayı sevmeyen, yaratıcı. 
     -Mor Ani duygusal iniş ve çıkışları olabilecek eleman. 
     
     
     







</TEXT>
</DOC>
