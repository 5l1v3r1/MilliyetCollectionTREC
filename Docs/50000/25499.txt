<DOC>
<DOCNO> 25499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/spor/spo02.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de telekur 
</HEADLINE>
<TEXT>

Sarı-Lacivertli yönetim kurulu bugün başlayacak olan iç transfer görüşmelerinde oyuncularına DigiTürk’ün uyguladığı 738 bin liralık sabit dolar kurunu önerecek 
     YUSUF KOBAL 

     İki seçenek 
     FENERBAHÇE’de bugün start alacak olan iç transfer görüşmelerinde masaya oturacak olan futbolculara Türk Lirası, ya da 738 bin liralık dolar kuru teklif edilecek. Yönetim Kurulu, ekonomik kriz nedeniyle DigiTürk’ün kulüplere naklen yayın bedeli olarak ödediği sabit ücreti baz alacak. Oyuncuların bunu kabul etmemesi halinde Türk Lirası üzerinden pazarlık yapılacak. 
     
     Kadro bozulmayacak 
     SARI - Lacivertli yöneticiler şampiyon kadroyu bozmamak amacıyla Rüştü, Ogün, Abdullah, Yusuf, Johnson, Celil, Mert ve Uche ile kendi koşulları üzerinden anlaşma zemini arayacak. Yönetim, Başkan Yıldırım’ı her defasında çok sevdiklerini söyleyen oyunculardan fedak rlık istedi ve karşılıklı anlayış içerisinde iç transferin tamamlanmasını diledi. 
     
     Rota Geremi 
     DIŞ transferde ise 15 Haziran’ı bekleyen Fenerbahçe, Ümit Özat, Ceyhun ve Hakan Bayraktar ile kesin anlaşmaya vardı. Tolga ve Geremi arasında tercih yapmak durumunda olan Teknik Direktör Mustafa Denizli’nin önerisi ile yönetim rotayı Kamerunlu oyuncuya çevirdi. Bu oyuncunun transferi gerçekleşirse Fenerbahçe Tolga’dan vazgeçecek. Kemalettin ile Saffet ise satış listesine konacak. 
     
Yıldırım’dan garanti      SARI - Lacivertli kulübün başkanı Aziz Yıldırım, Teknik Direktör Mustafa Denizli’nin isteği doğrultusunda takımı genç ve kaliteli isimlerle takviye edeceklerini söyledi. Yıldırım, ilk önce iç transferi halledeceklerini, bonservis bedelleri açıklandıktan sonra da belirledikleri isimleri alacaklarını belirtti. 
     ASTRONOMİK ücretlerin hayal edilmemesi gerektiğini söyleyen Yıldırım, "Kimsenin pahalı transfer yapacak durumu yok. Türkiye’nin durumu ortada" diye konuştu. Yıldırım, "Altı yabancımız var. Hocamız 8 yabancı hakkını kullanmak istemiyor. Ayrılan olursa alırız. Baggio ile ilgimiz yok" dedi. 
     
Rüştü’den şartlı "evet"      MİLLİ kaleci bugün başlayacak iç transfer görüşmelerinde paradan önce Başkan Aziz Yıldırım’a başkanlığa devam edip etmeyeceğini soracak. Rüştü, Yıldırım’ın olumsuz yanıtı halinde durumunu bir kez daha gözden geçirecek. Bu arada Fatih Terim’in ısrarla istediği tecrübeli file bekçisinin Milan ile prensip anlaşmasına vardığı öğrenildi. 
     
Saracoğlu’nda yıkım başlıyor      YÖNETİM, Şükrü Saracoğlu Stadı’nın maraton tribünlerinin inşaatını cuma günü başlatıyor. Tesisleşmeden Sorumlu Asbaşkan Hamdi Akın’ın önderliğinde yarın stadda bir toplantı düzenleyecek olan Fenerbahçe yönetimi yeni projesini hayata geçirecek. 
     SARI - Lacivertli yöneticiler maraton tribününün inşaatının önümüzdeki sezonun ikinci yarısına yetiştirilebileceğini belirttiler. Bu arada Fenerbahçe’nin Bakan Fikret Ünlü’nün önerdiği Olimpiyat Stadı’nı, yüksek ücreti nedeniyle geri çevirdiği açıklandı. 
     
Asılsız teklifler      TRANSFER dönemi nedeniyle Sarı - Lacivertli oyunculara asılsız tekliflerin yağması tepki gördü. Özellikle menajerlerin devreye girerek piyasayı artırdığı, böylelikle futbolcuların iç transferde masaya otururken daha fazla para almalarına yardımcı oldukları belirtildi. İtalya’ya gitmek isteyen Rapajiç ile Lazetiç ve Mirkoviç’e de resmi bir teklifin gelmediği açıklandı. 
     



 SPOR 





























</TEXT>
</DOC>
