<DOC>
<DOCNO> 23493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/spor/yfbsen.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte şampiyon 
</HEADLINE>
<TEXT>

     ERDOĞAN ŞENAY 

     SAMSUN’DAKİ şampiyonluk oyununda futbol adına "AYIP" kelimesinin çok ötesine varan çirkinlikler, birbirini kovalayan olaylar dizisi halindeydi maalesef. 
     Samsunspor seyircisinin, 12 - 13 bin Fenerbahçeli taraftarın tribünlere alınması konusundaki "yönetim istifa" sloganları anlaşılmaz hataların ilkiydi bizce... Öyle ya, 50 ve 25 milyona bilet alan Fenerbahçe taraftarına küfredip, böyle bir hasılatı kasasına alan yöneticiyi istifaya mı davet etmek gerekirdi, yoksa bol bol alkışlamak mı Ya taraftarın maç başlama düdüğüyle beraber sahaya fırlattıkları beyaz kağıt rulolarından bekledikleri zaman avantajı da ayıplardan bir başkası değil miydi sanki .. 
     Oyun içindeki Samsunlu futbolcular, her türlü futbol terbiyesinden uzak, tekme ve faul furyasını anlamsızca geceye sürerken, acaba "derin federasyonun" ya da "derin devlet" in hangi kademelerinden aldığı talimatla böylesine sertlikten de öteydi dersiniz .. 
     Fenerbahçe’ye gelirsek, müthiş bir duygu gerilimin içinde Samsun’un salvolarından korunmaya çalışıyordu sadece... Saha yaygınlığı, orta alanda oyunu tezgahlamak ve gol yollarına girmek gibi arayışlara Samsunlu oyuncuların aman vermez hareketleri hiç fırsat vermiyordu... Orta alanda Yusuf ve Ali Güneş oyunun çekiç gibi sert temposuna ayak uyduramıyorlar, nazende hareketlerle götürmeye çalıştıkları maçta da sürekli oyundan düşüyorlar ve Samsunlu Ali’nin golü gelinceye kadar olanları seyrediyorlardı sanki... Bu golün sonrasında biraz silkinen, gecenin mana ve önemini derhal hatırlayan Fenerbahçe, şık hareketlerle girdiği bir atakta ölü top vuruşu kazanıyor ve Revivo’nun enfes şutuyla beraberliği yakalamayı beceriyordu ilk yarıda... 
     Fenerbahçe ikinci yarıya aynı tertiple giriyor, ancak bu devrede bütün Sarı - Lacivertliler stresten çıkmış bir görüntüde, daha büyük bir pas zenginliğiyle sarıp, sarmalıyorlardı oyunu... Fenerbahçe, kendisine beraberliğin yeterli olduğunu bilir edada top çevirmeye ve Samsunspor’u topsuz bırakma gibi bir "doğru taktik" çizgisine yöneliyordu dakikalar geçtikçe... Oyunda zaman 90 dakikanın bitimine doğru gittikçe Samsun daha da hırçınlaşmaya giden bir oyun uslübuna yöneliyor, hakem Murat Ilgaz’ın sarı kart umursamazlığından da yararlanarak, Fener’i devirmek adına her şeyi deniyordu kendi evinde... 
     Evet, işte insan yüreğinin bile zor dayanacağı bir gecede Fener yine ikinci yarı mucizelerini arıyor ve Rapajiç, Lazetiç, Johnson, Abdullah, Revivo gibi gerçek profesyonelleriyle Samsun’u kendi sahasına itiyor ve müthiş bir pas zinciri sergiliyordu Samsun’da... İşte bu kanat inişlerinden birinde Rapajiç, acayip kaliteli bir sprintle iki Samsunlu arasından sıyrılıyor ve şampiyonluk vuruşu için topa sadece dokunmak kalıyordu Yusuf adına... İşte Fenerbahçe, başta Aziz Yıldırım ve Denizli olmak üzere, bütün yönetimi, seyircisi ve tüm camiasıyla şampiyonluğun adını Samsun çimenine yazıyor ve dün gece için büyük entrikalar çevirenlerine de "ağır bir ders" veriyordu bu arada. 
     



 SPOR 





























</TEXT>
</DOC>
