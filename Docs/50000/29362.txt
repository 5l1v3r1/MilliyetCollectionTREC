<DOC>
<DOCNO> 29362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur33.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz eylemi, çevrecileri birbirine düşürdü 
</HEADLINE>
<TEXT>

     Türk Boğazları ve Marmara Denizi'nden tehlikeli madde taşımacılığını engellemek amacıyla İstanbul Boğazı'nda düzenlenen eylem, çevreci örgütler arasında tartışma başlattı. 
     Türkiye Çevre Kozası İnisiyatifi, Doğa Savaşçıları Çevre Örgütü'nü ''eylemi sahiplenmek istemekle'' suçladı. 
     Türkiye Çevre Kozası İnisiyatifi adına basın toplantısı yapan Doğa ile Barış Derneği Başkanı Yüksel Üstün, söz konusu eylemin kararının 1 yıl önce alınıp hazırlıklarının yapıldığını belirterek, koza içinde yer almayan Doğa Savaşçıları adlı örgütün, ''eylem günü bazı basın mensuplarını yanıltarak kendi teknesine yönlendirdiğini'' söyledi. 
     Bu örgütün, yüzlerce kişinin 1 yıl süreyle emek verdiği uluslararası organizasyonu haksız bir şekilde sahiplendiğini savunan Üstün, ''Emeğe saygı duyan hiçbir insan, böyle bir şey yapmazdı'' dedi. 
     Doğa Savaşçıları örgütünün, eyleme Ortaköy koyunda sadece 10-15 dakika katıldığını, hazırlıklara hiçbir katkıda bulunmadığını ifade eden Üstün, ''Hatta karşı grup oluşturmaya ve etkinlikleri kırmaya çalışan bu örgüt, eylemi çalmaya çalışmıştır'' diye konuştu. 
     Türkiye Çevre Kozası İnisiyatifi'nin, Doğa Savaşçıları ile hiçbir ilişkisi olmadığını belirten Üstün, ''Koza kuruluşlarının tamamı, bu örgütle isimlerinin yanyana yazılmasından bile rahatsız olmuşlardır. İstanbul Boğazı'nda gerçekleştirilen eylemle Doğa Savaşçıları'nın hiçbir ilgisi yoktur'' dedi. 
     
     Zehirlenme 
     Yüksel Üstün, 21 Haziran'daki eylem sırasında dağıtılan sandviç nedeniyle meydana gelen zehirlenme olayına da değinerek, olayı, sonuç alıncaya kadar takip edeceklerini, yargı yoluna başvuracaklarını söyledi. 
     Basın toplantısına katılan Gezginler Kulübü Derneği Başkanı Prof. Dr. Orhan Kural da çevreyi para kazanmak ve politik amaçla kullanmak isteyen çevreci kuruluşlar bulunduğunu öne sürerek, ''Bunlarla savaşmak da Çevre Kozası'nın görevi'' diye konuştu. 
     Öte yandan, Doğa Savaşçıları Çevre Örgütü Başkanı Zafer Murat Çetintaş, Doğa ile Barış Derneği Başkanı Yüksel Üstün hakkında savcılığa suç duyurusunda bulunacağını bildirdi. 
     Çetintaş, örgütün İrtibat Bürosu'nda düzenlediği toplantıda, Üstün hakkında ''kamuoyunu ve devleti yanılttığı, kişisel hak ve özgürlüklerine saldırdığı ve 21 Haziran'da düzenlediği boğaz etkinliğinde 'basının yediği gıdadan zehirlenmesini Doğa Savaşçıları Çevre Örgütü provoke etti' şeklinde iddiada bulunduğu'' gerekçesiyle savcılığa suç duyurusunda bulunacağını söyledi. 
     Zafer Murat Çetintaş, Üstün'ün ''Türkiye Çevre Kozası'' adı altında ''yasal olmayan bir kuruluşu'' varmış gibi gösterip, Çevre ve Denizcilikten sorumlu bakanlıklara proje sunarak, 21-24 Haziran'da yaptığı etkinlikler için 50 milyar lira aldığını iddia etti. 
     Üstün'ün, yaptıkları etkinliklerin başarısız olmasının faturasını Doğa Savaşçıları Çevre Örgütü'ne kesmeyi amaçladığını savunan Çetintaş, ''24 Haziran'daki etkinliği Doğa ile Barış Derneği düzenledi. Biz, etkinliğe destek amacıyla katıldık. Basının bize destek vermesine kızan ve İstanbul Boğazı'nın sadece tek sahibi kendileriymiş gibi hareket eden Yüksel Üstün, büyük bir gaflete düşmüştür'' diye konuştu. 






</TEXT>
</DOC>
