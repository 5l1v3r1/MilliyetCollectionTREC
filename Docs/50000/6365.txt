<DOC>
<DOCNO> 6365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/guncel/gun04.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
25 yaşındaki Pilot Teğmen, F -5 savaş uçağıyla çakıldı 
</HEADLINE>
<TEXT>
Gökyüzündeki ilk kadın şehidimiz 
Eğitim uçuşu yapan Teğmen Ayfer Gök’ün uçağı bilinmeyen bir nedenle düştü 
     KARAMAN DHA 

     Bir yaşında kaybettiği babasından kurtaramadığı miras ne kadar da büyüktü Ayfer Teğmen’in. Bir dokunuş örneğin... Bir bakış... Bir ten kokusu, bir baş okşama ki... Sıradağlar gibi yaşam boyu hissedilecek güvenin, bütün korkuları yerle bir edecek devasa fiskeleri. 
     Ve eşinin vakitsiz ölümüyle geçmişinde koca bir dönemi yitiren anne Ümmü Gülsüm Hanım’ın, 25 yaşındaki pilot kızının vedasıyla bu kez gelecek umudunu kaybedişi. Dün Konya semalarından dağlara çakılan savaş uçağı sesten hızlıydı... İşte iki kadının yürek burkan öyküsünü birkaç saniyede ucuca eklerken Ayfer Teğmen’i de babasına taşımıştı 
     
Pilotluğu kafasına koydu      Hava Kuvvetleri’ndeki 46 kadın pilot içindeki 12 jet pilotundan biri olan Ayfer Gök’ün öyküsü, kıraç bir Akdeniz kasabası olan Burdur - Bucak’ta başladı. Babasını bir yaşında kaybettikten sonra, annesinin üç kardeşiyle birlikte yokluklar içinde büyüttüğü Ayfer Gök, pilot olmayı kafasına koydu. Bucak Lisesi’ni bitirdikten sonra Hava Harp Okulu’na girdi. Ancak asıl sınav yeni başlıyordu. Çok katı sağlık ve psikoloji testlerinden sonra uçuşlarda hız ve manevradan kaynaklanan basıncın yarattığı etkiyle kusmaması, bedeninin isyanını dizginlemesi gerekiyordu. Dizginledi. 
     "Pilot Teğmen" olarak 1998’de mezun olduktan sonra Çiğli’deki iki yıllık uçuş eğitimini tamamladı ve F - 5 sınıfına ayrıldı. Geçen yıl Konya 3. Ana Jet Üssü’nde görevlendirildi. 
     Üste dün de erken kalkıldı, brifingler alındı, planlar gözden geçirildi. Öğlen havalanacak iki F - 5’ten birini Ayfer Teğmen uçuracaktı. 
     Son hazırlıklarını tamamladığını baş parmağını kaldırarak belli etti ve uçuş başladı. İki uçak 13.15 sıralarında Ermenek semalarındaydı. Ancak Ayfer Teğmen’in uçağı irtifa kaybediyordu. Derhal "acil durum" vaziyeti aldı. Fakat alçalma sürüyor, dağlar arasındaki vadiler giderek belirginleşiyordu. 
     Yükselen motor uğultusu arasında bütün çareleri deniyor, ancak sonuç alamıyordu. Üsteki radar uçağı kaybetmişti. Artık ağaçların da seçilmeye başlamasıyla uçaktan kopup paraşüt açma özelliğine sahip koltuğun düğmesine uzanma arasında geçen birkaç salise içinde, Daran köyü yakınındaki ormanlık alanda vadiye çakıldı. Diğer uçağın pilotu, durumu üsse bildiriyordu Paraşütle atladığını görmedim 
     Üsten havalanan helikopterlerle kurtarma ekipleri, Ayfer Teğmen ve çok sevdiği uçağını, Karaman’ın Yunt Dağı eteklerinde, 2.5 metreyi bulan karlar arasında bulmuştu. Babasız geçen çocukluk yıllarında uçma hayalleri kuran Ayfer Teğmen, "ilk şehit kadın pilot" olmuştu. Marmara depreminde Gölcük’te yaşamını yitiren Deniz Teğmen’den sonra da, orduda şehit olan ikinci kadın. 
     
"Saçımı süpürge ettim"      Acı haber, anne Ümmü Gülsüm Gök’e, İstanbul Pendik’te ziyarete gittiği damadının evinde ulaştı. Kızının kurtulup kurtulmadığını sorarken gözyaşlarına boğulan Ümmü Hanım’ın umutla karışık isyanı birkaç sözcükte sıralanıverdi "Kamyonculuk yapan babası, o henüz bir yaşındayken kalp krizinden öldü. Saçımı süpürge ederek kızlarımı yetiştirdim. Ayfer küçüklüğünden beri pilot olmak istiyordu.Ve oldu da ama..." 
     


 GÜNCEL 


















</TEXT>
</DOC>
