<DOC>
<DOCNO> 1395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/son/sontur16.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev Çin gemisi iki aydır Boğaz girişinde bekliyor 
</HEADLINE>
<TEXT>

     Çin Dışişleri Bakanı Tang Jiaxuan'ın Ankara ziyareti sırasında da gündeme gelen ve yaklaşık iki aydır boğazlardan geçiş izni bekleyen Çin'e ait ''Varyag'' adlı geminin geçiş planlarını incelemek üzere ilgili komisyonun toplanacağı öğrenildi. 
     Diplomatik kaynaklardan edinilen bilgilere göre, Dışişleri Bakanlığı, Denizcilik Müsteşarlığı, Sahil Koruma ve diğer ilgili kurumların temsilcilerinden oluşan komisyon, kendisine sunulan geçiş planlarını inceledikten sonra kararını açıklayacak. 
     Komisyonun daha önce de Varyag gemisine ilişkin olarak toplandığını ve gemi için belirlenen planı İstanbul'un ve boğazların güvenliği gerekçesiyle reddettiğini hatırlatan bir yetkili, sorunun çözülebilmesi için gemi yetkililerinin, komisyona İstanbul'un güvenliği konusunda ikna edici yeni bir planla gelmeleri gerektiğini belirtti. 
     Boğazlardan geçme girişimleri yetkililerce Aralık ayından bu yana durdurulan Varyag adlı gemi, gerçekte, 306.5 metre uzunluğunda, 72 metre genişliğinde, römorkörler tarafından çekilen bir platform. Geminin motorsuz olması ve büyüklüğü, boğazlardan geçişi güçleştiriyor. 




</TEXT>
</DOC>
