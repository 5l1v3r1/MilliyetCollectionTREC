<DOC>
<DOCNO> 36444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sontur12.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Grup Başkanvekili "Asker bizim gözbebeğimiz" 
</HEADLINE>
<TEXT>

     Milliyetçi Hareket Partisi Grup Başkanvekili İsmail Köse, ''Hiç kimsenin, ulusal güvenliği zafiyete uğratacak tartışmalara yol açmaya hakkı yok'' dedi. 
     Köse, Erzurum'un Çat İlçesi'ne bağlı Yavi Beldesi'ni ziyaretinde, Türkiye'nin ulusal güvenlik diye bir sorunu olmadığını belirterek, böyle bir tartışma konusunu gündeme getirmeye kimsenin hakkı olmadığını dile getirdi. ''Ekonomik krize rağmen bazı siyasetçiler üstlerine vazife olmayan konuları gündeme getiriyorlar'' diyen Köse, görüşlerini şöyle aktardı 
     ''Türkiye'nin şu an tek bir sorunu vardır o da ekonomik krizdir. Ve bunun üstesinden gelmek için hazırlanan istikrar programı başarıyla sürdürülmektedir. Böyle bir sorun varken, bizim gündemimizde olmayan ulusal güvenliği, milli güvenlik politikasını bir sorun olarak gündeme getirmeye kimsenin hakkı yoktur. Türkiye Cumhuriyeti tek millet, tek devlettir ve tek bir resmi dili vardır. Bunları asla unutmamalıyız ve bunlardan taviz vermemeliyiz. Kim bu milletin bölünmesini istiyorsa biz ona göz yumamayız. Milli güvenlik politikamız değişime uğrayamaz. 
     Bu ülkeyi bölmek isteyen ister din adına eline silahı alıp devletin karşısına geçsin, isterse etnik bahanelerle eline silahı alsın, bunlara karşı uygulanan güvenlik politikamız asla değişmez.'' 
     Türk Silahlı Kuvvetlerinin Türkiye'de en önemli müesseselerden birisi olduğuna işaret eden Köse, bu kurumun teknolojiyle de desteklenerek en iyi ve yüksek seviyede tutulması gerektiğini kaydetti. Köse, bu milli güçle ilgili tartışmalara meydan verilmemesi gerektiğini söyledi. 
     Türkiye'de dil ve insan hakları gibi problemlerin de olmadığını anlatan Köse, şu görüşleri savundu 
     ''Türkiye AB'ye girmek istiyor. Ancak, bu, milli menfaatlerimizden fedakarlık yapacağımız anlamına gelmesin. Örneğin ülkemizde bir dil problemi yoktur. Ülkenin bazı kesimlerinde farklı lehçe ve şiveler kullanılabilir. Ancak, uzun yıllar mücadele ettiğimiz ve bu mücadelede 5 bin şehit verdiğimiz PKK bölücülerine dilleri verilirse, yarın toprak isterler, üzerine de bir bez parçası asıp bayrak ilan ederler. Bu konularda Türkiye Cumhuriyeti asla taviz veremez.'' 
     
     







</TEXT>
</DOC>
