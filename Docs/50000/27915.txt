<DOC>
<DOCNO> 27915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sonspo14.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basınının Terim iddiası... 
</HEADLINE>
<TEXT>

     Galatasaray ile İtalyan Fiorentina takımlarının eski teknik direktörü Fatih Terim'in Milan camiasına resmen girişinin ardından yaptığı açıklamalar, Yunanistan'da, ''Kulüp yönetimiyle ilişkilerinin problemli'' olacağı yolunda yorumlara yol açtı. 
     Atina'da yayınlanan Ta Nea gazetesi, ''Terim, Milan başkanını transferler konusunda yalanladı'' başlıklı haberinde, Terim'in, özellikle Milan 2. Başkanı Adriano Galianni ile ilişkilerinin ''ilgi çekici'' olacağını ileri sürdü. 
     Terim'in uzlaşmazlığı ile tanındığını savunan gazete, buna örnek olarak Fiorentina takımının başkanı ile geçen yıl yaşanan anlaşmazlıkları gösterdi. 
     Ta Nea, Galianni'nin transferleri gerçekleşen 4 oyuncunun takımın eksiklerini tamamlayacaklarına ilişkin açıklamasına karşın, Terim'in bu konuda tamamen farklı görüşler taşıdığını gösteren bir açıklama yaptığını iddia etti. 
     Gazete, Terim'in görüşlerinin Galianni tarafından kabul edilmemesi halinde ikisi arasında çatışma çıkacağını da ileri sürdü. 
     

</TEXT>
</DOC>
