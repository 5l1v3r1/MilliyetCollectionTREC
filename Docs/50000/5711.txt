<DOC>
<DOCNO> 5711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/siyaset/siy06.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazilet’e ek delilden yeni dava 
</HEADLINE>
<TEXT>

     ERSAN ATAR Ankara 

     Liderler Zirvesi’nde dün "ara seçim"in gündeme gelmemesi için partilerin kapatılmasının güçleştirilmesini de içeren Anayasa değişikliği paketi görüşülürken toplantının yapıldığı Başbakanlık binasına 100 metre uzaktan şok bir haber geldi. Yargıtay Cumhuriyet Başsavcısı Sabih Kanadoğlu, Anayasa Mahkemesi’nin ek delil olarak kabul etmediği, "FP’nin olaylı 14 Mayıs Kongresi’nin kasetlerini" ek bir iddianameyle yeni bir dava konusu yaptı ve "FP, RP’nin devamıdır" diyerek partinin kapatılmasını istedi. 
     Kanadoğlu iddianamesinde FP kongresindeki Erbakan’a atfen atılan "işte komutan" ve "işte asker" sloganlarıyla sinevizyondan gösterilen "Mücahit Erbakan" ve "O ne diyorsa o" yazılarını davanın temel delilleri arasında gösterdi. 
     
Şaşkınlıkla karşılandı      Kanadoğlu’nun yeni davası Anayasa Mahkemesi’nde de şaşkınlıkla karşılandı. Yüksek Mahkeme Başkanvekili Haşim Kılıç ek iddianamenin yeni bir dava gibi ele alınıp devam eden davadan bağımsız değerlendirilebileceği gibi, devam eden davayla birleştirilmesinin de söz konusu olabileceğini kaydetti. 
     
FP’nin eli güçlendi      Anayasa Mahkemesi, FP davasını yarın esastan görüşmeye başlayacaktı. Bu durumda Anayasa değişikliği paketinin dava sonuçlanmadan önce Meclis’ten geçmesi mümkün görünmüyordu. Ancak şimdi her koşulda süre uzamış olacağından dava veya davalar sonuçlanmadan Anayasa değişikliği paketinin Meclis’ten çıkması mümkün olabilecek. 
     


 SİYASET 












</TEXT>
</DOC>
