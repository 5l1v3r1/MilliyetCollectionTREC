<DOC>
<DOCNO> 44515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/soneko07.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuyumcular sermaye yerine karlarının vergilendirilmesini istiyor... 
</HEADLINE>
<TEXT>

     Kuyumcular, altındaki aşırı değerlenme sonucu ödeyecekleri verginin ''hayali kazancın vergilendirilmesi'' anlamına geldiğini belirterek, sermayelerinin yerine karlarının vergilendirilmesi için çalışma başlatmayı kararlaştırdı. 
     Yurt genelindeki 20 ilin kuyumcular oda ve dernek temsilcileri Kayseri'de biraraya gelerek, sektörün sorunlarını tartıştı. İstanbul Kuyumcular Odası Başkanı Mustafa Yılmaz Öztepe, Antalya Kuyumcular Odası Başkanı Orhan Tolunay, İzmir Kuyumcular Odası Başkanı Mevlüt Özer, Ankara Kuyumcular Odası Başkanı Hasan Çavuşçulu, Kahramanmaraş Kuyumcular Odası Başkanı Azmi Becerikli ve Kayseri Kuyumcular Derneği Başkanı Ahmet Demircioğlu'ndan oluşan divan heyeti, hazırladıkları sonuç bildirgesinde, Türk kuyumculuğunun yaşanan tüm ekonomik krizlere ve dünyada devam eden olağanüstü duruma rağmen ülkemiz ekonomisinin temel taşlarından biri olmaya devam ettiğini bildirdi. 
     Çıkmazlar, krizlere karşın, sektörlerinin takı ihracatı yoluyla ülke ekonomisine yılda 1-1.5 milyar dolar katkı değer sağladığı belirtilen bildirgede, şu ifadelere yer verildi 
     ''Gerek 19 Şubat krizi sonrası gerekse 11 Eylül günü ABD'de yaşanan büyük terör olayının ardından dünya borsalarına endeksli olarak aşırı değer kazanan altın, en emin ve güvenli tasarruf aracı olduğunu bir kez daha göstermiştir. Bu bizi sevindiriyor ancak, halen yürürlükte olan yasa gereği sermayenin vergilendirilmesi üzüntüye yol açıyor. 01.01.2001 tarihinde kilosu 5 milyar 650 milyon lira olan altının bugün fiyatı 14 milyar 350 milyon liraya ulaşmıştır. Kilo başına yaklaşık 10 milyar lira olan bu farkın vergilendirilmesi kadar yasal olmayan bir uygulama olamaz.'' ''Has altının para gibi değerlendirilmesi ve böylece külçe altın fiyatlarında meydana gelen artışlardan dolayı ortaya çıkan hayali kazancın vergilendirilmemesi'' konusunun benimsendiği ifade edilen bildirgede, şöyle devam edildi 
     ''Bunun yürürlüğe girebilmesi için daha önceden belirlenen yürütme kurulunun gerekli bürokrat ve teknokratlar ile ortak bir çalışmaya girmesi karara bağlandı. Bu çalışma sonucunda ortaya çıkacak yasa değişikliği ya da ek kararnamenin TBMM'den geçirilebilmesi için yurt genelindeki tüm oda ve dernek yöneticileri aracılığıyla her ilin milletvekillerine tek tek anlatılması hususunda ortak görüş belirlendi'' 
     






</TEXT>
</DOC>
