<DOC>
<DOCNO> 14524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/spor/aspo.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom Türkiye’yi yine salladı 3 - 2 
</HEADLINE>
<TEXT>
YİĞİDİM ASLANIM 
Dünya’nın bir numarası’ dediler, ama Galatasarayımız’ı düşünmediler. Aslan’ın karşısında Real Madrid de duramadı, yenilmekten kurtulamadı 
     HALİL ÖZER 

     Kolay değil... Real Madrid gibi bir takımın önünde 2 - 0 mağlubiyetten maçı 3 - 2’ye getirmek. Bu her babayiğidin harcı değildir. Bu sadece Galatasaray’ın harcıdır. Bu işi sadece onlar yapar. Galatasaray karizması yapar. Galatasaray on biri yapar. 
     İlk 45 dakikada umutlar tükenmişti adeta...öBunlar bizi aştı" dedik. "Bu iş bitti" dedik. Futbolu şiirleştiren, sahayı mekik gibi dokuyan. Kitap gibi goller atan... Yıldızlarıyla parlayan bir Real Madrid vardı. Biz ise bitik, güçsüz ve isteksizdik. Orta alan durgundu, sadece Hasan Şaş çırpınıyordu. Bir kişi oynayıp, on kişi yatıyordu. 33. dakikada Figo ortaladı, Helguera köşeye bıraktı 0 - 1. 42. dakikada Raul, Makelele’ye çıkardı. Siyahi futbolcu sert vurdu 0 - 2 
     Ve ikinci yarı geldi çattı. Galatasaray efsanesi dirildi. "Anka kuşu" sahneye çıktı. Bir anda kabus gibi çöktüler. Daha Madrid ne olduğunu anlayamadan gol geldi. 
     46. dakikada Hasan Şaş’ı düşürdüler. Penaltıyı Ümit kullandı 1 - 2 
     Bu golden sonra Galatasaray gazı köküne kadar bastı. Lucescu’nun atları dörtnala koştu. Hele bir Fatih vardı ki, "Ah be Lucescu ilk yarı neredeydin " diye sorduk. Roberto Carlos bile onu seyretti. Figo tebrik etmeye utandı. 65’te kasırga gibi sarktı sağ kanattan... Yerden çıkardı Hasan Şaş, ip gibi vurdu 2 - 2. Bu gol tam abondone etti Real Madrid’i... İsimleri Real, ama asıl gerçek ortaya çıkmıştı. İşte buydu Galatasaray. İşte buydu görkemli Cim - Bom... Tribünler havaya girmiş, kulübe ayaklanmış Anka Kuşu coşmuştu. Taş üstünde taş bırakmadılar Madrid savunmasında... Madrid silkinmeye çalıştı, ama Galatasaray ısrarla aradı üçüncü golü... Her hattı ile iyi oynamaya başladı. İlk yarıda kaybolan Okan sağ kanada geçmiş yerini bulmuştu. Popescu yıldızlaşmış Jardel artık tuzağını kurmuştu. 
     
     74’te Fatih daldı yine sağdan... Roberto isyan etti "Yeter artık" diye... Yine ortaladı. Ve Jardel köşeye bırakırverdi 3 - 2 
     Doğrusu pes... Bu Galatasaray’ın herşeyine kulp buldular. Kimle oynadıysa "O eksik, bu eksik" dediler. Al sana işte Real Madrid. Tek eksik yok. Hem de 2 - 0 yapmış... Eze eze yeniverdi. Bu 45 dakika futbol tarihimize altın bir sayfa daha açtı. 
     İşi kolay mı Galatasaray’ın... Hayır değil... Yine zor... Ama artık elense de hiç farketmez... Bize bu zevki yaşattılar. 
     "At ölür meydan kalır, yiğit ölür şan kalır"... 
     
Maçın hakemi      COLLİNA 
     DÜNYA hakemliğinde bir ekol olduğunu yine kanıtladı. Bütün pozisyonları adeta yarım metreden izledi, hep sağlıklı düdükler çaldı. Galatasaray’ın, iptal ettiği golündeki ofsayt kararı da doğruydu. Doğrusu herkese böyle hakem nasip etsin. 
     
İSTATİSTİK Galatasaray Real Madrid 7 Kaleye atılan şut 5 6 Kaleyi bulan şut 5 18 Faul 15 1 Ofsayt 3 2 Korner 4      
     
NOTLAR      Lucescu bültende 
     GALATASARAY Teknik Direktörü Mircea Lucescu'nun Beşiktaş maçından önce yaptığı konuşma Avrupa'da da geniş yankı uyandırdı. Şampiyonlar Ligi'nde çeyrek final öncesi UEFA'nın yayınladığı bültende Lucescu'ya da yer ayrıldı. Rumen hocanın Beşiktaş derbisinden önce söylediği, "Atlar, köpekler istediği zaman ölmez" sözüne bültende yer verildi. 
     
     Manchester takipte 
     ŞAMPİYONLAR Ligi çeyrek finalindeki takımlardan Manchester United, Galatasaray - Real Madrid maçını yakın takibe aldı. İngiliz ekibinin teknik direktörü Alex Ferguson'un kardeşi Martin Ferguson dünkü karşılaşmayı izledi ve sürekli not tuttu. 
     
     300 milyona bilet 
     MAÇ öncesi emniyet güçleri stat çevresinde geniş güvenlik önlemleri alırken, karaborsa bilet satanlar da polis tarafından yakalandı. Biletlerin karaborsada tam 300 milyon liraya satıldığı öğrenildi. Sahte biletler de ele geçirildi. 
     
     Işıklar söndü 
     GALATASARAY’ın attığı üçüncü golden sonra Ali Sami Yen Stadı’ndaki ışıkların bir bölümü söndü. Bunun üzerine hakem Collina, oyunu durdurdu. Stadın ışıklandırılmasında meydana gelen arıza kısa sürede giderildi ve karşılaşmaya devam edildi. 
     
     Real şaşırdı 
     REAL Madrid’in ünlü futbolcuları, sonucun kendileri için şok olduğunu söylediler. Portekizli yıldız Figo, "2 - 0’dan maçı vermek inanılmaz bir olay. Hatayı kendimizde aramalıyız. Rövanşta daha dikkatli olacağız" dedi. Brezilyalı Roberto Carlos ise,öGalatasaray’ın iyi takım olduğunu biliyordum. Ama bu kadarını beklemiyordum. Maç öncesi yaptığımız tahminlerin Galatasaray’ı görünce doğru olduğunu anladık" diye konuştu. 
     
     Menajerler tribünde 
     SARI - KIRMIZILI futbolcuları Real Madrid maçında izlemek için çok sayıda yerli ve yabancı futbolcu menajeri Ali Sami Yen Stadı'na koştu. Özellikle Ümit, Hasan Şaş ve Ergün menajerlerin ilgi odağı oldu. 
     
     'Bir iş kazası’ 
     REAL Madrid Teknik Direktörü Del Bosque, "İstanbul’da bir iş kazası yaptık. Bu sonuçtan hiç memnun değilim" dedi. Ünlü hoca, "Neden ikinci yarıda böyle oldu diye futbolcularıma sormak lazım. Sanıyorum ki, ilk yarıda iki gol atınca rahatladılar ve oyunun da kontrolünü kaybettiler. Şimdi ikinci maça bakıyoruz. Mantıklı düşünürsek şansımız sürüyor" diye konuştu. 
     


 SPOR 




























</TEXT>
</DOC>
