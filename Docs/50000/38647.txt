<DOC>
<DOCNO> 38647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sonspo14.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Mustafa Denizli hem sevdi hem kızdı... 
</HEADLINE>
<TEXT>

     Glasgow Rangers'ı 2-1 yenerek, Avrupa Şampiyonlar Ligi'ne, tarihinde 2. kez kalan Fenerbahçe, ara vermeden Ankaragücü ile yapacağı lig maçının hazırlıklarına bugün yaptığı idmanla başladı. 
     Teknik direktör Mustafa Denizli yönetiminde Samandıra Tesisleri'nde yapılan ve 1.5 saat süren idmanda sarı-lacivertli futbolcular koşu, tek pas ve yarım sahada çift kale maç yaptı. 
     Dünkü maçta ilk 11'de oynayan futbolcular, tek pas çalışmasının ardından yaklaşık yarım saat çift kalede oynayıp, daha sonra idmanı bıraktı. Diğer oyuncular ise çift kale maçı sürdürdü. 
     Antrenmana, omuzundaki sakatlığı süren Rüştü çıkmadı. Milli kalecinin tedavisinin tesislerde sürdürüldüğü bildirildi. Hafif sakatlıkları bulunan Mustafa Doğan, Misko Mirkoviç ve Zoran Mirkoviç ise kısa bir süre koşu yapıp daha sonra tesislere girdiler. Bir süre önce elinden ameliyat olan kaleci Recep de bugün koşulara başladı. 
     Bu arada çift kale maçta, antrenörler Oğuz Çetin ve Nurettin Yıldız da yer aldı. 
     
     Tatlı sert Denizli.. 
     Glasgow Rangers maçı öncesi stresli gözüken teknik direktör Mustafa Denizli'nin, bugünkü idmanda bir hayli neşeli olduğu gözlendi. 
     3 grup halinde gerçekleştirilen tek pas çalışmasında Yusuf, Revivo, Abdullah, Oktay, Serkan ve Ogün ile beraber top kapma çalışmasına katılan Denizli'nin neşeli tavırları dikkat çekti. 
     Çift kale maçta futbolcularının yaptığı güzel hareketlerden sonra ''Bravo, bravo'' diyerek oyuncularını motive etmeye çalışan Mustafa Denizli, idman sırasında zaman zaman da sert çıkışlar da yaptı. 
     Antrenman maçında bir pozisyonda istediği yerde durmayan genç Serkan'ı sert bir dille uyaran Denizli, bu oyuncunun yanına giderek, ''Bin defa söylüyoruz, yine aynısını yapıyorsunuz'' diye kolundan tuttu ve durması gereken yeri gösterdi. 
     Denizli, idman bitiminde de kaleci antrenörü Nurettin Yıldız'ın koruduğu kaleye bir süre şut attı. 
     
     Yarın izin günü 
     Fenerbahçeli futbolcular yarını dinlenerek geçirecek. 
     Bu arada sarı-lacivertli futbolcular, teknik heyet ve yöneticilerin yarın bir restoranda birlikte öğle yemeği yiyecekleri ve ardından da Fenerbahçe Koleji'ndeki bir kokteyle katılacakları bildirildi. 
     Öte yandan sarı-lacivertli takımın bugünkü idmanını İsrailli bir TV yorumcusu ve eski futbolcu Mordehay Şpigler de izleyerek, çalışma sonunda vatandaşı Revivo ile bir süre sohbet etti. 






</TEXT>
</DOC>
