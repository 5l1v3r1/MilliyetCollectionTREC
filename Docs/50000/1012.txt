<DOC>
<DOCNO> 1012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/spor/spo01.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Kaptan kazandı 
</HEADLINE>
<TEXT>

     Kartal Yiğit 

Antalya’ya gidiyor      BEŞİKTAŞ’TA günlerdir spekülasyon konusu olan Kaptan Mehmet ile ilgili sular, şimdilik kaydıyla, duruldu. Yönetim Kurulu’nun, kötü gidişin faturasını çıkardığı ve takımdan dışlamak istediği Şifo Mehmet’in dünkü açıklamayla Antalya kampına götürüleceği bildirildi. Başkan Serdar Bilgili ve yönetiminin, Teknik Direktör Scala’nın yoğun çabası ve camiadan gelen tepkiler nedeniyle bu karara vardığı ifade edildi. 
     
Listede ilk sırada      SİYAH - BEYAZLI ekibin hocası Scala’nın, Yönetim Kurulu’na yolladığı kamp kadrosunda Şifo Mehmet’in isminin en üst sırada yer aldığı bildirildi. Menajer Sinan Engin, 10 Ocak’taki kampa sadece, kendisine kulüp bulması istenen Sellami ve meniskus ameliyatı olacak Murat Alaçayır’ın katılmayacağını söyledi. Siyah - Beyazlı ekibin Antalya’daki çalışmalarına PAF takımından oyuncuların da geleceği belirtildi. 
     
Oktay haber yolladı      LAS PALMAS macerasının ardından Türkiye’ye dönen ve Trabzon’da oynaması için geçici lisansı dün FIFA’dan gelen Oktay’ın, Beşiktaş’a da haber yolladığı ortaya çıktı. Yıldız futbolcunun, Başkan Serdar Bilgili’nin çevresine mesaj yollayarak, "Yuvama dönmek istiyorum. Beşiktaş’tan ayrılmakla hata yaptım. Boş mukaveleye bile imza atarım" dediği bildirildi. Ancak dün gelen geçici lisans, Oktay’a şans bırakmadı. 
     
Kartal Florya’da      Turgay Örme 

     Beşiktaş, tarihinde ilk kez Galatasaray’ın da zaman zaman çalıştığı Florya Atatürk Ormanı’nda kondisyon idmanına çıktı. İkinci yarı için kondisyon depolayan Siyah - Beyazlılar gün geçtikçe tempoyu yükseltiyorlar. Bu arada Şifo Mehmet, Antalya kamp kadrosuna alındı. Kendisinden kulüp bulması istenen Sellami ise kampa götürülmeyecek. Murat Alaçayır da sakatlığı yüzünden Antalya’ya gitmeyecek. 
     
Medyaya orman yasağı      BEŞİKTAŞ Teknik Direktörü Scala, medyaya bu kez de orman yasağı koydu. 10 Ocak’taki Antalya kampı öncesi çalışmalarını çift antrenmanla sürdüren ve ormanda kros yapan Siyah - Beyazlı takımın İtalyan hocası, dün sabahki kros sırasında medya mensuplarının, futbolcuların koşu parkuruna girmesi üzerine sinirlenerek, "Bundan sonra ormanda yapılan çalışmaya sizi almayacağım" dedi. 
     


 SPOR 























</TEXT>
</DOC>
