<DOC>
<DOCNO> 17521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/son/sonspo01.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Profesyonel boksta şok sonuç...Lennox Lewis nakavt oldu 
</HEADLINE>
<TEXT>

     Profesyonel boksta İngiliz Lennox Lewis, ABD'li rakibi Haşim Rahman'a 5. raundda nakavtla yenilerek, Dünya Boks Konseyi WBC ve Uluslararası Boks Federasyonu IBF ağır sıklet şampiyonluğu unvanlarını yitirdi. 
     Güney Afrika Cumhuriyeti'nin Brakpan kentinde bu sabaha karşı yapılan, 5 bin 500 seyircinin izlediği unvan maçında, unvan sahibi 35 yaşındaki deneyimli boksör Lennox Lewis, karşılaşmaya iyi başladı ve ilk raundlarda rakibine üstünlük kurdu. 
     Ancak 5. raundun bitimine 28 saniye kala sürpriz bir sağ kroşe çıkaran Haşim Rahman, rakibini yere indirdi ve Belçikalı hakemin kararıyla nakavtla galip ilan edildi. Haşim Rahman, bu sonuçla kariyerindeki 29. nakavtını yaparak 37. müsabakasında 35. galibiyetini elde etti. 
     Rakibinden 16 kilo düşük ve boyu da 7 santimetre az olan 28 yaşındaki Haşim Rahman, böylece profesyonelliğinin 7. yılında ve kariyerindeki 2. unvan maçında, 2 unvana birden sahip olarak 1990 yılından bu yana bu sıklette en büyük sürpriz sonucu almış oldu. 1990 yılında da o zamanki unvan sahibi ABD'li Mike Tyson, yurttaşı James Buster Douglas'a Japonya'nın başkenti Tokyo'daki maçta yenilerek büyük sürprize yol açmıştı. Buna karşılık kariyerindeki 15. unvan maçına çıkan ve kariyerinde 40. maçında 2. yenilgisini alan Lewis de 6.5 yıl sonra ilk yenilgisini almış oldu. Lewis, en son 24 Eylül 1994 tarihinde Oliver McCall'a 2. raundda yine nakavtla yenilmişti. 




</TEXT>
</DOC>
