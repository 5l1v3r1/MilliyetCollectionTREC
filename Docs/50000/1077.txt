<DOC>
<DOCNO> 1077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/son/sontur09.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Kararnamelerle ücret dengesizliği giderilmeye çalışılacak" 
</HEADLINE>
<TEXT>

     Başbakan Bülent Ecevit, PKK terörünün hemen hemen tümüyle bittiğini ancak teröristlerin ortadan yok olmadığını belirterek, ''Sınırımızın hemen ötesinde silahlı olarak oradalar. Talabani güçlerine karşı Kuzey Irak'taki diğer Kürt topluluklarına karşı saldırıya geçmiş durumda PKK. Yani pusuda bekliyor'' dedi. 
     Başbakan Bülent Ecevit, TRT-1'de yayınlanan ''Pazar Panorama'' adlı programda Cem Kırçak ile gazeteci Mustafa Balbay'ın sorularını yanıtladı. 
     Geçen yılın ekonomik, sosyal ve siyasi gelişmelerini değerlendiren Ecevit, 2000 yılında işçilerin uzun yıllardır süregelen bir sorununu çözümleyerek, 44 bin geçici işçiyi, kadrolu hale getirdiklerini söyledi. Ecevit, uygulamanın bu yıl içinde aşama aşama yürürlüğe gireceğini belirtti. 
     2000 yılı içinde deprem yaralarının da maddi olarak büyük ölçüde sarıldığını anlatan Ecevit, prefabrik evlerin yapıldığını ve kalıcı konutların yapımına başlandığını hatırlatarak, bahar aylarından itibaren kalıcı konutlara yerleşme imkanı bulunacağını söyledi. Geçen yıl PKK terörünün hemen hemen tümüyle bittiğini ifade eden Ecevit, ''Hemen hemen diyorum, çünkü teröristler ortadan yok olmadı. Sınırımızın hemen ötesinde silahlı olarak oradalar. Talabani güçlerine karşı, Kuzey Irak'taki diğer Kürt topluluklarına karşı saldırıya geçmiş durumda PKK. Yani pusuda bekliyor. Onun için hemen hemen bitti diyorum fakat o da çok büyük bir başarı'' diye konuştu. 
     Başbakan Ecevit, geçen yıl ayrıca çok uzun yıllar feci durumlara yol açmış olan ''çağdışı dinci akım'' Hizbullah'ın da tümüyle ortadan kaldırıldığını bildirdi. Ecevit, geçen yıl ''Mafyaların, çetelerin, yolsuzlukların'' üstüne de uzun yıllardır görünmedik ölçüde gidilmeye başlandığına işaret ederek, ''Olumlu sonuçlar alınmaya başlandı. Banka operasyonları, o arada yolsuzluklar bir bir gündeme geldi ve bütün bunlar toplumda huzursuzluk yaratmadan sağlandı'' dedi. 
     Geçen yılın son günlerinde ''Türkiye'nin uzun yıllardır ayıbı, yüzkarası olan cezaevlerinin terör örgütlerinin karargahı haline gelmiş olması durumunu'' ortadan kaldırmak üzere cezaevlerine operasyon düzenlendiğini hatırlatan Ecevit, bu operasyonun kimsenin canının yanmaması için özenle hazırlandığına dikkati çekti. 
     Ecevit, 'O bakımdan da çok başarılı oldu. Sabırla hareket edildi ve bu sorun da temelinden çözüldü'' diye konuştu. Başbakan Ecevit, gelecekte de benzer durumların olmaması için Adalet ve İçişleri Bakanlıkları ile Jandarma Genel Komutanlığı'nın bir çalışma yürüttüklerini kaydetti. 
     Başbakan Bülent Ecevit, gazeteci Mustafa Balbay'ın ''memurların enflasyonun altında ücret almaktan yakındıklarını'' hatırlatarak, ''Siz enflasyon farkını vereceğinize söz vermiştiniz'' sözlerine karşılık ''Biz kendi hesabımıza göre verdiğimiz sözü tuttuk'' yanıtını verdi. 
     Enflasyonla ilgili hesaplarda hep değişik ölçütler kullanıldığını ancak böyle bir iddia ileri sürülüyorsa bunu inceleteceğini bildiren Ecevit, ''Ben bu işlerin uzmanı değilim fakat hemen inceletirim. Gerçekten eğer böyle bir durum varsa ona göre davranılır. Ama bizim yaptığımız hesaplara göre gereken fark zaten verilmiştir. Ama bunu incelememiz lazım'' dedi. Bu yıl gündemlerindeki önemli konulardan birisini kamu görevlilerinin ücretlerinin oluşturduğunu anlatan Başbakan Ecevit, Türkiye'de ücretler konusunda çok büyük dengesizlikler ve adaletsizliklerin bulunduğunu söyledi. 
     Memurların ücretleri arasında dengesizlikler olduğunu, memurlarla sendikalı işçilerin ücretleri arasında sendikalı işçiler lehine, memurlar aleyhine büyük farklar bulunduğunu anlatan Ecevit, ayrıca sendikalı işçi ile sendikasız işçiler arasında da derin farklılıklar görüldüğüne dikkati çekti. Başbakan Ecevit, TBMM'nin yıl sonundaki son toplantısında yetki yasası çıkardıklarını hatırlatarak, şunları kaydetti 
     'Bu yasanın bize verdiği yetkiyle kararnameler hazırlanacak ve bu ücret dengesizliği olabildiğince giderilmeye başlayacak. Olabildiğince diyorum yine ihtiyatla konuşuyorum çünkü çok uzun yılların düğümlenmiş bir sorun ile karşı karşıyayız. Onun için sorun birden çözülemeyecek fakat adım adım bu sorunu çözeceğiz. Fakat bu sorunu tam olarak çözebilmek için yeterli kaynağın da bulunması gerekli. Onu da bulmaya çalışacağız.'' 
     Ecevit, gazeteci Balbay'ın yetki yasasının 3 aylık olduğunu ve bunun da 15 gününün şimdiden geçtiğini hatırlatması üzerine, ''Onu yetiştiririz, Parlamento ve Hükümet çok hızlı çalışıyor. İcabında gece gündüz çalışıyor'' karşılığını verdi. Balbay'ın ''Bir mühendis DSİ'de çalışıyorsa 300 milyon, Karayolları'nda çalışıyorsa 700 milyon, Merkez Bankası'nda çalışıyorsa 1 milyar lira alıyor. Bunun giderilmesi için nasıl bir yöntem izlenecek'' sorusu üzerine Başbakan Ecevit, şunları söyledi 
     'İşte onları sağlamak için Yetki Yasası'nı çıkarttık, onlar üzerinde çalışılıyor. Eğer yeterli kaynak olsa bir ayda o sağlanır, fakat yetersiz kaynaklara rağmen bu adaletsizliği, bu dengesizliği olabildiğince gidermeye çalışıyoruz. Önemli olan enflasyonist eğilimleri geride bırakmaya başlamış olmamız. Son rakamlar çok umut verici.'' 




</TEXT>
</DOC>
