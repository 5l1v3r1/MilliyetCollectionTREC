<DOC>
<DOCNO> 14129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sontur12.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski polis müdürü Salih Güngör'e çete davası 
</HEADLINE>
<TEXT>

     İstanbul Mali Şube Müdürlüğü yaptığı dönemde yürüttüğü İSKİ soruşturması ve tarihi eser kaçakçılığıyla ilgili operasyonlarla tanınan Salih Güngör hakkında, üç sanıkla birlikte "cürüm işlemek amacıyla teşekkül oluşturmak" ve "tehdit" suçlarından 2 - 6.5 yıl hapis cezası istemiyle dava açıldı. 
     DGM Cumhuriyet Başsavcılığı'nca hazırlanan iddianamede, Melahat Üzümcü ile eşi sanık Ümran Üzümcü'nün, geçimsizlik nedeniyle boşanma davası açtıkları hatırlatılarak, Melahat Üzümcü ve yakınlarının, Ümran Üzümcü'nün Kandilli'de bulunan yalısındaki piyasa değeri 2 trilyon lirayı aşan halı ve yağlıboya tabloları götürdükleri belirtiliyor. 
     Ümran Üzümcü'nün, tarihi eser kaçakçılığı yapanlara karşı gerçekleştirdiği operasyonlar nedeniyle basından tanıdığı sanık Güngör'e avukatını gönderdiği kaydedilen iddianamede, Üzümcü'nün, Güngör'e para vaadinde bulunarak yardım talep ettiği anlatılıyor. 
     Güngör'ün de, bu iş için adı birçok yasal olmayan işe karışan Hayrettin Ertekin'den yardım istediği vurgulanan iddianamede, Güngör, Ertekin ve Üzümcü'nün daha sonra söz konusu tablo ve halıları geri almak için Melahat Üzümcü'nün takip edilmesi, telefonlarının dinlenmesi, tehdit edilmesi, hatta öldürülmesi konusunda planlar yaparak ortaklık kurdukları öne sürülüyor. 
     İddianamede, Ertekin'in, Melahat Üzümcü'nün annesini telefonla arayarak, kızının mafya tarafından öldürüleceği, çocuklarının ise kaçırılacağı yolunda tehditlerde bulunduğuna yer veriliyor. 
     Ertekin'in, 22 Eylül 2000 tarihinde Swissotel'de, halı ve tablolara konulan ihtiyati tedbir kararının infazı amacıyla müşteki Melahat Üzümcü ve avukatları ile sanık Ümran Üzümcü ve avukatları arasında düzenlenen toplantıya da katıldığı anlatılan iddianamede, Ertekin'in burada, devlet adına çalıştığını, Alaattin Çakıcı ve Kürşat Yılmaz ile aynı ekipte yer aldığını ve tanıdığı savcılar olduğunu belirterek, tehditvari ifadeler kullandığı kaydediliyor. 




</TEXT>
</DOC>
