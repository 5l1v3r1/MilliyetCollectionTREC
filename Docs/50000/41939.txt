<DOC>
<DOCNO> 41939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sondun11.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şüpheler Muhammed Atta üzerinde yoğunlaşıyor... 
</HEADLINE>
<TEXT>

     ABD'deki saldırılarla ilgili olarak Florida'da çok sayıda evin arandığı ve şüphelerin uçuş eğitimi almış 2 kişi üzerinde odaklaştığı bildirildi. 
     Şüphelilerden önde geleninin adı Muhammed Atta. Florida'daki bir okulda uzun süre uçuş eğitimi alan Atta'nın, İkiz kulelere çarpan uçağı kullandığı öne sürülüyor. 
     FBI ajanlarının Florida'da bir uçuş okulunun eski çalışanı olan Charles Voss'u sorguladığı, uçak kaçıran 2 kişinin Voss'un evinde kısa bir süre kalmış olabileceği belirtildi. Ajanların, uçuş okulunun bilgisayar kayıtlarını da incelediği kaydediliyor. 
     Sarasota Herald-Tribune gazetesine konuşan Voss, FBI ajanlarının Boston'daki Logan Uluslararası Havalanı'nda kırmızı 1989 Pontiac marka arabayı ele geçirdiklerini anlattıklarını açıkladı. 
     Söz konusu arabanın Muhammed Atta adlı bir kişiye kayıtlı olduğu ve dikkatlerin bu şahıs üzerinde yoğunlaştığı kaydediliyor. 
     Voss, Atta ile Marvan adlı bir başka Ortadoğulu şahsın, Temmuz 2000'de Huffman uçuş okulunda eğitim gördüklerini, bu sırada kısa bir süre evinde kaldıklarını söyledi. 
     Huffman okulunda Almanya, İspanya, İran gibi çeşitli ülkelerden öğrencilerin bulunduğu belirtiliyor. 
     Bu arada, FBI ajanlarının Florida'da girdiği bir evin, Atta'ya ait olduğu iddia ediliyor. 
     Almanya'da kalmış 
     ABD'deki terörist saldırılarla bağlantısı olduğu tahmin edilen ve geçici bir süre Hamburg'un Harburg semtinde yaşadığı belirtilen 2 kişinin kimliği açıklandı. 
     Hamburg polisi, 33 yaşındaki Amanullah Mohammed Atta ile arkadaşı Marwan El Sheihhi'nin bir süre Hamburg'ta oturduğunu belirtti. 
     Amanullah Mohammed Atta'nın, New York'ta Dünya Ticaret Merkezi'ne düzenlenen saldırılardaki pilotlardan biri olduğu tahmin ediliyor. Atta'nın, ABD'nin Florida eyaletinde bulunan Huffman Aviation uçuş okulunda eğitim aldığı tespit edilmişti. 
     Hamburg polisi, 25 ila 35 yaşlarında Arap kökenli yaklaşık 8 kişinin öğrenci olarak evi tuttuklarının ve 3 odalı evden Şubat ayında ayrıldıklarının belirlendiğini kaydetti. 
     Öte yandan, Hamburg Anayasayı Koruma Dairesi tarafından yapılan açıklamada, kentin İslami radikal örgütlerin ''kalesi'' haline geldiği vurgulandı. 
     Açıklamada, Hizbüttahrir, Mücahidin, Müslüman Kardeşler ve Hamas gibi ögrütlerin kentte yerleştiği, Hizbüttahrir'in dünya çapında aranan terörist Usame Bin Ladin ile ilişkisinin olduğunun tahmin edildiği belirtildi. 
     

</TEXT>
</DOC>
