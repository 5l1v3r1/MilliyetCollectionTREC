<DOC>
<DOCNO> 46241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/guncel/gun01.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL’DA KAYBOLAN İŞADAMI SALİH BAŞAR’A KORKUNÇ İNFAZ 
</HEADLINE>
<TEXT>
Zincirle bağlayıp denize attılar... 
Üç katil, işadamını silahla tehdit edip kaçırdı, boğarak öldürdü, zincirle bağlayıp denize attı. Katillerden biri, Bodrum’da kredi kartını kullanınca, üçü de yakalandı 
     ELVAN EZBER, İSMAİL POLAT İstanbul 

     Kartal'da iki ay önce kaybolan işadamı Salih Başar'ın korkunç bir cinayete kurban gittiği ortaya çıktı. İşadamını soyduktan sonra boğarak öldüren, sonra da bir tekneyle götürdükleri Sedefadası açıklarında zincirlere sararak denize attıkları öne sürülen üç kişi yakalandı. Zanlılardan birinin ünlü sanatçı Zeki Alasya'nın yatının eski kaptanı olduğu bildirildi. 
     Finans işleriyle uğraşan Salih Başar 51 , 34 NHJ 12 plakalı Honda marka otomobiliyle birlikte iki ay önce ortadan kaybolmuştu. Otomobil bir süre sonra bulunurken, Başar'ın Caddebostan'daki evi de soyulmuştu. 
     Esrarengiz olayı araştıran detektifler, Başar'ın kredi kartını kullandığı belirlenen yat kaptanı Volkan Dirican'ı Marmaris'te yakalayarak gözaltına aldı. Dirican'ın ifadesi doğrultusunda cinayete karıştıkları belirlenen Abdurrahim Açıkgöz ile Mehmet Karsak da Kartal'da ele geçirildi. 
     Zeki Alasya'nın teknesinde eskiden kaptanlık yapan Dirican, ifadesinde, cinayeti para için işlediklerini belirterek, "Başar'ı daha önceden tanıyordum. Ondan para almak için bu işi planladık. Olay günü buluşup sohbet ettik. Daha sonra silahla tehdit edip kaçırdık. Kartal sahil yolunda bulunan yeraltı tuvaletlerine götürerek, paralarının yerini sorduk. Söylemek istemeyince onu boğarak öldürdük" dedi. 
     
     Evini de soydular 
     İşadamı Başar'ın üzerindeki cüzdanı, kredi kartlarını, otomobil ve evinin anahtarlarını aldıklarını kaydeden Dirican, "Cesedi battaniyeye sararak bir botla Sedefadası açıklarına götürdük. Burada zincire sararak denize attık. Daha sonra evini soyduk. Paraları paylaştık" dedi. 
     Açıkgöz, Dirican ve Karsak dün tatbikat için cinayeti işledikleri Kartal Dragos'a götürüldü. Polise cinayeti soğukkanlılıkla anlatan zanlılardan Açıkgöz'ün Tekel Boks Takımı'nda yer aldığı ve Türkiye şampiyonluklarının bulunduğu öğrenildi. 
     



 GÜNCEL 




















</TEXT>
</DOC>
