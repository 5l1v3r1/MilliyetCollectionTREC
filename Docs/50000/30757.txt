<DOC>
<DOCNO> 30757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/ekonomi/eko03.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
YİNE IMF YİNE KRİZ 
</HEADLINE>
<TEXT>
IMF ve dedikodu paniği 
Bakan Derviş’in ABD’den iyi haber vermeyişi ve Başbakan Ecevit’in öldüğü yönündeki spekülasyonlar, piyasaları karıştırdı. Borsa tarihi bir düşüş yaşadı, faiz ve döviz fırladı 
Borsa yüzde 9.1 düştü      ORHAN TEKEOĞLU - TARIK YILMAZ 

     IMF ve Dünya Bankası ile görüşen Devlet Bakanı Kemal Derviş’in ABD’den olumlu mesaj vermemesi ve sabah saatlerinden itibaren yayılan Ecevit yoğun bakımda’, Ecevit öldü’şeklindeki dedikodular panik yarattı. 
     Kulaktan, kulağa yayılan bu dedikodulardan sonra borsa yüzde 9.1 ile tarihi düşüşlerinden birini yaşadı. İlk seansı yüzde 4.65’lik düşüşle 10.564’ten kapatan endeks, ikinci seansta satışlar devam edince 10 bin puan düzeyine indi. 
     
     Dedikodular çökertti 
     Derviş’in ABD’den olumlu bir haber verememesine, Başbakan Bülent Ecevit’in sağlığıyla ilgili söylentiler ve MHP lideri Devlet Bahçeli’nin IMF ile ilgili çıkışı eklenince piyasalarda hızlı bir dalgalanma yaşandı. Dolar bankalararası piyasada 1 milyon 350 bin liraya kadar çıkarken, bono faizleri de 10 puanlık artışla yüzde 98’e dayandı. 
     
     Yılın dördüncü düşüşü 
     Endeks, günü 10.168’den 0.77 cent kapatırken, hisselerin değer kaybı yüzde 9.01 olarak gerçekleşti. Borsada tarihi günlük düşüş, yüzde 18.11 ile devalüasyonun yaşandığı 21 Şubat’ta yaşamıştı. 18 Ocak 2000’den bu yana yaşanan genel düşüşte hisselerin dolar bazında kaybı yüzde 79 oldu. 
     Hızlı fiyat düşüşleri yaşanmasına karşın toplam işlem hacmi 338.5 trilyon lira düzeyinde oldu. İşlemlerde 16.9 trilyonluk net satışla Park Rym. Jms ilk sırada yer aldı. 
     Pürüzlerin giderilmesi halinde IMF İcra Direktörleri Kurulu’nun toplantısının önümüzdeki hafta yapılabileceğini kaydeden uzmanlar, piyasaların da Devlet Bakanı Kemal Derviş’in temaslarından gelecek haberlere göre yön bulacağını belirtti. 
     
Dolar 1 milyon 350 bin      Devlet Bakanı Derviş’in açıklamalarıyla 1 milyon 300 bin lirayı test ederek güne başlayan dolar, Financial Times’ın FT Türkiye’deki faiz hadlerini yüksek bulduğuna ilişkin tespitiyle dolar bankalararası piyasada 1 milyon 300 binin üzerine çıktı. 
     Ecevit’in "yoğun bakıma alındığı" hatta "öldüğü" yönündeki söylentilerin finans piyasalarına yayıldığı dakikalarda 1 milyon 325 bin liraya tırmanan doları MHP lideri Bahçeli’nin Telekom yönetiminde geri adım atmayacağına ilişkin açıklaması üzerine 1 milyon 350 bin lira düzeyine kadar yükseltti. 
     Bankacılar doları, Bahçeli’nin açıklaması, Ecevit’in sağlığı ve FT’nin yazısı yanında, şirketlerden ve yabancı yatırımcılardan gelen döviz talebi de doları yükselten gelişmeler arasında yer aldı. 
     Bankacılar, gerçek taleple birlikte yaşanan gerginliğin bankalararası piyasada doları 1 milyon 345 bin liradan günü tamamlamasına neden olduğunu ifade ettiler. 
     
     Faiz 10 puan arttı 
     Güne tedirgin başlayan bono piyasasında da faizler, haftalardır biriken stresi bir günde 10 puana yakın yükselişle gösterdi. 
     Önceki günü yüzde 87.95’ten tamamlayan 7 Kasım 2001 vadeli bononun yıllık bileşik faizi dün pazartesi valörlü işlemlerde yüzde 98’e kadar tırmandı ve günü yüzde 96.31’den kapattı. 
     
Ecevit canlı yayınla ölmediğini kanıtladı      Söylentileri, ortalığı karıştırmak isteyenlerin çıkarttığını belirten Ecevit, Çok şükür sağlıklıyım’ dedi 
     Başbakan Ecevit’in öldüğü yönündeki dedikodular üzerine Türkiye’nin dört bir yanından Başbakanlığa telefon yağdı. Ecevit’in sağlık durumunu merak eden DSP’liler de Başbakan Yardımcısı Hüsamettin Özkan’ı arayarak bilgi almak istedi. 
     Başbakan Bülent Ecevit, önceki geceden beri dolaşan "sağlığı bozuldu", hatta "öldü" söylentileri üzerine bir açıklama yaparak, iddiaları yalanladı. Ecevit, "öldüğü" yönündeki söylenti için, "Bunun amacı benden kurtulmak ya da ortalığı karıştırmak olabilir" derken, sağ olduğunu ispatlamak için demeç vermek zorunda kaldığını da belirterek, "Fakat, bununla yetinmeyip evin önüne yığılan gazeteciler insanın gücüne gidiyor" şeklinde konuştu. 
     
     Check-up’tan geçti 
     Bazı çevrelerin ortalığı bulandırmak istediğini söyleyen Başbakan Ecevit, önceki günün aksine piyasaların perişan olduğunu vurgulayarak, "Türkiye’de çok duyarlı bazı çevreler, hemen oyunlarını tezgahlayıp, ortalığı bulandırabiliyorlar" dedi. 
     Ecevit, NTV’de katıldığı canlı yayında da şöyle konuştu "Her türlü aksine iddiaya rağmen sıhhatim, sağlığım yerinde. Geçen gün Başkent Üniversitesi Hastanesi’ne göz ve kulak muayenesi için gittim. Fakat Sayın Prof. Mehmet Haberal beni bir check - up’tan geçirmekte ısrar etti. Onun için saatler süren uzun bir check - up yaptırdım. Çok şükür, her şey sağlam çıktı." 
     Ecevit, canlı yayında ayrılırken, "Spekülasyonları kimler çıkarıyor " sorusunu, "Sizler daha iyi bilirsiniz. Öğrenin, bana da bildirin" diye yanıtladı. 
     



 EKONOMİ 




















</TEXT>
</DOC>
