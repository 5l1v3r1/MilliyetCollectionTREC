<DOC>
<DOCNO> 8580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/son/soneko31.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Ecevit'e telefonla destek 
</HEADLINE>
<TEXT>

     ABD Başkanı George Bush'un, Başbakan Bülent Ecevit'i telefonla arayarak, Türkiye'nin yaptığı önemli ekonomik reformlara destek verdiğini bildirdiği açıklandı. 
     Başbakan Bülent Ecevit, Makedonya'nın Başkenti Üsküp'te gazetecilere yaptığı açıklamada, ''Çok güzel bir görüşmemiz oldu. Sayın Bush, Türkiye'nin dostluğuna büyük önem veriyor ve dostluğumuzun devam edeceğini, benimle de bizzat görüşmek isteğidiğini, her zaman telefon açıp onu arayabileceğimi söyledi'' dedi. 
     Bush'un Türkiye'nin bazı güçlüklerden geçtiğini bildiğini söyleyen Başbakan Ecevit, Bush'un, ''Bu sorunları daha önce aştınız, şimdi de aşacaksınız'' diye konuştuğunu belirtti. 
     Beyaz Saray sözcüsü Ari Fleischer'den alınan bilgiye göre, Başkan Bush, Başbakan Ecevit'i TSİ 14.50'de telefonla arayarak, 5 dakika süren bir görüşme yaptı. Fleischer, açıklamasında, Bush'un, yakın bir dosta destek vermek için Ecevit'i aradığını kaydetti. Sözcü, ''Başkan, Türkiye'nin yaptığı önemli reformları muhafaza etmenin önemine değindi. Türk ekonomik reformları ve IMF ile işbirliği içinde çalışılmasıyla ilgili konuştu'' dedi. 
     Telefon görüşmesinin içten geçtiğini belirten Fleischer, bu görüşmenin iki ülke arasındaki güçlü ilişkileri yansıttığını ifade etti. 
     ''Bush, Türkiye'ye yakın bir dost ve müttefik olarak desteğini göstermek için aradı'' diyen Fleischer, Bush yönetiminin, Türk hükümetinin dalgalı döviz kuruna geçme kararını desteklediğini bildirdi. 




</TEXT>
</DOC>
