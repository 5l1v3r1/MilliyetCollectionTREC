<DOC>
<DOCNO> 25770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/soneko16.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB anketi 'Yeni siyasi parti ve Yeni Anayasa' 
</HEADLINE>
<TEXT>

     Türkiye Odalar ve Borsalar Birliği'nin TOBB üyeleri arasında gerçekleştirdiği ''Ekonomik Kriz Anketi''nden, Partiler Yasası ve Seçim Kanunu ile Anayasa değişikliği talebi çıktı. 
     Odalar Birliği Başkanı Fuat Miras, Birlik Merkezi'nde Yönetim Kurulu üyeleriyle birlikte düzenlediği basın toplantısında, TOBB'un 3 bin 476 firma arasında gerçekleştirdiği ''Ekonomik Kriz Anketi''nin sonuçlarını açıkladı. 
     Miras'ın, kısa bir sunuş konuşmasının ardından TOBB Bilgi Hizmetleri Daire Başkanı Dr. Yüksel Vardar anket sonuçları hakkında bilgi verdi. 
     Buna göre, TOBB'un yaptırdığı ankete katılan işletmelerin yüzde 95.5'i yeni bir anayasaya ihtiyaç bulunduğunu, geriye kalan yüzde 4.5'i de buna gerek olmadığını belirtirken, firmaların yüzde 96.9'u yeni bir Siyasi Partiler ve Seçim Kanunu çıkarılması gerektiği görüşünde birleşti. 
     Ankette, ''Türkiye'de yönetimin yeniden yapılanmasına ihtiyaç bulunduğunu'' belirten işletmelerin oranı da yüzde 98.6 olurken, yerel yönetim reformunu gerekli bulan firmaların sayısı yüzde 96.4 oldu. 
     
     Firmaların yüzde 80'i daha kötü 
     TOBB'un anketinde, ekonomiye ilişkin sorulara da yanıt veren firmaların yüzde 79.7'si ''2001 yılının ilk çeyreğinde, işletmelerinin durumunun geçen yıla nazaran daha kötü olduğunu'' belirtirken, yüzde 15.1'i ''durumlarında değişiklik olmadığını'', yüzde 5'i de ''daha iyi olduklarını'' bildirdi. 
     Ankete katılanların yüzde 32.5'i bu yılın geri kalan süresi boyunca ''işletmelerinin durumunun daha kötü olacağı'' görüşünü dile getirirken, yüzde 41.3'ü ''işletmelerinin durumunda bir değişiklik olmayacağını'', yüzde 26.2'si ''daha iyi olacağı'' yanıtını verdi. 
     
     Yüzde 56 istihdam azalttı 
     ''Bu yılın ilk çeyreğinde işletmelerinde istihdam edilen işgücünde ne yönde değişiklik olduğuna'' ilişkin soruya da ankete katılanların yüzde 56.5'i azalma olduğu yanıtını verirken, yüzde 41.1'i istihdamda bir değişiklik olmadığını, yüzde 2.4'ü de istihdamın arttığını bildirdi. 
     İşletmelerin yüzde 40.7'si bu yılın geri kalan süresi içinde istihdamda azaltmaya gideceklerini belirtirken, yüzde 50.6'sı istihdamda herhangi bir değişiklik olmayacağını, yüzde 8.7'u da istihdamda artma olacağını kaydetti. 
     
     Yüzde 70 kredi almadı 
     Anket sonuçlarına göre, ''bu yılın ilk çeyreğinde bankalardan kredi aldınız mı'' sorusuna işletmelerin yüzde 70.2'si ''hayır'' yanıtı verirken, yüzde 17.5'i kredi aldıklarını, yüzde 12.3'ü de zaman zaman kredi aldıklarını belirtti. 
     Firmaların yüzde 74'ü yılın geri kalan kısmında bankalardan kredi almayacağını ifade ederken, yüzde 26'sı ise kredi alacağını bildirdi. 
     ''İşletmenizin ihracatının 2001 yılında 2000 yılına nazaran daha yüksek olacağını tahmin ediyor musunuz'' sorusuna, ankete katılanların yüzde 25.1'i ''hayır'', yüzde 24.3'ü ''evet'' yanıtı verirken işletmelerin yüzde 50.6'sı da bu sorunun kendi işyerleri için geçerli olmadığını belirtti. 
     
     Programı anlamayanlar yüzde 39 
     Bu yılın geri kalan kısmında, işletmelerini nasıl idame ettirmeyi düşündüklerine ilişkin bir soruya da, ankete katılan firmaların yüzde 63.2'i ''mevcut yapıyı koruyarak'', yüzde 32'si ''küçülerek'' ve yüzde 4.8'i de ''büyüyerek'' yanıtı verirken, ''Yeni ekonomik toparlanmanın programın 2001 yılının geri kalan bölümü süresince işletmeniz üzerinde nasıl bir etki yapıcağını tahmin ediyorsunuz'' sorusuna ise işletmelerin yüzde 48.3'si ''herhangi bir değişiklik yapmayacağı'', yüzde 30.7'si ''olumlu'', yüzde 21'i de ''olumsuz'' cevabı verdi. 
     Ankete katılanlara yöneltilen ''yeni ekonomik toparlanma programını anlıyor musunuz'' sorusuna ise işletmelerin yüzde 61'i ''evet'' yanıtı verirken, geriye kalan yüzde 39'u ise ''hayır'' dedi. 
     ''Dünya Bankası, IMF ve G-7 ülkelerinin Türkiye'ye yeterli destek sağladıklarını düşünüp düşünmediklerine'' ilişkin bir soruya da işletmelerin yüzde 40'ı ''evet'', yüzde 60'ı da ''hayır'' yanıt verdi. 






</TEXT>
</DOC>
