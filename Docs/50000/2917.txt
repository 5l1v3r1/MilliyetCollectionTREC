<DOC>
<DOCNO> 2917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/spor/ygok.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mula - Pilsen 
</HEADLINE>
<TEXT>

     Kritik Bilgin Gökberk 

     Rakip takımın ismini boşverin 7, 4 ve 13 numaralı üç tane oyuncusu var. Onların isimlerini hemen unuttum. Bizim de dilimize takılmasın... Üçü de gard... Biri beter, öbürü ondan beter, üçüncüsü beter oğlu beter... Üçü beraber bir topu yarı sahaya kadar getiremiyorlar. Anlayın artık. Yalçın Granit diyor ki "Aman bunları idarecilere göstermiyelim. Vallahi alıp Türkiye’ye getirirler"... Ben de takılıyorum "Luk, Luk, Lukovski’yi bekliyorlar. O dönsün sırayla bunlar gelecek, basketbol öğrenmeye"... İlk devre baktık iki benç arasında oturanlar bir şeyler mırıldanıyorlar. Sorduk, dilek tutuyorlarmış. İki Drobnjak arasında kaldıkları için. "2001’de her köye elektrik, her takıma bir Drobnjak. Bizlere de bol bol sabır..." Mula, gittikçe Noumoski’ye, Efes de Petar - Pilsen’e benziyor, Mula - Pilsen... Oyunda kaldığı süre ve top kullanma sayısı maçtan maça çoğalıyor. Efes için olmazsa olmaz olmuş bile. İlk devredeki 40 sayının 24’ü onun... 11’i de faulden... Sonra "Seyirci gelmiyor" diyorlar. 
     Kk Krka’yı iki kere arka arkaya seyret miden bulanır, kusarsın, basketboldan kaçarsın... İsmi gibi oynadıkları oyun da tuhaf. Biz de Efes için oradaydık zaten. 
     Ergin Ataman "patron benim" diyor. Hem coach’um, hem menajerim... Peki, o zaman biraz suratlarını güldür oyuncularının... Sahaya girenlerin surat ifadesi bir gün önce akrabası ölenin cenazedeki fotoğrafı gibiydi. Neşesiz, mutsuzlar. Zaten iyi basketbol oynamıyorsunuz. İçimiz daralmasın. Alt tarafı bu bir basketbol maçı, bir oyun... Ama en pahalı ve en zengin kadrolu takımsınız. Gelmeye başlayan seyirciyi kaçırmayın. Para veriyorlar ve nerelerden geliyorlar. Asık suratlı, devamlı bağıran, gergin bir coach ve mutsuz oyuncular görmek istemiyorlar. Son sözüm Mirsad’a "O kadar disiplinsiz ve düşüncesizce davranıyorsun ki, sanki beyninde üç yaşında bir çocuk yaşıyor. Biraz kendini toplasan bu takımın kralı, seyircinin de sevgilisi olacaksın"... Sen yokken bile "Ah bari o olsaydı" diye adın dillerde dolaşıyor. Herkes seni basketbola döndürmek istiyor. Ama senden tık yok. 
     


 SPOR 
































</TEXT>
</DOC>
