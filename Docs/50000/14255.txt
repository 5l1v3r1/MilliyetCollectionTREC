<DOC>
<DOCNO> 14255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/son/sonspo05.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya sıralamasında Galatasaray 7.'liğe düştü, Fenerbahçe 119.'uncu 
</HEADLINE>
<TEXT>

     Avrupa Şampiyonlar Ligi'nde çeyrek finale kalan Galatasaray, bu başarısına rağmen Uluslararası Futbol Tarihi ve İstatistikleri Federasyonu'nun IFFHS ''Dünyanın en iyi takımları'' sıralamasında 2. sıradan, 7.'liğe düştü. 
     Sarı-kırmızılılar, ocak ayı değerlendirmesinde ''dünyanın en iyi takımı'' unvanını ele geçirirken, şubat ayında bu unvanını kaybetmişti. Galatasaray, son olarak da mart ayında düşüşünü sürdürürek, 268 puanla 7. sırayı aldı. Arjantin'in Boca Juniors ekibi 308 puanla birinciliğini korurken, İngiltere'nin Arsenal takımı 284 puanla ikinci, Brezilya'nın SE Palmeiras takımı da 278 puanla üçüncü oldu. 
     Sıralamada, geçen ay Galatasaray ile birlikte 2.'liği paylaşan İspanya'nın Barcelona takımı, 8 basamak birden düşerek, mart ayında 10. sıraya indi. 
     IFFHS'nin değerlendirmesinde Galatasaray ve Beşiktaş'a göre gerilerde kalan Fenerbahçe, şubat ayındaki çıkışını sürdürdü. Sarı-lacivertliler, mart ayında 102 puanla 124.'likten 119.'luğa yükselerek, 5 basamak birden atladı. Şampiyonlar Ligi'nden elenip, ligde de Avrupa kupalarına katılma şansını zora sokan Beşiktaş ise 169 puanla FC Kaiserslautern ile birlikte 39. sıradaki yerini korudu. 
     Değerlendirmede Fenerbahçe'nin yükselişine karşın, Trabzonspor'un düşüşü devam etti. 
     Şubat ayında 72 basamak gerileyerek 232. sıraya düşen bordo-mavililer, mart ayında da 67.5 puan toplayarak 248. sırada yer aldı. Trabzonspor böylece, 85.5 puanla 168. sırada yer alan Gençlerbirliği, 84.5 puanla 175. sırada yer alan Antalyaspor, 82 puanla 181. sırada bulunan Gaziantepspor ve 69 puanla 229.'luğu paylaşan Ankaragücü ile Kocaelispor'un gerisinde kalarak, büyük hayal kırıklığı yarattı. 
     
     



</TEXT>
</DOC>
