<DOC>
<DOCNO> 20144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sondun05.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız ressam Cezanne'nin tablosu tam 38.5 milyon dolara satıldı 
</HEADLINE>
<TEXT>

     Fransız empresyonist ressam Paul Cezanne'ın bir tablosu, New York'taki açık artırmada 38.5 milyon dolara alıcı buldu. 
     Cezanne'ın 1888-1889'da yaptığı ''Sainte-Victoire Dağı'' adlı tablo, ''Phillips, de Pury Luxembourg'' adlı müzayede evinde satışa sunuldu. Tablonun, açık artırma sonunda 38.5 milyon dolara, kimliği belirtilmeyen bir alıcıda kaldığı öğrenildi. 
     Yağlıboya tablonun, Berlinli Heinz Berggruen'in koleksiyonundaki en değerli parcalardan biri olduğu ifade edildi. Söz konusu koleksiyondaki eserlerin tamamının satışından ise 70 milyon dolar elde edildiği bildirildi. 
     Buna karşılık Hollandalı empresyonist ressam Vincent Van Gogh'un ''Le jardin d'automne'' Sonbahar Bahçesi adlı tablosu, öngörülen fiyata ulaşamadığı için satılamadı. Tablo için eksperler 30-40 milyon dolar değer biçmişlerdi. Artırmada tabloya en fazla 26 milyon dolar önerildi. Satılan eserler arasında Renoir'ın ''La liseuse'' 13.2 milyon dolar ve Matisse'in ''Aurore'' 10.4 milyon dolar isimli tabloları da bulunuyor. 
     ''Phillips'' müzayede evindeki açık artırmada genelde empresyonist ve modern ressamların eserleri satışa sunuldu ve toplam olarak 124 milyon dolar gelir elde edildi. Ancak eksperler müzayede öncesinde, toplam satış miktarının 170-236 milyon dolar arasında olacağını tahmin ediyorlardı. 
     New York'ta yeni açılan ''Phillips'' müzayede evi ünlü ''Sotheby's'' ve ''Christie's'' müzayede evleriyle rekabet ediyor. 
     







</TEXT>
</DOC>
