<DOC>
<DOCNO> 43151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/spor/spo15.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Türkiye düştü      FIFA’NIN aylık olarak açıkladığı Dünya futbol klasmanında Türkiye, bir basamak gerileyerek 34.’lüğe düştü. Dünya Kupası finallerine direkt katılma şansını kaçıran Türkiye, yıl başına göre dört basamak inmiş oldu. Sırasıyla Fransa, Brezilya ve Arjantin ise ilk üçü paylaştılar. 
     
Ronaldo’nun özel günü      INTER’IN Dünya çapındaki yıldızı Ronaldo, 17 ay aradan sonra bugün sahalara dönecek. Brezilyalı futbolcu, Inter’in Milano’da Rumen FC Braşov ile oynayacağı UEFA Kupası birinci tur ilk maçında oynayabileceğini söyledi. Teknik Direktör Cuper, Hakan Şükür ile Okan ve sakat Emre’yi kadroya almadı. 
     
Milan - Borisov      ABD’DEKİ terör saldırıları nedeniyle geçtiğimiz hafta ertelenen UEFA Kupası birinci tur ilk maçları, bu gece oynanacak. Milan, deplasmanda Beyaz Rusya’nın Bate Borisov takımıyla karşı karşıya gelecek. Teknik Direktör Fatih Terim, geçen sezondan cezası nedeniyle tribünde oturacak. TSİ 17.30’da başlayacak mücadele TV 8’den naklen yayınlanacak. 
     
Terim "Yeni Sacchi olacağım"      LA Repubblica gazetesine demeç veren Milan Teknik Direktörü Fatih Terim, Ariggo Sacchi’nin Milan’da yarattığı devri yaratmak istediğini söyledi. Terim, "Herkes benim başarılarımı nasıl kazandığımı biliyor. Her zaman düşündüğümü söylüyorum. Yapmacık değil doğal birisiyim. Eleştirilere alışığım. İstanbul’da da bir sürü iddialarda bulunuyorlardı" diye konuştu. 
     
Okta hüsran      ÇİN’DEKİ Dünya Okçuluk Şampiyonası’nda, bireyselde başarı sağlayamayan sporcularımız, takım yarışmalarında da bekleneni veremedi. Bayanlar makaralı yayda Türkiye, ilk turda Güney Afrika’yı 243 - 215 yenerek çıktığı çeyrek finalde, Hollanda’ya 248 - 242 yenildi. Erkekler makaralı yayda Fransa’ya 257 - 249, bayanlar olimpik dalda da Ukrayna’ya 233 - 224 mağlup olduk. 
     
Hackett korktu      AVUSTRALYALI Dünya ve Olimpiyat Şampiyonu rekortmen yüzücü Grant Hackett, ABD’deki terörist saldırılar nedeniyle bu ülkeye ve İngiltere’ye yapacağı gezisini iptal etti. Hackett’ın, Ian Thopre’un New York’taki faciadan şans eseri kurtulmasından da çok etkilendiği ifade edildi. 
     
GAP’ta kurs      SUALTI Sporları Federasyonu, 7.GAP Su Sporları Şöleni çerçevesinde bugün kurs çalışmalarına başlayacak. Scuba, cankurtarma, su kayağı, paletli yüzme ve sualtı hakemliği dallarında gerçekleştirilecek kurs sonunda başarı sağlayacak sporculara, sertifika ve dalış bröveleri verilecek. 
     



 SPOR 























</TEXT>
</DOC>
