<DOC>
<DOCNO> 30315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sonspo11.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rui Costa iddialı "Milan'da gol yılı olacak" 
</HEADLINE>
<TEXT>

     Portekizli Manuel Rui Costa, 80 milyar İtalyan Lireti karşılığından Fiorentina'dan Milan'a transfer oldu. 
     Teknik Direktör Fatih Terim'in ısrarla istediği Rui Costa, dün akşam geç saatlerde Portekiz'den Milano kentine gelerek, Milan ile 5 yıllık kontrat imzalarken, sezon başına 9 milyar italyan lireti alacağı belirtildi. 
     Rui Costa imza töreni sonrasında basına yaptığı açıklamada, ''Terim, gerçekten büyük etki yaptı. Ama daha önemlisi Milan'ın ilgilenmesiydi. Sacchili Milan'a bakarak büyüdüm ve her zaman bu formayı üzerimde taşımayı umdum. Milan'da olmaktan gururluyum'' dedi. 
     Kendisinin Milan'a transferinin iflasın eşiğinde olan Fiorentina'ya da yardım edeceğini ifade eden Portekizli yıldız, ''Fiorentinalı taraftarlar için üzgünüm ama bu zamana kadar herşeyimi onlara verdiğime inanıyorum'' diye konuştu. 
     Rui Costa, bu yıl Shevchenko ve İnzaghi'ye yapacağı asistlerle ''Milan'da gol yılı'' olacağını da savundu. Milan Kulübü 2. başkanı Adriano Galliani ise La Gazzetta dello Sport gazetesinde yer alan demecinde, ''Bu transfer, benim en zor işimdi. Berlusconi, Milan'a olan sevgisini gösterdi'' dedi. 
     Bu zamana kadar Rui Costa'yı çok pahalı olduğu için alamayacaklarını söyleyen Galliani, bununla ilgili olarak da ''SonundaMilan sevgim akıldan üstün geldi. İpi daha fazla çekemeyeceğimi anladığım an tereddütlerimi koparttım'' şeklinde konuştu. 
     İtalyan spor basını da Rui Costa transferini manşetlerinden verirken, ''Rui Costa transferi, pazarı ateşe veriyor'' ifadesi kullanıldı. 
     La Gazzetta dello Sport gazetesi, ''Rui Costa, Milan'ı büyük yapıyor'' başlığını attığı haberinde transfere 7 sayfa ayırdı. 
     Gazete de yapılan yorumda, ''Terim artık sezona başlamak için acele ediyor. Milan'ın tarihinde Rivera, Gullit, Savicevic ve Boban gibi isimlerden sonra şimdi Rui Costa var. Rui Costa her zaman Milan'ın arzusuydu'' denildi. 
     Corriere dello Sport gazetesi de, teknik diektör Fatih Terim'in ağzından, ''Şampiyon olacak bir takımım, atom gibi atağım ve büyük bir futbolcum var. Mutluyum. Rui ile çok büyüğüz'' diye yazdı. 
     
     Gece yarısı operasyonu 
     Öte yandan, Rui Costa'nın Milan'a transferinin perde arkasına bakıldığında, kilit ismin Milan Kulübü sahibi ve İtalya Başbakanı olan Silvio Berlusconi olduğu görülüyor. Geçen hafta Parma'nın Fiorentina ile anlaşması sonucu sadece Rui Costa'nın ''evet''ine kalan transfer, Portekizli futbolcunun ikna edilememesi sonucu durdurulmuştu. 
     Portekiz'de ailesi ile tatilde olan Rui Costa'nın transfer işini menajerleri aracılığıyla yürüttüğü belirtilirken, geçen pazartesi akşamı saat 20.00'de menajerlerin Lazio takımı ile anlaşma sağladığı ama gece yarısı Başbakan Berlusconi'nin devreye girerek, Rui Costa'yı Milan'a getirdiği söyleniyor. 
     Berlusconi'nin son anda Rui Costa transferine ''olur'' vermesi üzerine Galliani, pazartesi gecesi Portekizli futbolcunun menajerleri ile Milano yakınlarındaki Arcone'de biraraya geldiği ve anlaştığı, aynı saatlerde Berlusconi'nin de Fiorentina Kulübü sahibi Vittorio Cecchi Gori'yi telefonda ikna ettiği spor camiasında konuşuluyor. 
     Pazartesi gece yarısında tarafların anlaşması sonrasında salı günü uçakla Milano'ya gelen Rui Costa, havaalanından kulüp binasına getirilerek, kendisini 5 yıllığına kırmızı-siyahlı formaya bağlayan imzayı attı. 






</TEXT>
</DOC>
