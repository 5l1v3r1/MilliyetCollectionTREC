<DOC>
<DOCNO> 38972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sontur01.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yaz turist patlaması yaşandı 
</HEADLINE>
<TEXT>

     Antalya'da turizm sezonu 7 aydan 8 aya yükseldi. Her yıl Ekim ayı sonunda kapanan otel ve tatil köyleri, yaz döneminde yaşanan talep patlaması nedeniyle kapılarını Kasım ayı sonuna kadar açık tutmaya karar verdiler. 
     Akdeniz Turistik Otelciler Birliği AKTOB Başkanı Ahmet Barut, yaptığı açıklamada, Antalya'da turizm sezonunun bu yıla kadar 7 ay olarak belirlendiğini belirterek, ''Bu yıl Kasım ayı için de önemli talep var. Bu yüzden her yıl Ekim ayı sonunda kapanan bazı otel ve tatil köyleri, yüksek talep nedeniyle sezonu uzattılar'' dedi. 
     Bu yaz adeta ''turist patlaması'' olduğuna dikkati çeken Barut, Eylül, Ekim ve Kasım aylarında da yüksek doluluk oranlarının beklendiğini, özellikle Antalya'nın en güzel ayı olan Eylül ayında yüzde yüze yakın doluluk oranının yakalanacağının ümit edildiğini söyledi. 
     
     Sezon Kasım sonu bitecek 
     Antalya'da bulunan birçok otel ve tatil köyünün her yıl Ekim ayı sonunda kapandığına da değinen Ahmet Barut, şunları söyledi 
     ''Antalya'daki otel ve tatil köylerinde bulunan yatak kapasitesinin yüzde 50'ye yakını, her yıl Ekim ayı sonunda turist yokluğundan veya yenilemeden dolayı kapanıyordu. Ancak bu yıl, Kasım ayı için de çok büyük rezervasyonlar alınıyor. Antalya'da, Kasım ayında hava ılımandır. Bu yüzden özellikle Avrupalı turistler tatillerini Antalya'da geçirmek istiyorlar. Özellikle Antalya'nın Kemer ve Alanya ilçelerinde bulunan tatil köyleri ile küçük oteller Kasım ayı sonunda kapanacaklar. 2001 Mart ayı sonunda turizm sezonunun başlamasıyla faaliyetlerine yeniden başlayacaklardır. Kasım ayında otel ve tatil köyleri açık olmaları nedeniyle yüzde 15 daha fazla iş yapma olanağına kavuşacaklar.'' 
     
     Kış sezonu da bereketli 
     Barut, bu yıl kış sezonunun geçen yıla oranla bir ay daha kısa olacağını da kaydederek, ''Bu yıl Aralık, Ocak, Şubat ve Mart aylarında açık kalacak oteller, geçen yıla oranla yüzde 50 daha fazla kapasite ile faaliyetlerini sürdürecekler. Kış sezonu için alınan rezervasyonlar gelecek yıllara güvenle bakmamızı sağlıyor. Otel ve tatil köylerinin açık kalması hem işletmeler hem de işçiler açısından çok olumlu olacak. Kış sezonu boyunca işsiz kalan bir çok turizmci çalışma olanağına kavuşacak'' diye konuştu. 







</TEXT>
</DOC>
