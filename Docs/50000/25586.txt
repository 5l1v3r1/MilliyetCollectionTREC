<DOC>
<DOCNO> 25586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/soneko24.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kamu ve Fon bankaları müşterilerle gecelik repo yapmayacak" 
</HEADLINE>
<TEXT>

     Merkez Bankası Piyasalar Genel Müdürü Akil Özçay, kamu ve fon bankalarının 15 Haziran'dan itibaren müşterilerilerle gecelik repo yapmayacağını bildirdi. 
     Hazine Müsteşarlığı Mensupları Vakfı ile İstanbul Mülkiyeliler Vakfı tarafından düzenlenen ''Kamu Bankalarının Dünü, Bugünü, Yarını'' konulu panelin 2. oturumunda konuşan Özçay, 16 Mart'ta Merkez Bankası dahil tüm piyasaya 21.8 katrilyon lira düzeyinde olan kamu bankalarının toplam yükümlülüklerinin yapılan operasyonlar sonucunda 31 Mayıs'ta 20.3 katrilyon liraya indiğini belirtti. 
     Faiz yükündeki azalmayla birlikte kamu bankalarının piyasaya yönelik yükümlülüklerindeki azalmanın 4-6 katrilyon lira düzeyinde gerçekleştiğini anlatan Özçay, yükümlülüklerin azaltılmasında önceliğin kamu bankalarının ticari bankalara yönelik borçlarına verildiğini kaydetti. 
     Ankara Üniversitesi Siyasal Bilgiler Fakültesi Öğretim Üyesi Doç. Dr. Güven Sak da Türkiye'de ''kamu bankalarını özelleştirelim bitsin''yaklaşımının çok doğru olmadığını belirtirken, dünyada da kamu bankası sektörünün bulunduğunu, ilk 10 banka içinde Fransa'da kamu bankalarının payının yüzde 10, Belçika'da yüzde 27.6, İzlanda'da yüzde 75, Arjantin'de yüzde 60, Yunanistan'da yüzde 77.8, Türkiye'de ise yüzde 56 payı olduğunu vurguladı. 
     Doğru kaynak aktarılması halinde kamu bankacılığının yanlış olmadığını ifade eden Sak, şöyle devam etti 
     ''Önemli olan kamu bankalarının bankacılık sektöründeki rekabeti bozmamaları. Tüm bankalara aynı şartlar uygulanmalı. Kamu bankaları müşterileri arasında ayrım yapmamalı. Tercihli müşterileri olmamalı.'' Kamu bankalarının görev zararlarının sıfırlanmasına yönelik operasyon ile görev zararı karşılığı verilen menkul kıymetlerin sonuçta özel sektör bankalarının aktifine aktarıldığını öne süren Sak, perasyondan beklenen portföy yapısının değişmediğini, hala gecelik faizde tutulan paranın devlet iç borçlanma senetlerine gidemediğini kaydetti. 







</TEXT>
</DOC>
