<DOC>
<DOCNO> 7024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sondun09.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya Parlamentosu Duma'da Ermeni tasarısı geri çekildi 
</HEADLINE>
<TEXT>

     Rusya Parlamentosu alt kanadı Duma'da, aşırı milliyetçi Vladimir Jirinovski liderliğindeki LDPR'nin milletvekillerinden Aleksey Mitrofanov'un sözde Ermeni soykırımı ile ilgili gündeme getirdiği karar tasarısı geri çekildi. 
     Konunun dün Duma Başkanlık Konseyi tarafından bugünkü Genel Kurul gündemine alınması sonrasında, Türkiye'nin Moskova Büyükelçiliği hem parlamento hem de Rusya Dışişleri Bakanlığı nezdinde girişimlerde bulundu. 
     Mitrofanov bu sabah, ''üzerinde daha ayrıntılı çalışmalar yapmasına ihtiyaç olduğunu'' gerekçe göstererek, ''ileri bir tarihte yeniden gündeme getirmek'' koşuluyla önerisini geri çekti. Duma'nın sözde Ermeni soykırımını tanıyan, 1995 tarihli bir kararı bulunuyor. Mitrofanov'un, sözde soykırıma ilişkin bir Duma açıklaması niteliğindeki yeni karar tasarısı, geri çekilmeseydi bugün ele alınacaktı. Duma'nın yapısı, 1999 yılında yapılan seçimlerden sonra tamamen değişti. Daha önce muhalefetteki komünist, aşırı milliyetçi kesimlerin ideolojik ağırlığına sahip olan Duma, iktidar yanlısı liberal-reformcu, daha faydacı bir yapıya kavuştu. Mitrofanov, Duma'da terör örgütü PKK lehine daha önce çıkarılmış çok sayıda kararın da mimarı durumunda. 




</TEXT>
</DOC>
