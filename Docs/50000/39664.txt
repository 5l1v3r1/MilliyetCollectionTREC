<DOC>
<DOCNO> 39664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/yazar/zbirand.html </URL>
<DATE> 2001/08/30/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
Bürokraside, sivil asker farkı artıyor 2 
</HEADLINE>
<TEXT>

     Dünkü yazımda Türkiye’nin iyi yönetilememesinin sanıldığı gibi sadece politikacıların ve liderlerin beceriksizliklerinden değil, bürokrasinin çökme noktasına gelmesinden kaynaklandığına dikkat çekmiştim. 
     Bürokrasiden kastım asker hariç , devletin memuru olan herkesi kapsadığı gibi, belediyelerde çalışanları da içine alan kesimdir. 
     Kol boyu cehalet hakimdir. 
     Yıllardır her hükümetin kendi adamları için kullandığı bürokrasi kadroları sadece para kaynağı olarak görülmüştür. Yetenek aranmamış, işe göre adam alınmamış, adama göre kapı bulunmaya çalışılmıştır. Sonunda, bugünkü felaket durumla karşı karşıya kalınmıştır. 
     Görev başındaki sivil bürokratlarımızın çok büyük bölümü işine göre eğitilmemiş, kısıtlı bilgiye sahip, az para alan bir bölümü de rüşvetle gelirini dengelemeye çalışan , sorumluluktan kaçan, ürkek, vizyonu olmayan bir insanlar topluluğundan oluşmaktadır. 
     
Asker bürokrasisi ise tam aksine...      Bir de asker bürokrasisi var. 
     Ben, Genelkurmay Başkanı ve kuvvet komutanlarının altında görev yapan tüm rütbeleri "asker bürokrasisi" olarak adlandırıyorum. 
     Özellikle son 20 yıldır asker kadroların yetişmesine bir bakın. 
     Türkiye’nin gerçekleri bir yana, dünya ile ilgili, dersine çalışan, dosya hazırlayan, değişen koşullara göre dosyasını geliştiren, komutanına karar verebilmesi için senaryolar hazırlayan, karar verildikten sonra uygulayan ve en önemlisi, uygulamanın devamlılığını da izleyen bir bürokrasi. 
     Bütün bu işlerin büyük bir disiplin ve ciddiyet içinde gerçekleştirildiğini de eklersek, sivil bürokrasi ile askeri bürokrasi arasındaki fark çok açıkça ortaya çıkar. 
     Böyle olduğu zaman da, asker bürokrasisinin sivil bürokrasi üstündeki etkinliği giderek artıyor. 
     Askerin ülke yönetimindeki etkinliği silah gücünden veya sadece kamuoyunun desteğinden kaynaklanmıyor. Asıl gücü kadrolarının kaliteli, ciddi ve disiplinli çalışmasından geliyor. Bu şekilde kamuoyundaki güven unsuru artıyor. 
     Bu durumda da, hem üst düzeyde lider ve politikacılar üzerinde , hem de sivil bürokrasi üzerinde çok etkili olabiliyorlar. 
     Ne yapmak gerekiyor 
     Belirli konularda askerin görüşünün alınması doğaldır. Ancak bir de günlük işleyiş vardır ki, bu alanda sivil bürokrasiye büyük görev düşer. 
     Türkiye sağlıklı biçimde yönetilecekse sivil bürokraside reform hareketine girişmelidir. 
     1. Kadrolarındaki şişkinliği hemen gidermek gereksiz adamları atmak , bürokrasinin üst düzeyindekiler hariç politik atamaları tamamen durdurmak kaçınılmazdır. 
     2. Özellikle anahtar durumundaki postlarda bulunanlara gereksiz elemanlar atılıp, onlardan tasarruf edilecek paralarla tatmin edici maaş verilmelidir. 
     3. İşe göre adam, eğitimli ve kaliteli adam alma yoluna gidilmelidir. 
     Uygar batı ülkelerinde siyasi krizler yaşanır, aylarca hükümetin kurulmadığı olur, ancak devlet mekanizması tıkır tıkır çalışır. Bakanlar ardı ardına değişir, başa işten hiç anlamayan bir bakan dahi gelse yine de politikalar değişmez. 
     Neden 
     Zira yılların birikimiyle, bürokrasi çarkları döndürür. Her yeni bakana yeni fikirler verir, yeni senaryolar üretir. Hataları engeller, uzun vadeli politikaları yürütür. 
     Türkiye kendine çeki düzen vermezse, bu bürokrasi ile 2’nci ligde bile oynayamaz. 
     
     







Teşvikiye Caddesi 


Vurgun Operasyonu’nda kriz 


Ormanda kaybolmak ya da krizden çıkmak 


Suçlu bulundu Dolar .. 


Mahşerin dört atlısı 


İki nokta... üst üste... 


Mardin’in derdi Habur 


Balon meselesi 


İstanbul’da nefes kesen kovalamaca 


Sınır ticareti ve yollar... 


Geçim terörü 


Hava parasıyla devren prefabrik 


Kalbimi manşet yapsana ’ 


Halk serbest ticaret istiyor 


Liseden taze mezun bir milyon genç sokakta kaldı’ 


Üzeyir bana el sallıyordu 


</TEXT>
</DOC>
