<DOC>
<DOCNO> 35488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/dunya/dun01.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, kimi vurmak istedi 
</HEADLINE>
<TEXT>

İsrail, Batı Şeria’daki Filistin konvoyuna roketle saldırdı. Olaydan sağ kurtulan Filistinli lider Barguti Hedef bendim’ derken, İsrail ordusu Hedef başkasıydı’ diye açıklama yaptı 
     DIŞ HABERLER SERVİSİ 

     Filistin Devlet Başkanı Yaser Arafat’ın lideri olduğu El Fetih’in Batı Şeria’daki etkili ismi Mervan Barguti’nin de içinde bulunduğu bir araç konvoyuna Ramallah’ta İsrailliler tarafından roketli saldırı düzenlendi. Saldırıdan, silahın hedefi birkaç metre sapması sayesinde sağ olarak kurtulan Barguti, hedefin kendisi olduğunu savunurken, İsrail ordu yetkilileri, asıl hedefin Barguti olmadığını söyledi, ancak hedeflenen kişiyle ilgili olarak da iki çelişkili açıklama yaptı. 
     Barguti, füzelerin kendi arabasını vuramadığını, ancak korumalarından biriyle, İsrail’in aradığı bir kişinin bulunduğu aracın isabet aldığını kaydetti. 
     İsrail savunma yetkilileri, Fransız haber ajansı AFP’ye yaptıkları açıklamada, saldırının hedefinin, Barguti’nin yardımcılarından, 22 yaşındaki Macin Said Munir Diria olduğunu bildirdiler. Bununla birlikte, İsrail ordu radyosu ve devlet televizyonu, roketli saldırının, El Fetih hareketinin eylemcilerinden olan, Arafat’ın koruması Muhaned Ebu Halava’ya yönelik olduğunu kaydetti. 
     Sekiz İsrailli’nin ölümünden sorumlu olduğu öne sürülen ve üç araçlık konvoyda en öndeki otomobilde bulunan Ebu Halava, ilk roketin hedefi sıyırması sonucu yanıklarla olayı atlattı. Araçtakilerin otomobili terk etmesinin ardından gelen ikinci roket otomobili hurdaya çevirdi. Roketlerin tanktan ya da helikopterden atıldığı konusunda çelişkili haberler verildi. 
     Filistin Enformasyon Bakanı Yaser Abdrabbo, olayı İsrail’in Barguti’ye yönelik suikast girişimi olarak tanımladı. 
     



 DÜNYA 












</TEXT>
</DOC>
