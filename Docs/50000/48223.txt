<DOC>
<DOCNO> 48223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sonspo05.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol Avrupa kupalarında kalpler çarşamba günü atacak 
</HEADLINE>
<TEXT>

     Basketbolda Avrupa Kupaları heyecanı, bu hafta da sürecek. 
     Ülkerspor ve Efes Pilsen, Erkekler Avrupa Ligi'nde gruplarında 3. 
     maçlarına çıkarken, Beşiktaş, Fenerbahçe ve Ankara Büyük Kolej, Radivoj Koraç, Beşiktaş bayan takımı da Liliana Ronchetti Kupası'nda 2. tur rövanşlarında tur vizesi arayacak. Bu maçların tümü, 24 Ekim Çarşamba günü yapılacak. Erkekler Avupa Ligi'nde B Grubu'nda 4 puan ve averajla 2. sırada bulunan Ülkerspor, deplasmanda 4 puan ve averajla lider İtalya'nın Kinder Bologna takımıyla karşılaşacak. Bologna'da yapılacak maç, TSİ 21.30'da başlayacak. A Grubu'nda 3 puan ve averajla 6. sırada yer alan Efes Pilsen, İstanbul'da, 2 maç sonunda henüz galibiyet alamayan grup sonuncusu Almanya'nın Alba Berlin takımıyla mücadele edecek. Ayhan Şahenk Spor Salonu'nda yapılacak bu maçın başlama saati 19.30. Avrupa Radivoj Koraç Kupası'nda Beşiktaş, İstanbul'da Yugoslavya'nın KK Zdravjle Leskovaç takımıyla, 88-77 yenildiği ilk maçın rövanşına çıkacak. Süleyman Seba Spor Salonu'nda yapılacak maç, 20.00'de başlayacak. Aynı kupada ilk maçta 71-62 yenilen Fenerbahçe, İstanbul'da, Rusya'nın EURAS Ekaterinburg takımıyla saat 18.30'da Haldun Alagaş Spor Salonu'nda karşı karşıya gelecek. Ankara Büyük Kolej de ilk maçta deplasmanda 68-54 yendiği Bosna Hersek'in Zenica Celik takımını Ankara'da ağırlayacak. Atatürk Spor Salonu'ndaki bu maç, 20.30'da başlayacak. Avrupa Bayanlar Liliana Ronchetti Kupası'nda ise Beşiktaş, İsrail'in Maccabi Raanana takımı karşısında zor da olsa İstanbul'da tur arayacak. İlk maçı 76-42 yitiren siyah-beyazlıların Süleyman Spor Salonu'ndaki bu mücadelesi de 18.00'de başlayacak. Avrupa Radivoj Koraç ve Avrupa Bayanlar Liliana Ronchetti Kupalarında bu turu geçen takımlar, grup müsabakalarına katılmaya hak kazanacaklar. 
     






</TEXT>
</DOC>
