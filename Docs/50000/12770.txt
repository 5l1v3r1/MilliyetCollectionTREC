<DOC>
<DOCNO> 12770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sontur21.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Digitürk yöneticilerine izinsiz yayın davası 
</HEADLINE>
<TEXT>

     Radyo Televizyon Üst Kurulu'ndan RTÜK izin almadan dijital ortamda yayın yaptıkları öne sürülen Digitürk'ün yönetim kurulu eski üyesi, işadamı Mehmet Emin Karamahmet ile Murat Saygı'nın da aralarında bulunduğu 5 yöneticisinin yargılanmasına başlandı. 
     İstanbul 9. Asliye Ceza Mahkemesi'ndeki duruşmaya tutuksuz sanık Murat Saygı katıldı. Diğer tutuksuz sanıklar Mehmet Emin Karamehmet, Ahmet Cüneyt Türktan, Mehmet Osman Erk ve Ertan Özerdem ise duruşmaya gelmedi. 
     Duruşmada sorgusu yapılan sanık Murat Saygı, kendisinin göreve başladığı tarihte şirketin faaliyetlerinin sürdüğünü kaydetti. Şirketin televizyon yayıncısı olmadığını, telekomünikasyon şirketi olduğunu ifade eden Saygı, davanın açılmasındaki asıl nedenin dijital yayınlar konusunda RTÜK ile Ulaştırma Bakanlığı arasındaki yetki itilafının olduğunu öne sürdü. 
     'Uydu Yayını Lisansı ve İzin Yönetmeliği'' taslağı hazırlandığını, bu taslak güncelleştiği takdirde kendilerinin savunmalarının doğruluğunun ortaya çıkacağını söyleyen Saygı, beraatini talep etti. 
     Duruşmaya RTÜK adına müdahil olma istemi kabul edilen avukat Müge Akturan, şirketin yayın cihazlarının yediemine teslim edilmiş olmasına rağmen yayınların devam ettiğini, Salon 1, Salon 2 gibi yayınların RTÜK tarafından denetiminin yapılamadığını belirterek, öncelikle şirketin yayınlarının durdurulmasına karar verilmesini istedi. Mazeretleri nedeniyle duruşmaya katılamayan sanıkların bir sonraki celse dinlenmesine, müdahil avukatı Akturan'ın talebinin sanıklar dinlendikten sonra düşünülmesine karar veren mahkeme hakimi, duruşmayı erteledi. 
     




</TEXT>
</DOC>
