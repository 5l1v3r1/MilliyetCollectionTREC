<DOC>
<DOCNO> 49104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sondun16.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül'ün ardından 45 gün geçti...Enkazdan hala duman yükseliyor 
</HEADLINE>
<TEXT>

     ABD'nin New York kentine 11 Eylül'de düzenlenen terörist saldırılarda yıkılan Dünya Ticaret Merkezi ikiz kulelerinin enkazından 45 gün sonra hala duman yükseliyor. 
     Saldırıların ardından başlatılan enkaz kaldırma çalışmalarından bugüne kadar yaklaşık 400 bin ton çeliğin kaldırıldığı, enkazın tamamının ise ancak bir yıl içinde kaldırılabileceği belirtiliyor. 
     Çöken çelik konstrüksiyon kulelerin ilk katlarından geriye kalanların ''trajik heykel'' biçimi aldığı gözlenirken, enkazdan yeni bir şey kaldırıldığında uzmanların sıcak nokta olarak adlandırdığı yerlere oksijen gitmesi sonucu alevler yeniden canlanıyor. 
     
     New York'ta deprem 

     Bu arada, New York'ta bugün Richter ölçeğine göre 2.6 büyüklüğünde bir deprem meydana geldi. 
     Boston Koleji Weston Rasathanesi Müdürü Dr. John Ebel, depremin aşağı Manhattan bölgesinde hissedildiğini söylerken, ABD Jeolojik Araştırmalar Enstitüsü sözcüsü Carolyn Bell, depremin Long Island ve New Jersey'de de hissedildiğini belirtti. 
     Depremde mal ya da can kaybı olduğuna dair bilgi bulunmadığı kaydedildi. 
     New York'ta in son 17 Ocak'ta 2.4 büyüklüğünde deprem meydana geldi. 
     






</TEXT>
</DOC>
