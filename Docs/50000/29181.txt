<DOC>
<DOCNO> 29181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/ekonomi/eko03.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümerbank’ın başarısı önlemlere bağlı 
</HEADLINE>
<TEXT>

Bağımsız denetim raporunda, beş bankanın birleştirildiği Sümerbank’ın faaliyetine devam etmesi için mali bünyesinin güçlendirilmesi istendi 
     Sümerbank çatısı altında birleştirilen Yaşarbank, Bank Kapital, Ulusal Bank, Egebank, Yurtbank ile Sümerbank’ın 1 Ocak - 31 Aralık 2000 dönemine ilişkin bağımsız denetim raporları yayımlandı. Yaşarbank, Bank Kapital, Egebank ve Yurtbank’ı Deloitte Touche’nin, Ulusalbank’ı Grand Thorton’un, Sümerbank’ı da Aktif Analiz Serbest Muhasebecilik’in yaptığı denetimler sonucu ortaya çıkan raporlar Resmi Gazete’nin dünkü sayısında yer aldı. Raporda, Sümerbank’ın faaliyetlerini sürdürebilmesinin, mali bünyesinin güçlendirilmesi ve yeniden yapılandırılmasının Bankalar Kanunu’nda öngörülen gerekli önlemlerin alınmasına ve gelecek dönemde faaliyet sonuçlarının başarılı olmasına bağlı olduğu belirtildi. Raporlarda bankalarla ilgili şu bilgilere yer verildi 
     
     Yurtbank 
     Bankanın eski sahiplerinden Yurt Grubu şirketlerine önemli tutarlarda kredi tahsis edilmiştir. Grubun riskleri bankanın önceki ana ortaklarından Ali Balkaner’in ya da şirketlerinin sahibi veya ilişkili bulundukları firmalara kullandırılan kredilerden oluşmaktadır. 
     
     Egebank 
     Bankanın eski hissedarı Demirel Grubu şirketlerine önemli tutarlarda kullandırılan kredilerin ödemeleri sürekli ertelendi ya da vadeleri uzatıldı. Bayraktar Grubu’nun riskleri, banka Demirel’e devredilirken borçlar Demirel grubu firmalarına transferler edildi. Ancak Bayraktar Grubu, taraflar arasında akdedilen ve Egebank’ın alacaklı sıfatı ile imzalamış bulunduğu borcun nakli sözleşmelerinin gereği olarak bankanın yasal kayıtlarında kendileri üzerinde gösterilen kredileri kabul etmemiş ve bu risklerin Demirel Grubu riskleri haline dönüştürmüştür. 
     
     Yaşarbank 
     Bankanın eski sahibi Yaşar Grubu’na kullandırılan nakdi kredi tutarı 23.3 trilyon lira, gayrinakdi kredi tutarı 21.9 trilyon lira. Denetim çalışmaları sürerken bu şirketlerden bir kısmı ile protokol imzalandı. Protokoller imzalanmadan önce vadesi gelen kredilerden tahsilat olmazken protokol şartlarının rapor tarihi itibarıyla henüz yerine getirilmemiştir. Bu nedenle kredilerin ödenebilirliğine ilişkin belirsizlik bulunuyor. 
     
     Bank Kapital 
     Bankanın eski hissedarı Ceylan Grubu ile ilişkili şirketlere önemli tutarlarda kredi verilmiş. Özellikle Ceylan Grubu ve ilişkili şirketlere verilen krediler için gönderilen bağımsız teyid mektuplarına büyük bir çoğunlukla cevap vermemeleri nedeniyle kredilerin tahsil edilebilirliğine ilişkin yeterli kanaat oluşturulamamıştır. 
     
     Ulusalbank 
     Kasım 2000 tarihinde çıkan mali krizden olumsuz yönde etkilenen bankanın sermaye yeterliliği rasyonu sıfır olarak hesaplandı. 
     



 EKONOMİ 


















</TEXT>
</DOC>
