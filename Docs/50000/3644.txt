<DOC>
<DOCNO> 3644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/spor/spo01.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma’ya gözaltı 
</HEADLINE>
<TEXT>

Beşiktaş, Fransız futbolcuyu kontrol altında tutmak için Engin’i görevlendirdi 
     KARTAL YİĞİT 

     "Gazetecilere saldırıyor" 
     BEŞİKTAŞ yönetimi, Pascal Nouma’yı gözaltına aldırdı. Ülkesinden her dönüşünde havaalanında medya mensuplarıyla kavga eden Nouma’nın bu kez de aynı hareketi yapmaması için Menajer Sinan Engin görevlendirildi. Engin ile görüşen Futbol Şubesi Sorumlusu Yıldırım Demirören, "Nouma, gazetecilere saldırıyor ve istenmeyen görüntüler ortaya çıkıyor. Bunu önlemeni istiyoruz" dedi. 
     
     Havaalanında uyarı 
     YÖNETİMİN bu isteğinden sonra izinli olarak Fransa’ya giden Pascal Nouma’yı dün öğleyin Atatürk Havaalanında menajer Sinan Engin karşıladı. Engin, dışarı çıkmadan önce de siyahi futbolcuyla bir görüşme yaparak, "Her an görüntünün alınmasından rahatsız olman doğal. Ancak buna tepkin kavgayla olmasın. Şimdi çıkıp doğru tesislere gideceğiz sakin ol" diye uyarıda bulundu. 
     
Kritik toplantı      SİYAH - Beyazlı kulüpte, pazar günü yapılacak Tüzük Tadil Kongresi öncesi yönetime tepki sürüyor. 1903 Karakartallar Grubu, tüzükle ilgili olarak bugün Ceylan Otel’de bir toplantı düzenledi. Saat 20.00’de başlayacak toplantıya yöneticilerin de davet edildiği belirtildi. Toplantıda yöneticilere yeni tüzükle ilgili sorular yöneltilecek. 
     
Karhan’a teklif      REAL Sociedad Teknik Direktörü Toshack’ın, Karhan için Beşiktaş’a 8 milyon dolar teklif ettiği, ancak bunun kabul edilmediği öğrenildi. Beşiktaş, üç günlük izinden sonra dün akşam topbaşı yaptı. İtalya’dan dönen Teknik Direktör Scala’nın da katıldığı antrenmanda milli takımlarında bulunan Shorunmu ile Karhan yer almadı. 
     
Kartal’a sıcak para      BEŞİKTAŞ’ta aylardır yaşanan prim krizini Başkan Serdar Bilgili, yöneticilerden Fikret Orman ve Yıldırım Demirören bitirdi. Beşiktaş yönetim kurulunun önceki akşam yaptığı ve saatler süren toplantısında gündemin en önemli maddesinin futbolcuların alacaklarının oluşturduğu ikinci yarı öncesi primlerin ödenmesinin moral motivasyonu sağlayacağı görüşü kabul edildi. 
     BUNUN üzerine Başkan Serdar Bilgili’nin isteği üzerine yönetimde "ellerin cebe atılması" gündeme geldi. Önce Fikret Orman, bir milyon dolar vereceğini bildirdi. Ardından da Serdar Bilgili ile Yıldırım Demirören de birer milyon dolar koyacaklarını açıkladılar. Alınan üç milyon dolarla öncelikle primlerin ödeneceği, diğer yöneticilerden de para toplanacağı belirtildi. 
     


 SPOR 


































</TEXT>
</DOC>
