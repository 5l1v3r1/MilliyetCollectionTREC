<DOC>
<DOCNO> 47546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/soneko25.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuya 2 bin 221 yeni araç... 
</HEADLINE>
<TEXT>

     TBMM'ye sunulan Bütçe Tasarısı'nda 2002 yılında kamu kurumlarına 2 bin 221 yeni araç alımı öngörüldü. 
     Yeni mali yılda TBMM Başkanlığı'na makam hizmetlerinde kullanılmak üzere 5 yeni binek otomobil, kurum hizmetlerinde kullanılmak üzere 3 kamyonet alınacak. Başbakanlığa da 5 yeni binek otomobili almak için ödenek ayrıldı. 
     Yeni alınacak araçlar arasında en yüksek paya İçişleri Bakanlığı, Emniyet Genel Müdürlüğü ve Jandarma Genel Komutanlığı ile Sağlık Bakanlığı sahip oldu. Buna göre, İçişleri Bakanlığı'na 35'i valilik hizmetleri, 150'si kaymakamlık hizmetlerinde kullanılacak 185 binek otomobilin yanı sıra yine valilikler için güvenlik önlemli 4 otomobil alınacak. Emniyet Genel Müdürlüğü ile Jandarma Genel Komutanlığı'na binek otomobillerinin yanı sıra arazi araçları, pick-uplar, kamyonlar, ambulans ve motosikletlerin bulunduğu 901 yeni araç alımı için ödenek ayrıldı. 
     Sağlık Bakanlığı'na da 261'i tıbbi donanımlı ambulans olmak üzere 446 yeni araç alınacak. 
     Dışişleri Bakanlığı'na da Dakka, Kopenhag, Stockholm ve Talim Büyükelçiliklerine 4 güvenlik önlemli binek otomobil, Astana, Bükreş, Dublin, Santiago, Moskova Büyükelçilikleri ile Burgaz, Hannover, Novorosisk ve Odesa Başkonsolosluklarına 9 güvenlik önlemli servis taşıtı ile Hartum ve Kinşasa Büyükelçiliklerine 2 motosiklet alınması için yatırım ödeneği ayrıldı. 
     Bütçe verilerine göre, genel ve katma bütçeli idarelerin elinde 87 bin 457 araç bulunuyor. Bunlardan 24 bin 755'ini binek tipi araçlar oluştururken, envanterde 154 tane de bisiklet yer alıyor. 
     Güvenlikle ilgili kuruluşlar olan Emniyet Genel Müdürlüğü 22 bin 18, Milli Savunma Bakanlığı 17 bin 124 araca sahipken Tarım ve 
     Köyişleri Bakanlığı 7 bin 130 araç ile üçüncü sırada bulunuyor. 
     Binek, station vagon, arazi binek, minibüs, pick-up, panel, otobüs, kamyon, ambulans-cenaze arabası, motosiklet, bisiklet, güvenlik önlemli binek-servis ve deniz taşıtları olarak sınıflandırılan araçlardan 72 bin 781'i genel bütçeli kuruluşlarda, 14 bin 676'sı da katma bütçeli kuruluşlarda bulunuyor. 
     






</TEXT>
</DOC>
