<DOC>
<DOCNO> 26967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/spor/spo05.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KARAR 39 YIL CEZA 
</HEADLINE>
<TEXT>

Profesyonel futbol liglerinde geçtiğimiz sezon talimatlara aykırı hareket eden futbolcu, yönetici, antrenör, masör ve kulüp doktorlarına rekor ceza yağdı 
     AYŞE YEŞİN 

     PROFESYONEL Futbol Disiplin Kurulu, geçtiğimiz sezon ligler kapsamında 580 futbolcuyu 1314 maç cezalandırırken, 13 futbolcu ile 208 yöneticiyi toplam 39 yıla mahkum etti. PFDK’nın kararlarıyla, doping ve diğer ağır hakaret içeren suçlardan dolayı 3470 gün, yani 9 yıl ceza alan 13 futbolcunun yanı sıra, 11030 günlük men cezasına çarptırılan 208 yönetici de toplam 30 yıl yedi. 
     BİRİNCİ Lig’de 42 futbolcuya 78 maç ceza veren kurul, 2 futbolcuya da doping suçundan 2 yıl 6 ay ceza öngördü. 10 teknik direktör, kulüp başkanı, antrenör, masör ve doktor ise 775 gün hak mahrumiyeti aldı. İkinci Lig’de sezon boyunca 114 futbolcu 246 maç cezaya çarptırılırken, 2 futbolcu ise 2 yıl 7’şer ay ceza yedi. 49 yönetici ise sezon sonunda 3360 günlük men cezasına mahkum oldu. 
     BİR mahkeme gibi çalışan Profesyonel Futbol Disiplin Kurulu, her zamanki gibi cezanın en yoğun olduğu kademe olarak dikkat çeken Üçüncü Ligi de mahkum etti. Bu ligde 424 futbolcu 990 maçlık ceza alırken, 9 futbolcu da toplam 54 ay, yani 1620 gün, müsabakalardan men edildi. 146 yönetici ise 6895 gün sahalardan uzak kaldı. 
     
Yenilere Birlik desteği      SÜPER Lig’in yeni takımları Malatyaspor, Göztepe ve Diyarbakırspor’a Kulüpler Birliği’nden büyük jest yapıldı. Dün toplanan temsilciler, Futbol Federasyonu’na konuyu iletip, üç kulübün maddi olarak iyileştirilmesini isteme kararı aldılar. Bu kulüplerin naklen yayın geliri havuzundan alacakları payın ayrı tutulması ve ödenecek miktarı da federasyonun belirlemesi önerilecek. 
     TELEON’dan kalan 8 milyon doların paylaştırılmasının istendiği toplantıda Birlik Başkanı İlhan Cavcav, "Yeni yayıncı kuruluş DigiTürk’le yapılacak kur ayarlamasını federasyon yürütecek" dedi. Toplantıda zaman zaman kur ayarı konusunda görüş ayrılıkları yaşandı. Ankaragücü, Gaziantep ve Gençlerbirliği ilk dört sıradaki takımlara havuzdan daha fazla pay verilmesini talep etti. 
     



 SPOR 
























</TEXT>
</DOC>
