<DOC>
<DOCNO> 39253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sonspo15.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş'ten inciler... 
</HEADLINE>
<TEXT>

     Milli Takımlar Teknik Direktörü Şenol Güneş, 2002 Dünya Kupası grup elemelerinde Slovakya ve İsveç ile zorlu maçlar yapacaklarını ifade ederek, hedeflerinin 2002 Dünya Kupası finallerine katılmak olduğunu söyledi. 
     Şenol Güneş, milli takımın kamp yaptığı Polat Renaissance Oteli'nde yardımcıları Ünal Karaman, Mehmet Kulaksızoğlu ve menajer Can Çobanoğlu ile birlikte düzenlediği basın toplantısında, 1 ve 5 Eylül tarihlerinde yapılacak Slokya ve İsveç maçlarının değerlendirmesini yaptı. 
     Güneş, Türkiye'nin 47 yıldır Dünya Kupası finallerini dışarıdan izlediğini anımsatarak, ''Önümüzdeki 3 maçı kazanıp, Türkiye'nin bu 47 yıllık özlemine son vereceğiz'' dedi. 
     Grupta 7 maçta 15 puan topladıklarını belirten Şenol Güneş, ''Hedeflerimizden 2 puan kaybımız var. Bu kayıbı da Makedonya maçında yaptık. Şimdi Slovakya, İsveç ve Moldova ile oynayacağız. Bu 3 maçı da kazanıp, 24 puanla Dünya Kupası finallerini gitmeyi hedefliyoruz. 3 rakibimizi de yenecek kalitemiz var'' diye konuştu. 
     
     'Önce Slovakya maçı' 
     Güneş, şimdilik sadece 1 Eylül'de oynayacakları Slovakya maçını düşündüklerini, İsveç ve Moldova maçlarını ise daha sonra gündemlerine alacaklarını kaydetti. 
     Slovakya'nın, İstanbul'da yapılan ilk maçta kendilerine karşı iyi oynadığını anlatan Güneş, şunları söyledi 
     ''Ama Slovakya aynı oyununu gruptaki diğer maçlarda gösteremedi. Ayrıca mayıs ayında yaptığı 3 maçı da kaybeden rakibimiz, son olarak da İran'a kendi sahasında hazırlık maçında 4-3 yenildi. Bu Slovakya'yı yenecek güçteyiz.'' 
     
     'Zaferler bekliyorum' 
     Milli Takımlar Teknik Direktörü, Slovakya ve İsveç maçlarında futbolcularından zaferler beklediğini vurguladı. 
     Şimdi çok daha fazla çalışmaları gerektiğini ifade eden Güneş, şöyle devam etti 
     ''Bazı maçlarda iyi oyundan çok kazanmak önemlidir. Slovakya ve İsveç maçları da böyle. Bütün oyuncularımdan Slovakya ve İsveç maçlarını kazanmalarını bekliyorum. Ben Dünya Kupası'na gitme duygu ve düşüncesi içindeyim. Bu duygu ve düşünceyi tüm oyuncularımdan da bekliyorum. Zaten bunu taşımayan bizimle olmasın. Bu oyuncular seçilerek alındı ve bunu da hak ettiklerini düşünüyorum.'' 
     
     'Form grafikleri artıyor' 
     Avrupa ve ligde kulüp takımlarının zorlu maçlar yaptığını belirten Güneş, ''Avrupa'da mücadele eden takımlarımıza başarılar diliyorum. Ligde de bol gollü, heyecanlı ve kaliteli bir mücadele var. Milli oyuncularımızın da form grafiği gittikçe yükseliyor. Bunun milli takıma da yansımasını bekliyorum. Kadrodaki 22 futbolcunun herhangi bir problemi bulunmuyor. Sadece cezalı olan Emre Belözoğlu Slovakya maçında forma giyemeyecek'' şeklinde konuştu. 
     Milli takımın bugüne kadar 5 gün içinde yapılan 2 maçı üst üste kazanamadığı için eleştirildiğini hatırlatan Güneş, bu olayı tersine çevireceklerini ileri sürdü. 
     Güneş, ''İlk defa ilk maçı dışarıda, ikinci maçı içeride oynayacağız. Bu kez iki maçı da kazanıp, tüm Türkiye'yi sevince boğmak istiyoruz'' dedi. 
     
     Hakan Şükür... 
     İnter'de forma şansı bulamayan Hakan Şükür ile ilgili bir soruya, Güneş şöyle yanıt verdi 
     ''Hakan geçen sezon gergin dönemler yaşadı. Ama Hakan'ı bu dönemde daha iyi gördüm.İnter'de şu an oynamaması kalitesini düşürmez. Hakan bugünlere savaşarak geldi ve yine savaşarak eski günlerine döner. Okan ve Emre ise daha iyi durumdalar. Yalnız İtalya ve İspanya'da lig yeni başladı. Burada oynayan oyuncularımızın durumlarına antrenmanda bakacağım. Önemli olan milli takımın kazanması. Kim iyiyse o oynar.'' 
     
     'Rüştü iyi durumda' 
     Şenol Güneş, ligde dün oynanan Ankaragücü maçında omuzundaki sakatlığı nedeniyle problem yaşayan Fenerbahçeli Rüştü için de şunları söyledi 
     ''Rüştü sezon başından bu yana bazı problemler yaşıyor. Ama O takımı için oynayan bir futbolcu. Sakatlığı olabilir, ancak oynamasına mani değildir. Dünkü maçı ben de izledim. Eğer Rüştü'nün sakatlığı oynamasına engel olsaydı, dün forma giymezdi. Yine de kadroya Ömer ve Metin Aktaş'ı da dahil ettim. 2 maç üst üste oynayacağız. Her ihtimale karşı kadroda 3 kaleci bulundurdum.'' 
     
     Anadolu-İstanbul ayrımı 
     Güneş, milli takım aday kadrosunu belirlerken formda olan oyuncuları kadroya aldığını ve Anadolu-İstanbul ayırımı yapmadığını ifade etti. 
     Türkiye ligindeki tüm oyuncuları izlediğini kaydeden Güneş, ''Biz bazı oyuncuları şu anda kadroya alamıyoruz. Çünkü elimizdeki oyuncuların uluslararası başarıları var. Kadroya alınanları destekleyeceğiz, alınmayanları da izlemeye devam edeceğiz. Ümit takımda yaşı geçmiş bazı oyuncuları B takımı oluşturup, orada oynatmak istiyorduk. Bunu fazla yapamadık. Ancak hazırlık maçlarında denedik. Kaleci Ömer ve Bayer Leverkusen'de forma giyen Yıldıray da bu oyunculardan. İkisinden de memnunum'' şeklinde konuştu. 
     
     Prim konusu 
     Güneş, futbolcuların Dünya Kupası'na kalmaları halinde alacakları prim konusundaki bir soruya da ''Bunu Futbol Federasyonu düşünecektir. Ancak maddi olaydan çok, futbolycularım için 47 yıl aradan sonra Dünya Kupası finallerine kalmaları daha büyük mutluluk olacaktır. Bundan büyük manevi haz yoktur. Bu olay uzun süre konuşulur'' diye yanıt verdi. 






</TEXT>
</DOC>
