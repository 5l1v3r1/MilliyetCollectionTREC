<DOC>
<DOCNO> 39537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/son/soneko02.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, küresel büyüme tahminlerini düşürüyor 
</HEADLINE>
<TEXT>

     ABD ekonomisindeki yavaşlamaya Avrupa Birliği'nin de katılmasının ardından Uluslararası Para Fonu IMF, 2001 için öngördüğü küresel büyüme oranını düşürmeye hazırlanıyor. 
     IMF kaynakları, IMF ve Dünya Bankası'nın gelecek ay sonunda yapacağı Güz Toplantıları öncesinde yayınlanacak Dünyanın Ekonomik Görünümü röporunda, bu yılki büyüme oranının yüzde 2.8 olarak revize edileceğini belirttiler. 
     IMF'nin Nisan ayındaki İlkbahar Toplantıları öncesinde yayınladığı raporda, 2001 için küresel büyüme oranı, yüzde 3.2 olarak tahmin edilmişti. 
     Ancak, aradan geçen zaman içinde ABD ve AB ülkelerinin ekonomilerinden gelen olumsuz işaretler üzerine, bu yılki küresel büyüme oranı tahmininin düşürülmesine karar verildi. 
     Eylül'de yayınlanacak raporda ABD için yıllık büyüme oranı tahmininin yüzde 1.5, AB için ise yüzde 2.0 olarak belirtilmesi bekleniyor. 
     IMF'de gelecek yılın büyüme oranı tahmininin revizyonu konusunda ise henüz tam karara ulaşılmadı. Uluslararası finans çevreleri, Nisan'da yüzde 3.9 olarak öngörülen 2002 yılı küresel büyüme oranının düşürüleceğini, ancak yeni resmi tahminin tam belli olmadığını belirttiler. 
     Gelecek yılki tahminde en önemli faktör, ABD ekonomisinin durumu olacak. Ancak finans çevreleri, ABD ekonomisinin, ne zaman ve ne ölçüde toparlanabileceği konusunda IMF uzmanları arasında görüş ayrılığının henüz sürdüğünü belirttiler. 






</TEXT>
</DOC>
