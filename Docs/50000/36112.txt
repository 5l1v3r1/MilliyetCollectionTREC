<DOC>
<DOCNO> 36112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur18.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş "Hükümet Genelkurmay'ı dinlesin" 
</HEADLINE>
<TEXT>

     Türk-İş Yönetim Kurulu, hükümetin, Genelkurmay'ın açıklamasında yer alan konuları "duydum, duymamazlıktan geldim, gördüm, görmemezlikten geldim" tavrıyla karşılamaya hakkı bulunmadığını belirtirken, hükümetin acil önlemler alması gerektiğini savundu. 
     Türk-İş'ten yapılan yazılı açıklamada, ANAP Genel Başkanı Mesut Yılmaz'ın haftasonu gerçekleştirilen ANAP Kongresi'nde "ulusal güvenlik" konusunun tartışmaya açılmasının ardından Genelkurmay Başkanlığı'nın yaptığı açıklama değerlendirildi. Hükümetin açıklamada yer alan konuları "duydum, duymamazlıktan geldim, gördüm, görmemezlikten geldim" tavrıyla karşılamaya hakkı bulunmadığı belirtilirken, böyle bir tutumun zaman kaybına neden olacağı kadar ülkenin bugünü ve yarını açısından tehlikeli olacağı da bildirildi. 
     Türkiye'de işsizliğin had safhada olduğu ve böyle bir ekonomik yapıyla Avrupa Birliği'ne girmeyi düşünmenin hayalcilik olduğu belirtilen açıklamada, "Gelinen noktada, hükümetin Genelkurmay tarafından bir kez daha dile getirilen ülke sorunlarıyla ilgili sorumluluğu üstlenerek acil tedbirler alması ve kamuoyunu bilgilendirmesi gerekir" denildi. 
     Açıklamada, Türk-İş'in ülkenin ekonomik krizden çıkması için üzerine düşen her türlü fedakarlığı yaptığı, Türkiye'de yağma ve talanın önünü tıkayan, güven verici bir ortamın sağlanması halinde fedekarlık yapmaya devam edileceği kaydedildi. 







</TEXT>
</DOC>
