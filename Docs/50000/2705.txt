<DOC>
<DOCNO> 2705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/sanat/asan.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çırılçıplak olmak istiyorum 
</HEADLINE>
<TEXT>

Bize biçilen giysileri giydiğimizi düşünüyor tiyatro sanatçısı Jülide Kural. Oysa o başkalarının önerdiği bütün giysilerden arınmak, çırılçıplak kalmak istiyor. Bir de Frida Kahlo’yu oynamak... 
     BİR KAHVE ÇİMİ FİLİZ AYGÜNDÜZ 

     Tiyatroya karşı genel bir ilgisizlik var... Çünkü bizde tiyatro devlet memuru gibi yapılıyor. Bugün eğer seyirci tiyatroya bu kadar ilgisiz davranıyorsa ya da tiyatrodan sıkılarak çıkıyorsa sorumlusu birincil olarak tiyatronun kendisidir, yazarıyla, yönetmeniyle, oyuncusuyla... 
     Genelde izleyici suçlanır... 
     Ben, tiyatroyu oluşturan tüm birimlerin bu konuda sorumlu olduğunu düşünüyorum. 
     Kimi tiyatrocuların oynadığı rolden kendine eklemeler yapamadığını söylemiştiniz... 
     Sanatsal eylemlilikte bulunan insanlara baktığınızda, önemli bir şeyden yoksun başlıyoruz işe. Daha da tehlikelisi devam ediyoruz. Ben kimim ’ sorusuyla hayata başlamadığımız için, bize giydirilen veya giydirilmek üzere karşımıza sunulan giysileri seçiyoruz. 
     Siz de mi 
     Hayır. Ben çırılçıplak olmak, kendi çırılçıplak bedenimle, düşüncelerimle ve duygularımla karşılaşmak istiyorum. Ve bu çok zorlu, ağır bir süreç. Çırılçıplaklığınızla karşılaşmalarınız, bir doğa insanı olmanız, kendi kendinizle karşı karşıya gelmeniz kolay değil. 
     Ne kadar soyunabildiniz siz 
     Kendimi anladıkça aslında ne kadar az soyunabildiğimi, kendimi çırılçıplak hissediyorum dediğim noktada, çok yerimin henüz ne kadar sansürlü olduğunu görüyorum. Bu bitmeyen, güzel bir iç yolculuk. Soyunurken kırılan her bir zincirde bir parça daha soluklanıyor, içsel olarak zenginleşiyorsunuz. Daha hoşgörülü oluyorsunuz. 
     Süper Baba’daki İpek rolüyle büyük ilgi topladınız. Son dizinizde de aynı ilgiyi yakalayabildiniz mi 
     Hayır. En başta kast çok farklıydı. Tiyatroculardan oluşuyordu. Türkiye’ye yeni dönmüştüm. Bir şekilde bir tv dizisinde oynamak durumundaydım. İkincisi de Yusuf Kurçenli ile çalışmak istiyordum. Sevdiğim, saygı duyduğum bir yönetmendir. Ama sonradan TRT’nin yaptırımıyla kast değişti, kasta mankenler dahil edildi. Bir şekilde vazgeçebilirdim ama beni Yusuf ikna etti. 
     Değdi mi 
     Hayır. Çok kötü bir sonuç çıktı ortaya. Ben bile seyredemiyorum. Reji açısından kötü, oyunculuk yok, duygu yok. Tamamiyle berbat bir dizi, varolan birçok dizi gibi. 
     
Frida Kahlo’ya kilitlendim      Ama sanki içinizdeki çığlık birikti de onu atması kaldı geriye... 
     Tiyatro yapmadığım son üç yılda bir çok farklı oyun gördüm, dans eğitimi aldım, work shoplar yaptım, yoğun bir okuma dönemim oldu. Teorik olarak zenginleşmenin getirdiği çok daha iyi bir şeyler yapma isteğim var. Yaklaşık sekiz aydır bugün başlıyorum diyorum kendime... 
     Yeni bir proje var o zaman... 
     Evet. Ben Frida Kahlo’yu oynamak istiyorum. Frida Kahlo üç yıldır hayatımda hep var olan bir kadın. Elimde onunla ilgili her türlü döküman var. Ama benim gördüğüm, tanımlamakta zorlandığım Frida Kahlo ile henüz yazılı bir tiyatro metninde karşılaşmadım. 
     Kahlo’nun çektiği bedensel acıları düşünürsek, nasıl oynamak istiyorsunuz bu karakteri 
     Ben onu bir renk cümbüşünün içinde bedensel acısına karşın her seferinde kalkıp yürüyebilen bir kadın olarak görüyorum. Tensel acısının, tinsel özgürlüğüne hiçbir zaman engel olmaması... Hatta onu kışkırtması... Sahnede iki Frida olmalı 
     Yazacak mısınız, yazılmasını mı bekliyorsunuz 
     Ben Aslı Erdoğan’ın yazmasını çok istiyorum. Kitaplarını okudum ve kesinlikle Kahlo’yu yazabileceğini düşünüyorum. Kahlo’yu anlatabilecek bir duygusu ve kalemi var Aslı’nın. Ben Kahlo’yu oynayacağım, o benim en büyük düşüm. Onu oynamak için içimde korkunç bir ateş hissediyorum.Tamamen Kahlo’ya kilitlendim. Çığlığı onunla atacağım. 
     


 SANAT 









</TEXT>
</DOC>
