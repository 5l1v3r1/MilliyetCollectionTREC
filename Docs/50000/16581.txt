<DOC>
<DOCNO> 16581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sonspo14.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Çaykur Rizespor galibiyeti ile moral kazandı 
</HEADLINE>
<TEXT>

     Çaykur Rizespor'u dün kendi sahasında 2-0'lık sonuçla mağlup eden Trabzonspor'da, galibiyetin sevinci yaşanıyor. 
     Kulüp Asbaşkanı Ömer Gürsoy, Çaykur Rizespor karşısında geçmiş maçlara oranla daha iyi futbol oynadıklarını belirterek, ''Takımın ortaya koyduğu iyi futbol, gelecek yıl için bize umut verdi'' dedi. 
     Ligin son iki haftasını 3 puanla kapadıklarını ve takımın kötü gidişine dur dediğini de kaydeden Gürsoy, şöyle devam etti 
     'Çaykur Rizespor maçında aldığımız galibiyetle, ligde daha önceki Antalyaspor maçında yakaladığımız çıkışımızı sürdürmüş olduk. İki kardeş şehir takımı güzel bir dostluk örneği gösterdiler. Biz rakibimize oranla daha iyi oynadık, daha çok pres yaptık, rakibimize de gol fırsatı vermedik. Tüm bunları yapınca da sonuç kendiliğinden geldi.'' 
     Görevde bulundukları süre içerisinde takımın deplasmanlarda daha başarılı sonuçlar aldığını da kaydeden Gürsoy, sözlerini şöyle sürdürdü 
     'Kentteki psikolojik baskının dağılması, futbolcuların kendilerine gelmesini sağladı. Trabzonsporlu futbolcuların kaliteli olduğunu herkes biliyor. Her ne hikmetse, 3-4 aydır görülmemiş mağlubiyetin temsilcisi oldular. Psikolojik baskı üzerlerinden kalkınca da kendi özbenliklerine kavuştular ve kalitelerini göstermeye başladılar.'' 
     Ömer Gürsoy, prensipte anlaşıkları ancak gelişleri ertelenen iki Brezilyalı oyuncu ile ilgili olarak da, ''Bu futbolculardan birinin kulübü Türkiye'ye gelişine izin vermedi. Başkan Sümer, Brezilya'ya giderek, bu futbolcular ile tekrar görüşecek ve büyük olasılıkla Brezilya'da sözleşme izmalayacak'' diyerek sözlerini tamamladı. 




</TEXT>
</DOC>
