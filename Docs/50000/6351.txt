<DOC>
<DOCNO> 6351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/ekonomi/eko04.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara dÜn Mİllİyet’İn haberİnİ konuŞtu... 
</HEADLINE>
<TEXT>
Hazine Telekom zor 
IMF’nin ardından Demiralp de dış piyasaların Telekom’un satışına uygun olmadığını, ancak programın etkilenmeyeceğini söyledi 
     EKONOMİ SERVİSİ 

     Uluslararası Para Fonu IMF Avrupa Direktörü Michael Deppler’in Milliyet’e yaptığı açıklamalar Ankara’da gündemi oluşturdu. Vergi affı ve özel sektöre destek planları konusunda Türkiye’ye uyarı mektubu gönderen IMF ayrıca, Türk Telekom’un satışının uluslararası piyasaların durumu nedeniyle zor gerçekleşeceği ve bu özelleştirmenin Türkiye için hayati olmadığını vurguladı. IMF’nin bu açıklamaları dün Ankara’da Hazine Müsteşarı Selçuk Demiralp tarafından tamamlandı. Demiralp, T. Telekom’un satışını şimdiden tartışmanın erken olduğunu belirterek, "Telekom’un satışı piyasaların durumuna bağlı. İlle de bu satılacak diye bir şey yok. Satılmazsa bu programı aksatmaz. Gerekli önlemler alınır" dedi. 
     Demiralp, IMF’in açıklamalarına ilişkin olarak sorular üzerine şunları söyledi "Şu anda piyasalar, telekomünikasyon özelleştirmesi için müsait değil, çünkü biraz daralma var. Ama hükümetin, T. Telekom ve özelleştirmedeki kararlılığı çok önemlidir. T. Telekom’un, özelleştirilmesindeki hukuki engellerin kaldırılması da çok önemli. Bu konudaki yasal düzenlemenin önümüzdeki hafta yapılacağını tahmin ediyoruz." 
     Telekom’un satılmaması durumunda alınacak önlemler konusunda da Demiralp, "Borçlanmalarımızı gözden geçiririz. Diğer varlıklarımızın özelleştirilme durumunu gözden geçiririz" dedi. 
     
6 milyar dolar yeter      Demiralp, özelleştirme geliri konusunda ise şu bilgileri verdi 
     "Bu yılın özelleştirme hedefi 6 ile 7 milyar dolar arasında. Bunun 2 milyar dolarını GSM gelirinden koyduk. Bu GSM geliri de gelecek hafta bize intikal edecek. Geriye 4-5 milyar dolar kalıyor. Burada biz, başta Türk Telekom olmak üzere, THY, Tüpraş’ın diğer hisselerinin satışı ve diğer kamu kuruluşlarındaki özelleştirmelerden, geriye kalan 4-5 milyar doları çok kolaylıkla sağlayacağımızı düşünüyoruz. Dolayısıyla, Türk Telekom’un satılamaması programımızı aksatmaz." 
     


 EKONOMİ 




















</TEXT>
</DOC>
