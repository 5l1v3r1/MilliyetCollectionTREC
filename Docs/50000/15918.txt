<DOC>
<DOCNO> 15918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/soneko15.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD öncelikli talepler listesi açıkladı "12 Eylül yargılansın" 
</HEADLINE>
<TEXT>

     Türk Sanayicileri ve İşadamları Derneği TÜSİAD , Anayasa'nın geçici 15. maddesinin son fıkrasının yürürlükten kaldırılarak, 12 Eylül dönemi işlemlerine karşı Anayasa yargısı yolu açılmasını istedi. 
     TÜSİAD'ın bugün yapılan Olağanüstü Yüksek İstişare Konseyi YİK Toplantısı'nda dağıtılan ''Türkiye'de siyasi reformlar, insan hakları ve hukuk devleti alanlarında 1997-2001 yılları arasındaki gelişmeler'' başlıklı raporda, daha önce yayınlanan ''Türkiye'de demokratikleşme perspektifleri'' ve ''Türkiye'de demokratik standartların yükseltilmesi. Tartışma ve son gelişmeler'' başlıklı raporlarda yer alan 10 kalemden oluşan ''öncelikli talepler listesi'', biraz daha genişletilerek yeniden düzenlendi. 
     'Bunlar en ağırlıklı talepler olup, gerçekleştirilmeleri durumunda sağlayacakları yarar en üst noktadadır'' denilen raporda, taleplerin çoğunun yasa değişikliği düzeyinde olduğu, bu somut ve acil taleplerin bazılarının İnsan Hakları Koordinatör Üst Kurulu Raporu'nda İHKÜKR görülmediği, buna karşılık önceki 10 kalemlik listede yer verilmeyen ama İHKÜKR'de işaretlenen bazı taleplerin, yeni düzenlemede dikkate alındığı vurgulandı. 
     TÜSİAD'ın 13 maddelik ''öncelikli talepler listesi'' ölüm cezasından, MGK'ya, parlamenterlerin dokunulmazlığından, yargıya kadar çeşitli alanları kapsıyor. ''Kişi Dokunulmazlığı-Yaşama Hakkı'' başlıklı 1. maddede, ölüm cezalarının sadece savaş ve benzeri durumlara hasredilmesinin doğru olacağı savunuldu. 
     Türkiye'nin zaten 1984'den bu yana ölüm cezalarının infazına sahne olmadığına işaret edilen bu maddede, şöyle deniyor 
     'Başka ülkelerde de bu ceza barış zamanında ya da tümden kaldırılmadan önce, böyle bir uyku dönemi yaşanmıştır. Ülkemiz için de artık bunun adının konması zamanı gelmiştir. Unutmamak gerekir ki uzun süreli ağır hapis ya da ağırlaştırılmış ömür boyu hapis cezaları, ölüm cezasından daha hafif yaptırımlar değildir.'' 
     Türkiye'de ölüm cezalarının savaş ve benzeri durumlar dışında kaldırılması için yeni ceza yasasının çıkmasını beklemenin de şart olmadığı vurgulanan ilgili maddede, Avrupa İnsan Hakları Sözleşmesi'ne ek 6 No'lu protokolun kabulü ve mevzuattaki ölüm cezalarının neye dönüştürüldüğünü açıklayan bir yasanın çıkarılmasının meseleyi çözmeye yeteceğine dikkat çekildi. 
     Öncelikli talepler listesinin 2. maddesi, düşünce özgürlüğünü içeriyor. Düşünce açıklamalarının suç olmaktan çıkarılması için gereken işlerin özellikle iki hüküm açısından büyük önem taşıdığı belirtilen bu bölümde, Terörle Mücadele Kanunu'nun 8. maddesinin kaldırılmasında hiçbir sakınca bulunmadığı vurgulandı. , 
     Türk Ceza Kanunu'nun 312. maddesi ile ilgili olarak yapılması gereken işin ise tümden bir kaldırma olamayacağı vurgulanan açıklamada, hemen hemen bütün ülkelerde benzer düzenlemelerin mevcut olduğuna dikkat çekilerek, şöyle deniliyor 
     ''Bizde ise bu maddeye dayalı uygulamalar, biraz da TCK 163. madde hükmünün tümden kaldırılmış olması yüzünden, yani din istismarını yasaklayan bölümün de ilga edilmiş olması sebebiyle haklı eleştirilere konu olmaktadır. Anayasa'nın başlangıç, 14. ve 24. maddeleri din istismarını yasaklamakta ve gerekli yaptırımların konması konusunda yasama organının görevlendirmektedir. Bu durumda yapılması gereken, din istismarına ilişkin yaptırımın ayrıca ve yeniden konulması, TCK'nın 312. maddesinin ilk fıkrasının kaldırılması, 2. fıkrasının da açık ve mevcut tehlike kriteri doğrultusunda yeniden düzenlemesidir. 
     Düşünce özgürlüğü sadece hukuki bir sorunsal değildir bunun eğitsel-felsefi boyutları da vardır. Bu bağlamda, İmam-Hatip liselerinin sayısının ihtiyaçla bağlantılı olarak sınırlanması ve bunlarla kız öğrenci alınmaması, özgür düşünce alışkanılğının oluşması bakımından zorunlu bir değişiklik sayılmalıdır.'' 
     Listenin 10. maddesinde ise 12 Eylül dönemi işlemlerine karşı yargı yolu açılması talep edildi. 
     Bu maddede şu görüşler dile getirildi 
     ''Hukuk devleti kavramını bozan yargı denetimi bağışıklıkları kaldırılmalı, bütün idari işlemlere HSYK, YAŞ yargı yolu açılmalı,OHAL-KHK'lerine karşı Anayasa Mahkemesi'ne başvurulabilmeli. Anayasa'nın geçici 15. maddesinin son fıkrası yürlükten kaldırılarak,12 Eylül dönemi işlemlerine karşı Anayasa yargısı yolu açılmalıdır.'' 




</TEXT>
</DOC>
