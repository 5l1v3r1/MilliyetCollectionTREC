<DOC>
<DOCNO> 21360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/soneko04.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'de kritik karar günü... 
</HEADLINE>
<TEXT>

     Uluslararası Para Fonu IMF İcra Direktörleri Kurulu'nun, Türkiye'nin yeni ekonomik programından oluşan niyet mektubu ve ilgili finans paketini, TSİ bu akşam saatlerinde onaylaması bekleniyor. 
     IMF İcra Direktörleri'nin, TSİ akşama doğru başlaması beklenen toplantısında, Türkiye'nin ekonomik programı tek gündem maddesi olarak görüşülecek. 
     Toplantının ardından, niyet mektubunun kabul edildiğine ilişkin resmi bir açıklamanın yayınlanacağı belirtildi. 
     Onay işleminin ardından, Türkiye için hazırlanan finans paketi çerçevesinde, ilk kredi diliminin Ankara'ya ulaştırılmasının önü açılacak. Devlet Bakanı Kemal Derviş, bu çerçevede Mayıs içinde Türkiye'ye ulaşması beklenen miktarın yaklaşık 3.9 milyar dolar olduğunu belirtmişti. 
     Bu aşamanın ardından, Türkiye'nin niyet mektubunda belirtilen kriterleri karşılamasına bağlı olarak yeni kredi dilimleri belli ağırlıklarla Türk hükümetinin kullanımına sunulacak. 
     IMF'nin karar makamı olan İcra Direktörleri Kurulu, 24 üyeden oluşuyor. Bu üyeler, IMF'nin büyük hissedarı konumundaki ülkelerin yetkililerinden ve diğer ülkelerin oluşturduğu grupların temsilcilerinden meydana geliyor. Kurul'un toplantılarına genellikle IMF Başkanı Horst Köhler veya Birinci Başkan yardımcısı Stanley Fischer başkanlık ediyor. 
     Kurul'da ABD, İngiltere, Almanya, Fransa, Japonya, Rusya, Çin ve Suudi Arabistan kendi adlarına temsil ediliyor. Diğer ülkelerin temsil edilme biçimi ise gruplar halinde gerçekleştiriliyor. Örneğin içinde Türkiye'nin de yer aldığı 10 Avrupa ülkesini, IMF İcra Direktörleri Kurulu'nda Belçika temsil ediyor. 
     IMF İcra Direktörleri Kurulu'nun gündemine, daha önce üzerinde anlaşılmış konular getiriliyor ve kararlar genellikle oy birliğiyle alınıyor. 
     Kurul'un bugün beklenen onayı, Türkiye için hazırlanan 10 milyar dolarlık yeni finans paketinde IMF'nin kendi payı olan yaklaşık 8 milyar doları kapsayacak. Finans paketindeki geriye kalan 2 milyar doların ise Dünya Bankası tarafından Türkiye'ye sağlanması öngörülüyor. Dünya Bankası kaynakları, Türkiye'ye bu yeni katkı için onayın, Haziran ayında gerçekleşmesinin beklendiğini belirttiler. 






</TEXT>
</DOC>
