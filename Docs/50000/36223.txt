<DOC>
<DOCNO> 36223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sondun11.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Neonazilere gösteri yasağı 
</HEADLINE>
<TEXT>

     Almanya'nın Köln kentinde ve Wunsiedel kasabasında Neonazilerin yapmak istedikleri gösteriler yasaklandı. 
     Köln polisi, aşırı sağcıların 8 Eylül'de, Amerikalı Neonazi Gerhard Lauck için yapmak istedikleri gösteriye, ''halkın büyük bölümünü kışkırtabileceği için'' izin verilmediğini belirtti. 
     Köln Savcılığı da Lauck'un, Hitler selamı verirken çekilen bir fotoğrafının yer aldığı bildirileri dağıtan kişiler hakkında suç duyurusunda bulunduklarını kaydetti. Lauck, Almanya'daki faaliyetleri sırasında kışkırtıcılık yapmak suçundan yargılanmıştı. Wunsiedel'de de Neonazilerin, Hitler'in yardımcısı olan Rudolf Hess'i ölüm yıldönümünde anmak amacıyla düzenlemek istedikleri gösteriye izin verilmedi. Aşırı sağcıların 18 Ağustos'ta Hess'in mezarının bulunduğu Wunsiedel kasabasında yapmak istedikleri gösterinin başvurusunu, Hamburglu aşırı sağcı avukat Jürgen Rieger yapmıştı. Rieger, daha önce de kışkırtıcılık yapmak suçundan mahkeme önüne çıkmış, ancak delil yetersizliğinden beraat etmişti. 







</TEXT>
</DOC>
