<DOC>
<DOCNO> 8049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/sontur05.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'ten Fransa'ya yanıt 
</HEADLINE>
<TEXT>

     TBMM Dışişleri Komisyonu, sözde ''Ermeni Soykırım Yasası''nı kabul eden Fransa Parlamentosu'na yanıt niteliği taşıyan yasa teklifini benimsedi. Teklifin bugün TBMM Başkanlığı'na sunulması bekleniyor. 
     ANAP Van Milletvekili Kamran İnan başkanlığında toplanan komisyon,İnan'ın hazırladığı teklifi görüştü. 
     ''Milletlerarası İddia, İtham ve Saptırmalara Karşı Kanun'' başlığını tanıyan metin şöyle 
     ''-Türkiye, tarihin tespit ve kabul etmediği 'Ermeni Soykırım' iddialarını reddeder bundan ısrarlı olunmasını düşmanca davranış addeder. 
     -Türkiye, Fransa ve diğer dış güçlerin Birinci Dünya Savaşı'nda Ermenileri kendi saflarında kullanmalarını, isyana sevk ederek insan kaybına yol açmalarını kınar. 
     -Türkiye, ASALA terörüne verilen destek ve himayeyi şiddetle kınar. 
     -Türkiye, Yukarı Karabağ ve Azerbaycan topraklarının işgalini,insanların göçe zorlanmasını kınar, kuvvet kullanarak toprak genişlemesini reddeder. 
     -Türkiye, Bosna Hersek'te 20 binden fazla insanın dinlerinden dolayı, soykırımına seyirci kalınmasını kınar, Fransa ve diğer Avrupa güçlerinin manevi mesuliyeti bulunduğunu beyan eder. 
     -Bütün insanlığı ilgilendiren tarih, siyasi kararlarla değiştirilemez, yazılamaz, saptırılamaz. Hüküm tarihindir. 
     -Hükümet, yukarıdaki maddelerde belirtilen gerçeklerin dünya kamuoyunda tartışılması için gerekli tedbirleri alır.'' 
     Komisyon Başkanı İnan, Ermeni soykırımı iddialarının dünya kamuoyunda hala canlı tutulduğunu, Fransa dışındaki bazı ülkelerde de bu iddiaların sürdüğünü kaydetti. Ermenistan'ın da kendi azınlığını Türkiye'ye karşı kullanma politikasında ısrarlı olduğunu kaydeden İnan, ''Zararını kendileri ödeyecektir. Başkalarına fatura çıkartanlar kendilerinin fatura ödeyeceklerini unutmamalıdır. Umarım gelişmeler o noktaya kadar varmaz'' dedi. 
     Komisyonun kabul ettiği teklifin, raporunun yazımının tamamlanması durumunda bugün TBMM Başkanlığı'na sunulacağı bildirildi. 




</TEXT>
</DOC>
