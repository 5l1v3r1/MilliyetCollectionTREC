<DOC>
<DOCNO> 20370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sonspo05.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli "Şampiyonu averaj değil puan farkı belirler" 
</HEADLINE>
<TEXT>

     Fenerbahçe Teknik Direktörü Mustafa Denizli, lig şampiyonluğuna kendilerinin daha yakın olduğunu savundu. 
     Denizli, Samandıra Tesisleri'nde gerçekleştirilen antrenman öncesinde yaptığı açıklamada, Galatasaray maçı öncesi bu karşılaşmayı kazanan takımın büyük bir avantaj elde edeceğini söylediğini anımsatarak, ''Galatasaray galibiyetiyle avantajlı bir konuma geçtik. Şimdi lig bitiminde mutlu sona ulaşmak için bizim rakiplerimize oranla daha büykü bir avantajımız var'' dedi. 
     
     'Averaj değil puan farkı' 
     Mustafa Denizli, şampiyonluk için her türlü matematiksel olasılığın bulunduğunu ifade etti. 
     Şampiyonluk mücadelesi yapan 3 takımdan ikisinin birbiri ile karşılaşacağını kaydeden Denizli, ''Ben şampiyonun puan farkı ile çıkacağına inanıyorum. Ayrıca bu hafta sonunda da puanlarda bir değişiklik olabilir'' diye konuştu. 
     
     'Zorlu 3 maçımız daha var' 
     Teknik Direktör Denizli, önlerinde 3 zorlu maç kaldığını, ancak ilk düşüncelerinin Erzurumspor karşılaşması olduğunu söyledi. 
     Ligde her maçın çok zorlu olduğunu ve şu anda sadece Erzurumspor maçına konsantre olmak istediklerini belirten Denizli, ''Biz 3 maçımıza da kazanmak için çıkacağız. Bu maçları kesinlikle kazanmak zorundayız. Elimizden geleni de yapacağız'' dedi. 
     Denizli, Galatasaray Teknik Direktörü Mircea Lucescu'nun Fenerbahçe maçı sonrası düzenlediği basın toplantısında, statda yaşanan olaylardan bahsetmesiyle ilgili bir soruyu ise şöyle yanıtladı 
     ''Herkes düşüncesini istediği şekilde söyleyebilir. Bu konuda Lucescu için söyleyecek bir şeyim olamaz. Ancak bu tür olayları hepimiz yaşıyoruz. Ayrıca bu olaylar sadece Şükrü Saracoğlu Stadı'nda değil, her statta görülebiliyor. Ben bunları gündemde tutmanın doğru bir hareket olduğuna inanmıyorum.'' 
     Mustafa Denizli, bir gazetecinin, ''Galatasaray maçında Fenerbahçe'nin sert oynayarak rakibini sindirdiği söyleniyor. Bu konuya ne diyorsunuz'' sorusuna da ''Fenerbahçe'nin oyun planında o düşünceye kesinlikle yer yoktur. Agrasif oynamak ve oyun kuralları içinde sert oynamak normaldir. Biz o karşılaşmada kesinlikle oyun kuralları dışına çıkmadık'' yanıtını verdi. 
     Baliç'in dünkü ''Sezon sonunda Fenerbahçe'yi bırakıyorum'' açıklamasının anımsatılması üzerine ise Denizli, ''Bu konuyu şimdi değil, sezon sonunda konuşuruz'' diye konuştu. 
     

</TEXT>
</DOC>
