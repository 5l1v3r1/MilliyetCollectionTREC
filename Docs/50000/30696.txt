<DOC>
<DOCNO> 30696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/soneko25.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti "Financial Times'daki iddialar safsata" 
</HEADLINE>
<TEXT>

     Merkez Bankası Başkanı Süreyya Serdengeçti, Financial Times'daki iddianın tamamen safsata olduğunu söyledi. 
     Süreyya Serdengeçti, İstanbul'da 2 saatten fazla süren basınla sohbet toplantısında, İngiliz Financial Times'da IMF'nin vereceği kredi paketinin ertelenebileceğine ilişkin yazı konusundaki bir soru üzerine, ''IMF ile yapılan bütün görüşmeleri nakletmem doğru olmaz tabii, onları da bağlar. Tamamen safsata'' dedi. 
     Konuşması sırasında, güven ortamının tesisi ve reformların yapılmasıyla daha iyi bir noktaya gidileceği görüşünü dile getiren Serdengeçti, hububat ve diğer nedenlerle çıkan krizin maliyetlerine ilişkin soruyu yanıtlarken de, şunları söyledi. 
     ''Siyasi istikrarsızlığın maliyeti konusunda afaki bir şey söylemek istemem. Ama maliyeti olacağını herkes kabul eder'' Bir erken seçimin, beklentileri olumsuz etkilemesi nedeniyle enflasyon üzerinde de etki yapabileceğine işaret eden Serdengeçti, ''Enflasyon hedeflerini revize için bir neden görmüyoruz. Ama güvensizlik ortamının genelde beklentileri olumsuz etkileyeceği, bunun da tabii ki hedeflere ulaşmada zorluk getireceğini düşünmek zor değil. 
     Fakat bir revizyon şu anda gündemde değil'' diye konuştu. Takas sonrası döviz fiyatlarında, belirsizlik nedeniyle artış kaydedildiğini bildiren Serdengeçti, bankaların dolardaki bu yükselişte spekülatif bir eğilim içinde olmadıkları görüşünü dile getirdi. 
     
     Bir güvensizlik var 
     Merkez Bankası Başkanı, bir soruyu yanıtlarken, şiddetli bir kriz geçirdikten sonra ve bu beklenmedik anda geldikten sonra bütün kurumların, hükümetin ve diğer kurumların bir kredibilite kaybı olduğuna işaret ederek, ''Bunun getirdiği doğal olarak bir güvensizlik var. Güveni çok çabuk kaybediyorsunuz, ama bunu tekrar kazanmanız uzun sürüyor. Bu genel bir kuraldır. Onun haricinde yeni bir istikrarsızlık zaten bu güvenin yeniden oluşmasını engelliyor'' diye konuştu. Serdengeçti, programın çökmesi, bir erken seçime gidilmesi halinde Merkez Bankası'nın politikasının ne olacağı, hükümet ''para bas derse'' yerine getirip getirmeyeceğinin sorulması üzerine de, şunları söyledi. 
     ''Ekonomik programın gidişatı ya da başka bir ekonomik programın ele alınması konusunda herkes istediği şeyi söyleyebilir. Doğal olarak hükümette veya bakanlıklar, diğer kurumlar hepsi söyleyebilir. Merkez Bankası kendi politikasını izleyecektir. Serdengeçti, bir gazetecinin, ''Bizler bu sözünüzü siyasilerin aleti olmayacağınız olarak algılıyoruz'' ifadesi üzerine, şöyle devam etti 
     'Ben size bir örnek vereyim. 1995 yılında sizce Merkez Bankası seçime giden hükümete yardım etti mi Bana göre etmedi. 1999 yılında seçim oldu. Merkez Bankası yardım ettim mi Hiç yardım etmedi. Ve o zaman özerk de değildi. Yasası eski yasaydı. Şimdi bu yasa ile mi yardım edecek '' Süreyya Serdengeçti, ''Aksi durumda istifa edecek misiniz '' sorusu üzerine de, ''Hayır, öyle bir şey söylemedim'' dedi. 
     
     İthal banka 
     Krizin, bankacılık sektöründeki rehabilitasyonun gecikmesinden, bankacılık krizi nedeniyle çıktığını savunan Serdengeçti, diğer ülkelerde de istikrar programları çökünce bankacılık sisteminin esaslı darbe yediğini, sermaye yapısının yabancılar lehine değiştiğini vurguladı. 
     Serdengeçti, '' İthal banka buradan çıkıyor. Bu bir tespittir. Öyle olması gerekir, gerekmez onu tartışabilirsiniz. Ama bu bir tespittir. Sermaye yapısı yabancılar lehine hep değişiyor'' dedi. Serdengeçti bu tür krizlerden sonra merkez bankasının sermaye yapılarının değiştiğini görmediğini, ''İthal etmeyi düşünenler olabilir. Ben böyle birşey görmedim. Benim bildiğim merkez bankalarının da yönetimleri değişir, sermaye yapıları değişmez'' diye konuştu. 
     Süreyya Serdengeçti, bankacılık sisteminin Şubat'tan çok daha iyi bir durumda olduğunu, son 3 ayda çok şey yapıldığını bildirdi. 3. kriz tehlikesine ilişkin bir soru üzerine, kurun zaten fırladığını, bir sınırının olması gerektiğini vurgulayan Serdengeçti, bir kur tahmininde bulunmaktan da kaçınarak, kesinlikle kur rakamı telaffuz etmeyeceğini söyledi. 
     
     Kurun düşebileceğini henüz görmedik 
     Dolara ilgiye ilişkin görüşlerini açıklarken de, bir önceki programın kuru esas aldığını belirten Serdengeçti, yeni programın tamamen farklı olduğuna işaret etti. 
     O ortamda dahi dolarizasyonun belinin kırılmadığını belirten Serdengeçti, Para Kurulu uygulayan ülkelerde, örneğin Arjantin'de bile dolarizasyonun belinin kırılmasının oldukça uzun sürdüğüne dikkat çekti. Serdengeçti, ''Bu dalgalı kur sisteminde, kurun yükselebileceğini gördük, fakat düşebileceğini henüz görmedik bazı koşullar yerine gelmediği için. Bu durumda insanların hale dövize eğilimi olmasını normal karşılarım. Ama bana göre rasyolara baktığımızda çok da önemli değil bu'' diye konuştu. Süreyya Serdengeçti, Merkez Bankası'nın Kasım krizi sırasında zamanında müdahale etmediğine ilişkin görüşlerin hatırlatılması üzerine, şunları söyledi. ''Biz Merkez Bankası'na geçen programda demişiz ki, para kurulu değilse bile para kurulu benzeri bir politika içinde olacaksınız. Yani, buna göre sadece döviz karşılığı likidite vereceksiniz. Bunun haricinde, haliyle açılan kredileri artırarak likidite vermeniz sözkonusu değil. 
     Bu tür politika açıkça size şunu şöyler. Herhangi bir kriz ortamında, Merkez Bankası normalde ben karışmam der. O likiditeyi vermez, çökersin. Buna rağmen Merkez Bankası bunu yapmayıp o likiditeyi de vermiştir. O likiditeyi verdiği gibi, maalesef kimseye yaranamamıştır. Çünkü kimse orada çıkan krizin gerçek nedenine inmemiştir. Bir gün evvel o likidite verilseydi, bir şey olmazdı aldatmacadan başka bir şey değil. Yaşadığımız kriz düpedüz bir bankacılık krizidir. Bunu başka türlü görmenin anlamı yoktur.'' 
     
     Euro 
     Euro konusunda bir planın olmadığını, ancak niyetlerin belirtilebileceğini vurgulayan Serdengeçti, Devlet Bakanı Kemal Derviş'in Frankfurt'taki toplantıda Euro konusunu da bir fikir beyanı olarak söylediğini kaydetti. 
     Programın aynen devam ettiğini, Nisan ayı itibariyle emisyondaki artışa bakıldığında turizm mevsiminin başlamasını ve öngörülerinin sanki ötesinde bir canlanma olduğunu gördüklerini belirten Serdengeçti, turizmde patlamanın da zaten beklendiğini kaydetti. Serdengeçti, kamu-fon bankaları operasyonunun da, 14 katrilyon liralık kağıt artışı ve maksimum 7 katrilyon liraya ulaşabilen repo hacmiyle birlikte toplam 21 katrilyon lira olduğunu bildirdi. Kurda yükselme enflasyonist bir baskı oluşturuyorsa, kısa vadeli faizi bırakın düşürmeyi, yükselteceklerini ifade eden Serdengeçti, bir erken seçimin beklentileri olumsuz etkilemesi nedeniyle programı zorlaştırabileceği, ancak imkansız hale getirmeyeceği görüşünü dile getirdi. Serdengeçti, güven konusu üzerinde özellikle durduğu sohbet toplantısı sırasında güvensizlik ortamında istediklerini tam olarak yapamadıklarına işaret etti. Sohbet toplantısına, Başkan Yardımcısı Şükrü Binay'ın da yer aldığı Merkez Bankası yöneticileri de katıldı. 







</TEXT>
</DOC>
