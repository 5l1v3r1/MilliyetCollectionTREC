<DOC>
<DOCNO> 26511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sontur24.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Keçeciler "Birileri bizi gözetliyor" 
</HEADLINE>
<TEXT>

     Devlet Bakanı Mehmet Keçeciler, ''Ekonomi idarenin ve diplomasinin üzerindedir'' dedi. 
     Bakan Keçeciler, Trabzon ANAP İl Kongresi'nde yaptığı konuşmada, ANAP'ın, memleketin sorunlarını tespit eden, ameliyat masasına yatıran, Türkiye'nin içinde bulunduğu sancılar için fikir yoğurmuş, insanların hizmet üretmek amacıyla biraraya geldiği hizmet partisi olduğunu söyledi. 
     Keçeciler, hiç kimseye dil uzatmadan hiç kimseye sataşmadan, ülke sorunlarını gündeme getirdiklerini belirterek, şunları söyledi 
     ''Şimdi 57. hükümetin bir bakanı olarak benim çok dikkatli konuşmam lazım. Piyasa ne hikmetse ANAP'lı bakanların konuşmalarına çok duyarlı. Bizden konuşan arkadaşlar yanlış biri iki söz söyleseler hemen dolar, faiz yükseliyor. Fırtına oluşuyor. Diğer partilerden konuşulursa birşey yok. Onları piyasalar pek fazla dikkate almıyor. Yani ANAP'lı bakanların takip edilmesi, sözlerinin piyasada bir takım tesirler yaratması çok iyi. Birileri bizi gözetliyor. Bugün ilgi duyanlar yarın rey verebilirler. Bunu iyi değerlendirmek bizim elimizde.'' 
     Bakan Keçeciler, tüm ülkelerin birbirleriyle ilişki içerisinde bulunduğunu da ifade ederek, ''AB'ye girersek Müslümanlığımızı kaybederiz diyorlar. Kim demiş bunu. Biz 1952'den beri NATO'nun üyesiyiz. 1949'dan beri Avrupa Konseyi'nin tek Müslüman ülkesi Türkiye'dir. Yakın zamanda Azerbaycan girdi. Ne biz onları Müslüman yapabiliriz ne de onlar bizi Hıristiyan yapabilir'' dedi. 
     Keçeciler, ekonominin idarenin de diplomasinin de üzerinde olduğunu belirterek, şunları kaydetti 
     ''Eğer ekonominiz, paranız olmazsa, ne polisiniz olur, ne iyi hakiminiz olur, ne de iyi eğitiminiz olur. O halde Türkiye, ticareti ve ekonomiyi farklı bir perspektiften ele almalı. ANAP'ın vaktiyle yaptığı çerçeve içerisinde yapmalıdır. Türkiye 1980'li yılları kazanmıştır. Hangi rakamına bakarsanız bakın. 1990'lı yılları kaybetmiştir. 1990'lı yılları kaybetmemizin sorumluluğu, krizin sebebi bizi iktidaradan düşürdükten sonra koyduğumuz kuralları değiştirenlerdir.'' 
     ANAP olarak bir ilaca sahip olduklarını ve o ilacının reçetesinin de kendilerinde bulunduğunu belirten Bakan Keçeciler, şunları belirtti 
     ''Elimizdeki reçetinin kıymetini iyi bilin. ANAP'ın ekonomide reçeteleri var. Hap gibi reçeteler. Biz iddia ediyoruz, bizi tek başına iktidara getirin, Özal'ın programı olduğu yerde duruyor. Biz bu sorunları çözeriz. Yalnız bir tek şartımız var tek başına iktidara getireceksiniz.'' Bakan Keçeciler, kendilerine ve ANAP Genel Başkanı'na halkın güvenmesi gerektiğini de belirterek, ''Genel Başkanımız Türkiye'deki genel başkanlar içerisinde en temiz en namuslu kalmış olanlardandır'' dedi. 







</TEXT>
</DOC>
