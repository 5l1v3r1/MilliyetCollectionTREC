<DOC>
<DOCNO> 21975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/soneko23.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Bal "Emlakbank'ın kapatılması zararlı bir iştir" 
</HEADLINE>
<TEXT>

     Devlet Bakanı Faruk Bal, Emlak Bankası'nın kapatılması kararının yeniden müzakere edilmesi gerektiğini söyledi. 
     Bal, Emlak Bankası'nın inşaat sektörü açısından önemli bir birikime sahip olduğuna dikkati çekerek, ''Bankanın knowhow değeri 500 milyon dolar olarak ifade ediliyor. Böyle bir bankanın kapatılması, Türkiye'ye zararlı bir iştir'' dedi. 
     İnşaat sektörünün bütün ekonomilerde lokomotif görevini yerine getirdiğini belirten Bakan Bal, şöyle devam etti 
     ''İnşaat sektörü, bir ağacın ormandan kesilip kapı, mobilya haline getirilmesi, çakılın taşınması, kumun cam haline getirilmesine kadar ekonominin 148 alanını ilgilendirir. Bu kadar ekonomiye katma değer katan ve istihdam yaratan sektörün bir şekilde desteklenmesi gerekir. Bu sektör, bütün dünyada, uygun mevzuat, kredi ve teşvikkar unsurlarla desteklenir.'' 
     Emlak Bankası'nın 30 yılda Türkiye'de inşaat sektöründe liderlik yaptığını, modern yaşam alanları yarattığını kaydeden Bakan Bal, bir takım hukuka aykırı işlemlerle malvarlığı ve mali yapısı yıpratılmasına rağmen, bankanın çok önemli bir beceri, tecbüre kazandığını vurguladı. 
     Bilgi birikimi, tecrübeli ve nitelikli elemanları ile uygun organizasyonun bankanın görünmeyen değerlerini oluşturduğunu anlatan Bakan Bal, ''Bu knowhow değeri, 500 milyon dolar olarak ifade edilmektedir. Türk ekonomisinde bu kadar önemli bir sektöre finansman sağlayan, ve örnek inşaatlar da gerçekleştiren Emlak Bankası'nın kapatılması, Türkiye'ye zararlı bir iştir. Bu zararlı işin bir şekilde telafi edilmesi gerekir'' dedi. 
     Tamamen kapatma yerine, Emlak Bankası'nın bir ihtisas bankası haline getirilebileceğini, büyük şehirlerde az sayıda şubesi olan bir bankaya dönüştürülebileceğini anlatan Devlet Bakanı Faruk Bal, bankanı kapatılması halinde 10 bin çalışanan mağdur olacağını, devletin bunlara hizmet almadan ücret ödemek durumunda kalacağını, bunun da bir zarar unsuru olarak ortaya çıkacağını belirtti. 
     






</TEXT>
</DOC>
