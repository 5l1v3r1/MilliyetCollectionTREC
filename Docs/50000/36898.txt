<DOC>
<DOCNO> 36898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sonspo13.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "42 yıldır başarılamayan bir işi başaracağız" 
</HEADLINE>
<TEXT>

     Milli Takımlar Teknik Direktörü Şenol Güneş, 2002 yılında Güney Kore ve Japonya'da düzenlenecek Dünya Kupası'na katılarak, 42 yıldır başarılamayan bir işi başarmak istediklerini söyledi. 
     Güneş, Norveç ile yapılacak özel maç öncesi milli takımın kamp yapacağı Polat Renaissance Oteli'nde düzenlediği basın toplantısında, Dünya Kupası Grup Elemelerinde önlerinde zorlu üç maç bulunduğunu hatırlatarak, ''Bizim hedefimiz, bu üç maçı da kazanarak Dünya Kupası finallerine gitmek'' dedi. 
     İlk hedeflerinin, bulundukları grubu birinci sırada tamamlamak olduğunu kaydeden Güneş, şunları söyledi 
     ''İlk maçımızda Slovakya ile berabere kalırsak, ve Makedonya-İsveç maçından da beraberlik çıkarsa, Türkiye'de İsveç'i yenip, gruptan ilk sırada çıkarız. Dört günde iki maç oynayacağız. Şimdiye kadar üst üste iki maçta başarılı olamadık ama 1-5 Eylül tarihlerinde bu talihsizliği yenmeye çalışacağız.'' 
     Birinci Süper Lig'in ilk haftada zevkli ve bol gollü karşılaşmalarla başladığını, bunun da kendilerini mutlu ettiğini ifade eden Güneş, ''Havaların sıcak olması, takımları biraz etkiledi ama bütün bunlara rağmen tempolu maçlar oldu'' dedi. 
     Güneş, ligin bu sezon çok iyi geçmesini beklediklerini belirterek, Eylül ayında takımların ve oyuncuların performansının artacağına inandığını da kaydetti. 
     Ligin ilk haftasında çok fazla kırmızı kart gösterilmesiyle ilgili bir soruya da Güneş, şöyle yanıt verdi 
     ''Hem hakemlerin ufak tefek hataları, hem de bazı oyuncuların daha tam hazır olamamaları bu kadar çok kartın çıkmasına neden oldu. Yalnız dün, Gaziantepspor-Galatasaray maçında Suat'a gösterilen ilk sarı kartın çok ağır olduğunu düşünüyorum. Maçların geneline baktığımızda kartlar fazla oldu, ama atılan gollerin de fazla olduğunu unutmayalım.'' 
     Norveç ile 15 Ağustos Çarşamba günü yapacakları hazırlık maçına da değinen Güneş, bu karşılaşmayı çok ciddiye aldıklarını belitti. 
     Güneş, Dünya Kupası grup elemelerinde yapacakları 3 önemli maç öncesi, Norveç karşılaşmasının kendileri için iyi bir hazırlık olacağını vurgulayarak, ''Norveç iyi bir ekip, ama son zamanlarda kötü sonuçlar alıyor. Biz bu karşılaşmada eksiklerimizi görüp, Eylül ayındaki maçlar için tedbirlerimizi alacağız'' diye konuştu. 
     






</TEXT>
</DOC>
