<DOC>
<DOCNO> 22868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/guncel/gun06.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
BOTAŞ'a Jandarma baskını 
</HEADLINE>
<TEXT>

DGM Savcısı Köksal'ın talimatı üzerine BOTAŞ'taki yedi araç dolusu evraka incelenmek için el konuldu 
     GÖKÇER TAHİNCİOĞLU - BEHZAT MİSER Ankara 

     Jandarma, Ankara DGM Başsavcılığı'nca yürütülen Mavi Akım soruşturması kapsamında Savcı Cengiz Köksal ile birlikte dün öğle saatlerinde BOTAŞ'a baskın yaptı. Akşam 23.00'te çalışmasını tamamlayan Jandarma 7 araç dolusu evrakın örneklerini, incelemek üzere götürdü. 
     Mavi Akım Soruşturmasını yürüten Köksal, dün sabah saatlerinde Jandarma Organize Suçlarla Mücadele Dairesi Başkanlığı ekiplerine, BOTAŞ'taki evrakın getirilmesi talimatını verdi. Öğle saatlerinde iki sivil jandarma BOTAŞ'a giderek Genel Müdür Gökhan Yardım'a, Mavi Akım Projesi'ne ilişkin tüm dosyaların incelenmek üzere alınacağını bildirdi. Yardım, Jandarma'ya araştırma için gerekli yerleri gösterdi. 
     Yardım, bu sırada yeterli teknik olanak olmaması nedeniyle dosya örneklerinin de Jandarma tarafından alınması gerektiğini bildirdi. Hangi evrakın alınacağının tespitini yapan Jandarma bu dosyaların bir bölümüne el koyarken bir bölümünün de örneklerini aldı. 
     Akşam saatlerinde soruşturmayı yürüten DGM Savcısı Cengiz Köksal da BOTAŞ'a giderek Jandarma'nın çalışmalarını yerinde izledi. Gece 23.00 sıralarında çalışmalarını bitiren Jandarme ekipleri 17 kutu dolusu klasörü 6 otomobil ve bir kamyonete yükleyerek götürdü. 
     
10 saatte fotokopi      Jandarma'nın evrakın fotokopisini yaklaşık 10 saatte çektiği ve bunları bölüm bölüm Yenimahalle'deki İl Jandarma Alay Komutanlığı'na götürdüğü bildirildi. Jandarma'nın aldığı evrak arasında Mavi Akım'a ilişkin ihale sözleşmeleri, BOTAŞ ve projeyi yürüten şirketler arasındaki yazışmaların bulunduğu öğrenildi. Karadeniz'in altına döşenecek borularla Rus doğalgazının Samsun'a taşınmasını öngören Mavi Akım'ın Türkiye ayağı olan Samsun - Ankara boru hattı ihalesine ilişkin sözleşmeler ve yazışmalar da alındı. 
     Jandarma'nın BOTAŞ'ın gerçekleştirdiği bazı ihalelere ilişkin dosyaları da götürdüğü iddia edildi. 
     
Genel Müdür Jandarma nazikti      Botaş Genel Müdürü Gökhan Yardım, Ankara DGM Savcılığı'nın kendilerinden zaman zaman çeşitli doküman, bilgi ve belge istediğini belirterek, önceki gün de benzer bir istek olduğunu söyledi. Yardım, "Belgeleri Jandarma alıyor. Son derece naziktiler. İstenenleri hemen teslim ettik" dedi. 
     



 GÜNCEL 


















</TEXT>
</DOC>
