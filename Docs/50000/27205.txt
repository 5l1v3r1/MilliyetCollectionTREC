<DOC>
<DOCNO> 27205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/son/soneko01.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası Genel Müdürü "Kurallarına göre oynamayan kartı görür" 
</HEADLINE>
<TEXT>

     İş Bankası Genel Müdürü Ersin Özince, borç takasında umulandan daha fazla bir talep gelmesini olumlu bir gelişme olarak nitelendirdi. 
     İş Kuleleri'nde ''Kibele Çeşmesi Heykeli''nin açılışı öncesinde gazetecilerin sorularını yanıtlayan Özince, ''Borç takasına beklenenden daha fazla talep geldiği söyleniyor. Bugünkü konjonktürde piyasalar açısından Hazine'nin ileriye dönük tavrı ne olur '' şeklindeki soruya, ''Hazine'nin tavrını ben bilemem, ama bu konuda talep sahibi kuruluşlardan birini yönetiyorum. Tabii talepte bulunduk'' dedi. 
     Şu ana kadar Hazine'nin performansında hiçbir sıkıntı görmediklerini, Türk bankaları olarak her zaman gayet iyi verim elde ettiklerini belirten Özince, dolayısıyla yerli yabancı borçlular açısından her zaman Türk Hazinesi'nin borcuna sadık, iyi fiyatla performans veren bir borçlu olduğunu düşündüğünü belirtti. 
     Borç takasının nasıl sonuçlanacağını bilemediğini ifade eden Özince, ''Ancak en azından umulandan daha fazla bir talep gelmesi olumlu bir şey. Netice ne olursa olsun demek ki talep var'' diye konuştu. 
     İyi bir zamana denk geldi 
     İş Bankası olarak ne kadar talepte bulunduklarını ihale bitmediği için açıklayamayacağını söyleyen Özince, ''Yeter ki piyasa şartlarıyla uyumlu olsun, zamanlama açısından çok olumlu, iyi bir zamana denk geldiğini tahmin ediyorum. İyi ki bu iki ay önce yapılmamış'' dedi. 
     ''İç borç ödemesinde sonbaharda sıkıntı yaşanacağı şeklinde söylentiler var. Borç takasının da bunu bir nebze olsun rahatlatacağı söyleniyor. O dönemi sorunsuz atlatmak için borç takası miktarı ne kadar olmalı '' şeklindeki bir soruyu ise Özince, şöyle yanıtladı 
     ''Hazine'nin bunu nazarı dikkate alarak ihaleyi sonuçlandıracağını düşünüyorum. Bu talebi göz önüne alırsak epeyce bir dönem rahatlama imkanının olacağı anlaşılıyor bu talepten. Fakat özellikle iç kreditörler açısından Türkiye Cumhuriyeti Hazinesi makbul bir plasman yeridir. Keşke ülkemizde iç talep daha canlı olsa, kredi verme imkanları çok çok daha fazla olsa da bizim Türkiye Cumhuriyeti Hazinesi borcunu başka alternatifleri değerlendirip de onlara da yönelecek imkanımız keşke olsa. 
     Ama bu nedenlerle ben pek olumsuzluk düşünmüyorum, tabii ki borcunu, kredibilitesini kaybeden veya borçlarını yenileyemeyen tüm borçluların sıkıntısı olur. Ama Türkiye Cumhuriyeti Hazinesi için bir iç kreditör olarak böyle bir şey ben düşünmüyorum.'' 
     Oyunu kurallarına göre oynayan oynar 
     Bankacılık Düzenleme ve Denetleme Kurulu BDDK Başkanı Engin Akçakoca'nın, bankaların kendilerini bilgilendirmede yeterince çabuk davranmadığı yönündeki açıklamasının hatırlatılması üzerine de Özince, otoritenin bu tip saptaması varsa gereğinin teminini sağlayacağını, bu konuda mevzuat neyse tüm bankaların uyması için gereğini BDDK'nın muhakkak yapacağını söyledi. 
     Özince, ''Değerlendirme şu kadar basit. Oyunu kurallarına göre oynayan oynar, oynayamayan da kartı görür'' dedi. 
     Özince, fondaki 3 bankanın Etibank çatısı altında birleştirilmesiyle ilgili soruyu ise ''Fondaki bankaların etkin bir şekilde ele alınması konusunda demek ki adımlar atılıyor gerekli olgunlaştırma yapıldıkça. Bunların hepsi beklenen şeyler. Muhakkak ki bir zaman alıyor. Bu tür operasyon belli şartlara tabi. Bizim zannettiğimiz kadar kolay değil'' diye yanıtladı. Özince, Türkbank'ın bankacılık işlemleri yapmasının kaldırılmasına ilişkin olarak da şunları kaydetti 
     ''Zaten bu çok uzun zamandır fonda olan bir bankaydı. Demek ki otorite öyle gerek görmüş. Olabilir, bunlara alışacağız. Özellikle eski müesseselerin bu sektörden ayrılması üzücü ama her halükarda onların yerini alan kuruluşlar da olacaktır, mevcutlarından veya belki yenileri oluşacaktır.'' 
     
     






</TEXT>
</DOC>
