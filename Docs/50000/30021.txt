<DOC>
<DOCNO> 30021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/guncel/gun11.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavit Çağlar’ın naylonuna zamanaşımı 
</HEADLINE>
<TEXT>

     BURSA DHA 

     Cavit Çağlar'ın şirketi Nergis Holding A.Ş.'nin, 1995'te Ascor firmasına ait 91 paravan şirketten aldığı sahte faturalarla, 445 milyar liralık haksız KDV aldığı iddiasıyla açılan dava, ilk duruşmada, zamanaşımına uğradığı gerekçesiyle düştü. 
     Maliye Bakanlığı hesap uzmanlarının geçen martta tamamladığı soruşturma sonucu, Çağlar'ın hisselerini devrettiği Nergis Holding'in, Şişli Belediye eski Başkanı Gülay Aslıtürk'ün eşi Orhan Aslıtürk'ün sahibi olduğu Ascor firmasına ait 91 paravan şirketten, sahte fatura aldığı belirlendi. Müfettişlerin incelemesinde, Nergis Holding'in, sahte faturalarla 1995'te devletten 445 milyar lira haksız KDV aldığı ortaya çıkarıldı. Bu gelişme üzerine müfettişler Bursa Cumhuriyet Savcılığı'na suç duyurusunda bulundu. 
     Hazırlanan fezlekeden sonra, Nergis Holding Yönetim Kurulu Başkanı Şükrü Şankaya, Vekili Şenol Şankaya, Mustafa Çağlar, holdingin yönetim kurulu üyeleri Necmi Yeşilova, Nergis Tekstil A. Ş. Genel Müdürü İlker Yeğin, halen başka bir suçtan Kartal Özel Tip Cezaevi'nde bulunan Nergis Holding'de görevli Şükrü Esat Erkuş hakkında, "vergi kaçakçılığı" ve "hayali ihracat" suçlarından dava açtı. 
     Bursa 3. Ağır Ceza Mahkemesi'nde dün başlayan davada, mahkeme heyeti zamanaşımı gerekçesiyle davanın düşürülmesine karar verdi. 
     



 GÜNCEL 
























</TEXT>
</DOC>
