<DOC>
<DOCNO> 20510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sondun10.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da kızını zorla eve kapatan Türk aileye hapis cezası 
</HEADLINE>
<TEXT>

     Fransa'nın Mulhouse kentinde, 16 yaşındaki kızına şiddet uygulayan ve zorla eve kapatan bir Türk ailenin 7 üyesi, 12 ve 18 ay arasında değişen hapis cezalarına çarptırıldı. 
     İsmi açıklanmayan 16 yaşındaki genç kızın, kendi rızası olmadan 1999 yılında zorla evlendirildiği, şiddet kullanılarak zorla eve kapatıldığı ve kendisine sürekli sakinleştirici ilaç verildiği kaydedildi. 
     Almanya'ya bir süre kuzenine gönderilen genç kızın, buradan kaçarak tekrar Mulhouse kentine döndüğü ve ailesini savcıya şikayet ettiği bildirildi. Daha önce eşinden boşanan genç kız, ailesinden sürekli ölüm tehditi almasından sonra halen açıklanmayan bir yerde yaşıyor. Mulhouse Mahkemesi, yapılan son duruşmalardan sonra genç kızın 28 yaşındaki eski kocasının 18 ay hapis cezasını tecil ederken, bu kişiye 3 yıl Fransız topraklarına girmeme cezası verdi. Genç kızın annesinin de aralarında bulunduğu yakın akrabaları, 12 ile 18 ay arasında değişen hapis cezalarına çarptırıldı. 







</TEXT>
</DOC>
