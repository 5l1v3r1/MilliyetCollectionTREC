<DOC>
<DOCNO> 41050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/guncel/agun.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Doğan’a Bakü’den fahri doktora 
</HEADLINE>
<TEXT>
Hizmetiniz çok büyük’ 
Azerbaycan Cumhurbaşkanı Haydar Aliyev, büyük bir ilgiyle karşıladığı Aydın Doğan’ı hem övdü, hem teşekkür etti "Sesimizi dünyaya duyurdunuz" 
     İRFAN SAPMAZ Bakü 

     Doğan Şirketler Grubu Yönetim Kurulu Başkanı Aydın Doğan, Bakü Devlet Üniversitesi tarafından, Azerbaycan ile Türkiye arasındaki ilişkilerin geliştirilmesindeki katkılarından dolayı "Fahri Doktora"yla ödüllendirildi. 
     Cumhurbaşkanı Haydar Aliyev’in özel davetlisi olarak, beraberinde Milliyet Genel Yayın Yönetmeni ve Simge Yayın Grubu Başkanı Mehmet Y. Yılmaz, Hürriyet Genel Yayın Yönetmeni Ertuğrul Özkök, Doğan Holding Genel Koordinatör Yardımcısı Tufan Darbaz, Yönetim Kurulu üyesi Taylan Bilgel, Petrol Ofisi A.Ş. Genel Müdürü Ertuğrul Tuncer, Dışbank Yönetim Kurulu Başkan Vekili Tayfun Beyazıt ile Bakü’ye iki günlük bir gezi için gelen Doğan, Aliyev tarafından büyük bir ilgiyle karşılandı. 
     
     "Büyük sevgi ve destek" 
     Aliyev, Cumhurbaşkanlığı’ndaki kabul sırasında, Doğan’ın sahibi olduğu Milliyet, Hürriyet gibi yazılı ve görsel basın organları aracılığıyla Azerbaycan’ın sesini yıllardır tüm dünyaya duyurduğunu vurguladı. Doğan’ı, Azerbaycan’a gösterdiği büyük sevgi ve desteği nedeniyle Bakü’ye davet ettiğini belirten Aliyev, Türkiye ile Azerbaycan arasındaki kardeşlik ve dostluk bağlarının daha da gelişmesi için Doğan Grubu’na büyük görevler düştüğünü söyledi. 
     
     "Ayrı devlet, bir millet" 
     Kabul sırasında konuşmasına "Muhterem Cumhurbaşkanımız. Size Cumhurbaşkanımız’ diyorum, çünkü sizin her zaman dediğiniz gibi, biz iki ayrı devlet olsak da bir milletiz" diyerek başlayan Doğan, şunları söyledi "1993’te Azerbaycan’ı parçalanmaktan kurtardınız. Ve bu zor günlerde Azerbaycan’ın bütünlüğünü sağladınız. Asrın kontratını imzalayarak, Azerbaycan’ın dünyayla entegrasyonunu hızlandırdınız. Azerbaycan ile Türkiye arasındaki stratejik işbirliğinin gelişmesine özel önem gösterdiniz." 
     Doğan, Türk Yıldızları’nın geçtiğimiz günlerde Bakü’de yaptıkları gösteriler sırasında 1 milyondan fazla Azerbaycanlının bir araya gelmesinin de "çok büyük bir olay" olduğunu vurgulayarak, şöyle konuştu "Bu gösteri, Türkiye ve Azerbaycan halkları arasındaki ulvi hislerin ve kardeşliğin uyanışının ayani tezahürüdür. Sahip olduğumuz medya kuruluşları, daima iki kardeş ülke arasındaki ilişkilerin geliştirilmesi yönünde çalışmıştır. Bu ilişkilerin daha da geliştirilmesi için çalışmalar sürdürülecektir." 
     
     Rektör Bizim için onur 
     Bakü Devlet Üniversitesi’nde fahri doktora töreni öncesinde konuşan Bakü Devlet Üniversitesi Rektörü Prof. Dr. Abel Meherremov, Doğan’a fahri doktora verilmesinden büyük onur duyduklarını söyledi. Meherremov, Doğan’ın hizmetlerini anlatırken, Azerbaycan medyasının da Doğan başkanlığındaki sözlü ve yazılı basını örnek aldığını anlattı. 
     



 GÜNCEL 






















</TEXT>
</DOC>
