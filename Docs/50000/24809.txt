<DOC>
<DOCNO> 24809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/sondun12.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Nepal'deki saray katliamının nedeni melez bir kadınmış.. 
</HEADLINE>
<TEXT>

     Hindistan basınında, Nepal'deki saray trajedisinin nedeninin, Hint anne ve Nepalli babadan doğan Devyani Rana adlı bir kadın olduğuna dair haberler yer aldı. 
     Katmandu'da meydana gelen, Kral ve Kraliçe ile çok sayıda kraliyet ailesi üyesinin öldürüldüğü olayla ilgili olarak en çok ailesinin karşı çıkmasına rağmen Rana ile evlenmek isteyen Veliaht Prens Dipendra'nın ailesini katlettiği düşüncesi üzerinde duruluyor. Hindustan Times'a göre, Rana, dün öğleden sonra güvenlik nedenleriyle uçakla Nepal'den Hindistan'a gitti. 
     Indian Express gazetesindeki haberde ise, Rana'nın Dipendra ile nasıl tanıştığı anlatıldı. Habere göre, Rana'nın annesi Usha Raje Scindia, Hindistan'ın orta kesimindeki Madya Pradeş eyaletinde yaşayan asil bir aileden geliyor.Devyani Rana'nın babası ise Nepalli asil Rana ailesinden gelen eski Dışişleri ve Maliye Bakanı Paşupati Rana. Rana ailesinden çok sayıda başbakan çıktığı belirtiliyor. 
     Gazeteye göre, öldürülen kral ve 2 kardeşinin de bağlı olduğu Nepal'deki Şah hanedanlığının üyeleri, ülkede istikrarı sağlayabilmek için eşlerini genellikle Rana ailesinden seçiyorlar. Bu durumda mükemmel bir çift oluşturan Prens Dipendra ve Devyani Rana, ilişkilerini gizlemiyor, sık sık Katmandu'daki Kraliyet Sarayı yakınlarındaki bir lokantada pizza yerken görülüyor. 
     Ancak, Hintlilere karşı olan Nepallilerin ülkede sık sık olaylar çıkarttığını belirten Indian Express'e göre, kraliyet ailesi ''Gelecek kraliçenin damarlarında Hintli kanı taşımasının iyi bir fikir olmadığı'' görüşüne vardı. Gazeteye göre, Devyani Rana ile evlenmekte kararlı olduğunu söyleyen Prens Dipendra'ya, babası Kral Birendra ve annesi Kraliçe Aishwarya karşı çıktı ve ona asla kral olamayacağını söylediler. Bunun üzerine anne babası ile kraliyet ailesinden 8 kişiyi otomatik silahla öldüren Prens Dipendra, kendi başına da kurşun sıktı. Trajediden sonra kral ilan edilen Dipendra'nın hala komada olması nedeniyle kral vekilliğine getirilen Prens Gyanendra ise, saraydaki trajedinin, ''otomatik silahın aniden ateş almasıyla meydana gelen bir kaza'' olduğunu söylemişti. 







</TEXT>
</DOC>
