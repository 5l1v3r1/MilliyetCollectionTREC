<DOC>
<DOCNO> 20022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sonspo21.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de galibiyet primine zam geldi 
</HEADLINE>
<TEXT>

     İkinci Futbol Ligi Yükselme Grubu lideri Göztepe'de takipcisi Diyarbakırspor'u 2 golle yenmenin sevinci yaşanırken, Kulüp Başkanı Hamdi Türkmen, ''Şampiyonluğa 1 maç kaldı'' dedi. 
     Göztepe'nin süper lige hakkettiğini, bunu Diyarbakırspor önünde sergilediği oyunla bir defa daha gösterdiğini belirten Türkmen, taraftarlara teşekkür etti. Diyarbakırspor önünde de yine 12 kişi oynadıklarını ifade eden Türkmen, şunları söyledi 
     ''Finallerin takımı olduğumuzu bir defa daha gösterdik. Şampiyon adayları Kombassan Konyaspor'dan sonra Diyarbakırspor'u da 2 maçta mağlup ettik. Şimdi şampiyonlukla, süper ligle aramızda bir 90 dakika kaldı. Bu maçta da Büyükşehir Belediyespor'u mağlup edip hedefimize ulaşacağız.'' 
     Göztepe yönetimi, Diyarbakırspor galibiyet primini maçtan sonra 5 milyar liraya çıkardı. Futbolcuların dünkü mücadelesi ile bunu hakettiğini kaydeden Türkmen, maç sanrasında İzmir Ticaret Odası Başkanı Ekrem Demirtaş'ın verdiği 10 bin dolarlık çekin futbolculara dağıtılacağını bildirdi. 
     
     Tezahürat kavgası 
     Göztepe Başkanı Türkmen, devre arasında DYP Diyarbakır Milletvekili Salih Sümer ile tartıştığını anımsatarak, şöyle dedi 
     ''Ben yaşadışı örgüt ile ilgili tezahüratı önlemeye çalışırken, Sayın Sümer kasıtlı olarak bunu bizim yaptırdığımızı söyledi. Ben de kendisine yanıldığını söyleyip Diyarbakır'da Göztepe taraftarına yapılanları anlattım. Diyarbakırspor'un kardeş kulübümüz olduğunu, 24 Göztepe taraftarının Diyarbakır'da maç sırasında nezarette tutulduğunu, bizim ise 1500 bilet verdiğimizi açıkladım. Bunun üzerine kendisinin milletvekili olduğunu söyledi. Ben de Göztepe başkanı bir vatandaş olduğumu hatırlattım. Diyarbakır'a gelmememi söyledi. Ben de orasının vatanım olduğunu, istediğimi zaman gidelebileceğimi söyledim. Tartışma Valimizin ve Büyükşehir Belediye Başkanımızın arayı girmesi ile sona erdi.'' 
     
     Çalışmaya devam 
     Bu arada Göztepe camiası, Diyarbakırspor galibiyetini gece geç saatlere kadar kutlarken, sarı-kırmızılı takımın futbolcuları bu sabah çalıştı. 
     Ligin bitmediğini, daha 3 puana ihtiyaçları olduğunu belirten Göztepe Teknik Direktörü Ümit Kayıhan, ''Herşey bitmiş değil. Son iki maçımızdan 3 puan almak zorundayız. Rehavete gerek yok. Çalışmalarımız aynı tempoda sürecek'' dedi. 






</TEXT>
</DOC>
