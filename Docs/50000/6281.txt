<DOC>
<DOCNO> 6281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sondun18.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da PDS milletvekilleri hakkında soruşturma 
</HEADLINE>
<TEXT>

     Almanya'da aralarında federal meclis başkan yardımcılarından Petra Blaess'in de bulunduğu Demokratik Sosyalizm Partili PDS 5 milletvekili hakkında toplantı ve gösteri yasasını ihlal etmek suçundan soruşturma başlatıldı. 
     PDS federal meclis grubundan yapılan açıklamada, Petra Blaess, Rolf Kutzmutz, Taeve Schur, Heinrich Fink ve Carsten Hübner hakkında, ''Reichstag'' adı verilen federal meclis binası önünde emeklilik reformunun kabul edilmesini protesto ettikleri için Berlin Emniyet Müdürlüğü Siyasi Şube tarafından soruşturma başlatıldığı belirtildi. Berlin polisinin bu konuda soruşturma başlatmasını eleştiren Hübner, gösteri sırasında kimsenin rahatsız edilmediğini belirterek, bazı muhalefet parti temsilcilerinin benzer amaçlarla aynı yerde yaptıkları gösterilerin cezalandırılmadığına dikkati çekti. 




</TEXT>
</DOC>
