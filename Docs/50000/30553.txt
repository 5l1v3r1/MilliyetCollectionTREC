<DOC>
<DOCNO> 30553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sontur19.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte insanın değeri...Bilirkişi karar verdi "550 milyon lira" 
</HEADLINE>
<TEXT>

     İzmir'de, 2,5 yıl önce yaşanan sel felaketinde sulara kapılarak ölen Mehmet Şencan'ın ölümünden Büyükşehir Belediyesi ve İzsu'yu sorumlu tutan annenin açtığı tazminat davasında, bilirkişi, tazminat miktarını 550 milyon lira olarak hesapladı. 
     İzmir 4.İdare Mahkemesi'nde, anne Münevver Aksipak'ın, Büyükşehir Belediyesi ve İzsu Genel Müdürlüğü aleyhine açtığı 55 milyarlık maddi-manevi tazminat davası ile ilgili bilirkişi raporu tamamlandı. Avukat Necati Özdoğan tarafından hazırlanan raporda, Şencan'ın öldüğünde 14 yaşında bulunduğu hatırlatılarak, yaşama tablosuna göre, muhtemelen 50 yıl daha ömrünün olduğu ve 2048 yılı sonuna kadar yaşayabileceği belirtildi. 
     Raporda, anne Aksipak'ın baktığı Şencan'ın, 2010 yılından itibarengelir getirmeye başlayacağı ve annenin ömrünün de 2016 yılında son bulacağı hesaplanarak, şu bilgilere yer verildi 
     ''Ölenin, annesine, 2012 yılı sonuna kadar gelirinin yüzde 40'ı oranında, 2013 yılı başından itibaren kendisinin evleneceği ve çocukları olacağı, giderek masrafının ve annesine vereceği paranın azalacağı gözönüne alınınca, 2016 yılı sonuna kadar annesine vereceği destek oranının yüzde 25'e düşeceği hesaplaması yapılmıştır.'' 
     Hesaplamada, 1998 yılı ve sonraki yıllardaki asgari ücret baz alınırken, annenin, çocuğuna harcayacağı bakım ve yetiştirme masrafının 3 milyar 292 milyon 594 bin 624 lira olduğu, ölenin gelire girdiğinden itibaren annesine yapacağı yardım miktarı ise 3 milyar 843 milyon 550 bin 881 lira olarak belirlendi. 
     Raporda, bu durumda annenin, 550 milyon lira zararı bulunduğu ve destek tazminatı olarak 550 milyon 956 bin 257 lira isteyebileceği belirtildi. 
     Olayın geçmişi 
     Nene Hatun Lisesi İngilizce Hazırlık Sınıfı öğrencisi Mehmet Şencan, 1998 yılı Kasım ayında meydana gelen sel felaketinde, yoldan karşıya geçmeye çalışırken, sulara kapılıp, park halindeki bir otobüsün dingiliyle logar kapağı arasında sıkışarak hayatını kaybetmişti. 14 yaşındaki oğlunun ölümünden Büyükşehir Belediyesi ve İzsu Genel Müdürlüğü'nü sorumlulu tutan anne Münevver Aksipak, 55 milyar lira maddi ve manevi tazminat davası açmıştı. 
     







</TEXT>
</DOC>
