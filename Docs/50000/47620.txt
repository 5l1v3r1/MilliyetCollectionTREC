<DOC>
<DOCNO> 47620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/guncel/gun02.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilerini hastanelik etti 
</HEADLINE>
<TEXT>

Adana’da bir ilköğretim okulu müdür yardımcısı, 8. sınıftan 3 öğrencisini otomobilini çizdikleri gerekçesiyle öldüresiye dövdü. Dayak Adli Tıp raporuyla belgelendi 
     Murad DOĞUKANLI ADANA DHA 

     Adana’da Barbaros İlköğretim Okulu Müdür Yardımcısı Ethem İlbars, 8. sınıf öğrencileri Abdullah Altun, İbrahim Yatan, Deniz Doğan’ı kravat takmadıkları ve otomobilini çizdikleri gerekçesiyle hastanelik etti. 
     Öğrenciler, babalarıyla polise başvurarak İlbars’tan şikayetçi oldu. Bunun üzerine önce Adana Numune Hastanesi’ne gönderilen üç öğrenci Adli Tıp Kurumu’na sevkedildi. Muayenelrinde vücutlarında dayak nedeniyle çürükler belirlenen Doğan’a iki, Altun ve Yatan’a üçer gün rapor verildi. 
     
     Müdür seyretti 
     Öğrencilerden Abdullah Altun dayak olayını şöyle anlattı 
     "Sıcaktan bunaldığımız için kravatlarımızı çıkarmıştık. Sınıfa girdiğimizde Ethem öğretmen, İbrahim’i kravatsız olduğu için dövüyordu. Bu sırada Deniz ile benim de kravatsız olduğunu görünce hepimizi dövdü. Son derste tekrar sınıfa girip Müdür Battal Büyükikiz’in odasına gitmemizi istedi. Müdürün odasına girdiğimizde tekme tokat saldırdı. Söyleyin, otomobilimi hanginiz çizdi ’ diye bağırıyordu. Yapmadığımızı söyleyince daha şiddetli saldırdı. Müdür, oturmuş dayak yememizi izliyordu. Bu sırada Müdür Başyardımcısı Üzeyir Erdoğan odaya girmese bir yerimizi kıracaktı." 
     Çocukların babaları, dayakçı öğretmene tepki göstererek, "Hangi yüzyılda yaşıyoruz Çocuklarımızı dayak için değil, eğitim için okula gönderiyoruz" dedi. 
     Müdür Büyükikiz, iddiaları yalanladı. Müdür Yardımcısı İlbars ise, "Otomobilimi çizdiklerini görenler var. Kızdım, ama şiddete başvurmadım. Öğrenci psikolojisi bu. Biz çocuklarımızı seviyoruz" diye konuştu. 
     



 GÜNCEL 


















</TEXT>
</DOC>
