<DOC>
<DOCNO> 4380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/dunya/dun01.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Füze sistemi Irak’a karşı’ 
</HEADLINE>
<TEXT>

Amerikan Savunma Bakanı Rumsfeld, Ulusal Füze Savunma Sistemi’nin Irak, Kuzey Kore ve İran gibi ülkelere karşı yapılmakta olduğunu açıkladı 
     DIŞ HABERLER SERVİSİ 

     ABD Savunma Bakanı Donald Rumsfeld, Bush yönetiminin, Kuzey Kore, İran ve Irak gibi ülkelerden gelecek tehditlere karşı ulusal füze savunma sisteminde kararlı olduğunu açıkladı. Rumsfeld, "Ruslar, füze savunma sisteminin kendilerine karşı bir tehdit olmadığını anlamalı. Bu meseleyi halledebileceğimizi düşünüyorum" dedi. Rusya ile ABD arasında 1972'de imzalanan Anti - Balistik Füze Antlaşması ABM konusunda Kongre'de yaptığı konuşmada, "Tarihi oldu" diyen Rumsfeld, basın toplantısında da aynı görüşü yineledi. Rumsfeld, "Bu anlaşma çok uzun yıllar önce imzalandı, modası geçti. Şimdi çok farklı bir dünyada yaşıyoruz. Sovyetler Birliği gitti. ABD'nin yüzyüze kaldığı temel tehditler, Sovyetler Birliği ile stratejik nükleer alışveriş korkusunu içermiyor" diye konuştu. 
     
     Zaman belli değil 
     Rumsfeld, ulusal füze savunma sisteminin ne zaman kurulabileceğine ilişkin bir soruya ise "Kendimi zamanla sınırlamak istemiyorum" yanıtını verdi. Rusya, Çin ve Avrupa ülkelerinin birçoğu, nükleer silahlanma yarışını artıracağı ve ABM antlaşmasına aykırı olduğu gerekçesiyle ABD'nin projesine karşı çıkıyor. 
     


 DÜNYA 













</TEXT>
</DOC>
