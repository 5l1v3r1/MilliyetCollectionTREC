<DOC>
<DOCNO> 40020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/sontur07.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Bakan Aydın'ın dikkatini çektim" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, Bayındırlık ve İskan Bakanlığı'nın çeşitli birimlerinde Ankara DGM Cumhuriyet Savcısı tarafından yürütülen ''vurgun'' operasyonun sonuna kadar sürdürülmesi ve kendisine bakanlıkça her türlü kolaylığın sağlanması gerektiğine inandığını bildirdi. 
     MHP, Merkez Yönetim Kurulu MYK üyeleri ve il başkanları Kızılcahamam Patalya Oteli'nde biraraya geldiler. 
     Bahçeli, MYK toplantısı öncesi yaptığı konuşmada, Bayındırlık ve İskan Bakanlığı'nda sürdürülen ''vurgun'' operasyonu hakkında açıklamalarda bulundu. 
     Bahçeli, bir gazetecinin "Bayındırlık Bakanlığı'ndaki yolsuzluk iddialarının ardından Bakan Aydın'ı uyarıp uyarmadığı yönündeki sorusunu, "basında yer aldıktan sonra dikkatlerini çektim" şeklinde yanıtladı. Bahçeli, aynı konuya ilişkin bir başka soruya ise, "Koray Aydın'ın istifasını isteyenler kendi partileriyle uğraşsın" dedi. 
     Bahçeli, Başbakan Bülent Ecevit'ten bütün kamu kurum ve kuruluşlarında 57. Hükümet Dönemi'ni de kapsayacak şekilde Başbakanlık Teftiş Kurulu'nu talimatlandırarak, Başbakanlığa ve bakanlıklara intikal eden her türlü ihbar ve şikayeti değerlendirmelerini istedi. Bahçeli, Bayındırlık ve İskan Bakanı Koray Aydın'ın özel ticareti ile ilgili bir soru üzerine de, ''Sayın bakanımızın kendi özel ticareti ile ilgili durumunu düzelteceğine inanıyorum'' dedi. 
     Devlet Bahçeli, devleti yolsuzluklardan temizlemek mecburiyetinde olduklarını belirterek, bu nedenle yolsuzluk ve yozlaşmanın içerisinde her kim olursa olsun ortaya çıkarılması, nereye uzanırsa uzansın orada bitirilmesinin kendileri için vazgeçilmez olduğunu söyledi. 
     MHP Genel Başkanı, Devlet Bakanı ve Başbakan Yardımcısı Devlet Bahçeli, Bayındırlık ve İskan Bakanlığı'nda ortaya çıkan ve kökü geçmiş yıllara dayanan çirkin ve kabul edilemez ilişkiler, yolsuzlukla mücadelenin ne kadar vazgeçilmez olduğunu bir kez daha gösterdiğini belirterek, ''Yargı kararları ve delillerle sabit olmadıkça kimsenin peşinen suçlu ilan edilmesine izin vermeyeceğimiz açıktır'' dedi. 
     Bahçeli, ''Vurgun'' operasyonu ile bir siyasi kampanya mesajı alıp almadığına ilişkin bir soru üzerine, 22 Ağustos tarihinden bu yana basının takip edilmesi halinde belli tespitlere ulaşılabileceğini söyledi. Bahçeli, bu konudaki görüşünün sorulması üzerine ''Biraz abartılarak'' gidildiğini kaydetti. Bir gazetecinin daha önce ''Siyasi bir koku sezersem bunu affetmem'' yönünde bir ifadesinin olup olmadığı yönündeki sorusuna Bahçeli, ''Önünde ve arkasında herhangi bir siyasi amaçla bir tavır görür veya hissedersem affetmeyeceğimi ifade ettim'' karşılığını verdi. 
     Bahçeli şu ana kadar böyle bir kanaate ulaşıp ulaşmadığına ilişkin bir soru üzerine ise konunun şu an hazırlık soruşturması aşamasında olduğunu anımsattı. Bahçeli, çok soğuk kanlı ve sabırla hareketlerini belirlemeye çalıştıklarını ve herkese de bu aşamada bunu tavsiye ettiklerini bildirdi. 
     Bahçeli, ''Affetmem demeniz, hükümetteki durumunuzu tartışılır hale getireceğiniz anlamına mı geliyor '' sorusuna ''Onu da bize bırakınız'' diye yanıtladı. 
     Soruşturmanın selameti açısından Aydın'ın istifa etmesi yönünde bazı görüşler bulunduğu anımsatılarak, kendisinin buna katılıp katılmadığının sorulması üzerin de Bahçeli, böyle bir yoruma varmanın şimdilik erken olduğunu ifade etti. Bahçeli, MHP'nin üzerine düşen her şeyi yapacağını bildirdi. Bahçeli, bir gazetecinin ''Siz sayın savcının iddianamesinin tamamlanması mı bekliyorsunuz '' sorusunu, ''Hazırlık soruşturmasının tamamlanmasını bekliyoruz'' diye yanıtladı. 
     Bakan Aydın'ın ticari durumu ile ilgili düzeltme yapması konusunda Aydın ile görüşüp görüşmediği yönündeki bir soruya Bahçeli, ''Basında yer aldıktan sonra dikkatlerini çektim'' karşılığını verdi. 
     
     Onlar kendi partileri ile meşgul olsunlar 
     Bazı MHP'lilerin Aydın'ı istifa etmesi yönündeki görüşlerinin basında yer aldığını anımsatarak, bunun doğru olup olmadığını sorması üzerine Bahçeli, ''Onlar kendi partileri ile meşgul olsun'' dedi. Aynı gazetecinin sorusunu tekrarlaması üzerine Bahçeli, ''Hayır'' yanıtını verdi. 
     Bahçeli, Aydın'ın bakanlığı sürerken şirketlerinin faaliyetlerinin sürmesinin etik olup olmadığı yönündeki bir soruya ''MHP olarak daha önce ifade ettiğimiz görüşlerimiz vardır. 'Ya ticaret ya siyaset' demiştik. Ancak, Sayın Bakanımızın ticari işletmeleri olmasına rağmen,aktif bir ticari eylem içerisinde olmasına dair bir işaret yoktur'' karşılığını verdi. 
     Toplantıda Koray Aydın'ın bulunmamasının nedeninin sorulması üzerine Bahçeli, biraz sonra gelebileceğini söyledi. Bahçeli, ''vurgun'' operasyonu ile birlikte MHP'nin temiz siyaset imajının zedelenip zedelenmediğinin sorulması üzerine de ''Hayır. Daha sonuçlanmamış bir konuda partiyi zedelemek kirletmek, lekeletmek böyle şeyler düşünmek milliyetçi hareketin izin vermeyeceği şeylerdir'' dedi. 
     
     Garih cinayeti 
     Bahçeli, konuşmasında, işadamı Üzeyir Garih'in öldürülmesi, ardından yaşanan gelişmeleri ve ''vurgun'' operasyonunu değerlendirdi. Garih'in yakınlarına başsağlığı dileyen Bahçeli, canilerin en kısa sürede yakalanarak, adalete tevdi edileceğinin bilinmesini istedi. 
     Güvenlik güçlerinin ve medyanın ''ağız birliği etmişcesine'' kesin delillere ulaşılmadan 13 yaşındaki bir çocuğu bir takım söylentilerden hareketle Garih'in katili ilan ettiklerini ifade eden Bahçeli, yargı kararı ile kesinleşmedikçe insanların suçlu ilan edilmesinin demokrasinin insan haklarının ve hukukun üstünlüğünün hiçe sayılması anlamını taşıdığını söyledi. Güvenlik güçleri ve medyanın bu noktada büyük bir hassasiyet sergilemesinin şart olduğuna işaret eden Bahçeli, kamuoyunu aydınlatıcı bilgilerin verilmesinin önemli olduğunu, ancak bu bilgilerin mutlaka doğru olmasının çok daha büyük önem taşıdığını ifade etti. 
     Bu olayda medyanın iyi bir sınav veremediğini savunan Bahçeli, şöyle devam etti 
     'Ülkemizde son yıllarda pek çok olayda yaşanan, sorumluluktan uzak, insanların hayatlarının geri kalanını olumsuz etkileyebilecek bu tavırların sona erdirilmesi kaçınılmaz hale gelmiştir. Burada da öncelikli güvenlik güçlerinin kendilerinin gözden geçirmeleri ve kamu gücünün suiistimali anlamlarını taşıyacak olayların içinde yer almamaları esastır. 
     Türk kültürünün 500 yılda yarattığı bir hoşgörü ikliminin sembolü olan Sayın Garih'in hunharca katledilmesi ile gözler önüne gelen bir d iğer husus ise ülkemizde yoksulluğun ve gelir dağılımı adaletsizliğinin soğuk yüzüdür. 
     Halen firarı sanık olarak aranan gencin ve olayda adı geçen bayanın, yetişme şartları, eğitimsizlikleri ve geldikleri ailelerin sosyo-ekonomik şartları bir anlamda Türkiye'nin önündeki temel meseleleri de özetlemektedir.'' Bahçeli, sosyal yardımlaşma ve dayanışmanın en büyük erdemler arasında yer aldığı yapıdan, umursamayan, kendisinden başkasının sorunlarını görmeyen, bencil ve çıkarcıların egemen olduğu bir yapıya doğru gidişin doğal sonuçları olarak ortaya çıkan bu durumun, bütün kamuoyu vicdanını sızlattığını söyledi. Yoksulluğun sadece bir ekonomik mesele değil, bir toplumsal felaket olduğunu kaydeden Bahçeli, bu felakete karşı topyekün bir mücadele stratejisi geliştirme mecburiyetinin bulunduğunu belirtti. Bahçeli, topluma düşen öncelikli görevin olayın polisiye ve magazinel boyutlarından sıyrılarak toplumsal yönlerine değinebilmek olduğunu ifade etti. 
     
     
     
     






</TEXT>
</DOC>
