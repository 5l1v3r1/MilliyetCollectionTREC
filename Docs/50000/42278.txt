<DOC>
<DOCNO> 42278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/yasam/yas05.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk savaşa hazırlanıyor 
</HEADLINE>
<TEXT>

Washington ve New York'taki saldırıların ardından paniğe kapılan Los Angeles halkı, kentteki kurşun geçirmez yelek, gaz maskesi, ilkyardım çantası ve erzağa akın etti... 
     DIŞ HABERLER SERVİSİ 

     Terörist saldırıların ardından, korkuya kapılan ve Üçüncü Dünya Savaşı'nın çıkacağından endişe duyan Los Angeles halkı, erzak ve gaz maskesine hücum ediyor. 
     Can kurtarma malzemeleri satan mağaza sahibi Peter Kalaycıyan, bazı müşterilerinin, New York ve Washington'da olan bitenlerin yeni bir savaşa yol açacağı endişesiyle kurşun geçirmez yelek ve gaz maskesi satın aldığını söyledi. 
     Kalaycıyan, "Birçok kişi, saldırıların sorumlularının bulunmasının ardından buna karşılık vereceğimizi ve karşılık verince de yeni saldırılara maruz kalacağımızı düşünüyor. Doktor, avukat ve polis müşterilerim yeni saldırı endişesiyle bıçak, kurşun geçirmez yelek ve kask satın alıyor. Şimdiye kadar 600 gaz maskesi sattık" diye konuştu. 
     İlkyardım çantasının en çok aranan malzemelerden olduğunu belirten Peter Kalaycıyan, "Çoğu kişi, büyük bir felaket olması durumunda hastanelerin dolu olacağı gerekçesiyle ilkyardım malzemeleri alarak böyle bir felakate hazır olmak istiyor. Eczaneler de dolup taşıyor" diyerek, son 3 günde bu tür malzeme satışının 10 kat arttığını söyledi. 
     Askeri malzeme satan Ned Escaip de elinde hiç gaz maskesi kalmadığını belirtirken, bazı komik taleplerle karşılaştığını kaydederek, "Orta yaşlı bir kadın gaz maskesi almaya geldiğinde köpekleri için de gaz maskesi satılıp satılmadığını sordu" dedi. Genellikle deprem felaketine hazırlıklı olan Los Angeles halkının, saldırılardan sonra temel ihtiyaç maddelerine de rağbet ettiği, litrelerce su, konserve ve benzer dayanıklı gıda ürünlerini satın aldığı belirtildi. 
     



 YAŞAM 















</TEXT>
</DOC>
