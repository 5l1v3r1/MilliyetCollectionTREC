<DOC>
<DOCNO> 27056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sonspo01.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Başkanı Süren "Bana verilen destek çok önemli" 
</HEADLINE>
<TEXT>

     Galatasaray Kulübü Yönetim Kurulu'nun, divan kurulu toplantısının ardından gerçekleştirdiği toplantıda ''devam'' kararı çıkmadı. 
     Divan kurulu üyelerinin talebi üzerine, olağanüstü genel kurul kararını yönetim kurulu üyeleriyle tekrar tartışacağını söyleyen Başkan Faruk Süren, yönetim kurulu toplantısı sonrasında yaptığı açıklamada, divan kurulu üyelerinin kendisine ve yönetim kuruluna verdiği desteğin çok önemli olduğunu söyledi. 
     Kulübün ileri gelenleriyle ve yönetici arkadaşlarıyla bir kez daha görüşeceğini ifade eden Süren, bu konuda henüz bir karar almadıklarını, 1-2 gün içinde her şeyin belli olacağını bildirdi. 
     Başkan Süren, Galatasaray'ın sağlıklı bir şekilde yoluna devam etmesinin önemli olduğunu vurgulayarak, bunun için gerekeni yapacaklarını sözlerine ekledi. 






</TEXT>
</DOC>
