<DOC>
<DOCNO> 25131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sondun03.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Endonezya'da 8 bin polis ve askerden, Devlet Başkanı'na protesto eylemi 
</HEADLINE>
<TEXT>

     Endonezya'nın başkenti Cakarta'da 8 bin kadar polis ve ordu mensubu, Devlet Başkanı Abdurrahman Vahid'in polis şefini azletme kararına karşı gösteri yaptı. 
     Cakarta'da geçen hafta yapılan G-15 doruğu ve parlamentonun güvenliğini sağlayan birliklerde ''içtima'' yapma gerekçesiyle düzenlenen toplantı, Başkan Vahid'e karşı ''gövde gösterisi''ne dönüştü. 
     Başkanlık sarayı yakınlarındaki meydanda yapılan ''sayımdan'' sonra konuşan Cakarta Emniyet Müdürü General Süfyan Yakup, ordu ve polis teşkilatından ''birlik'' olmalarını istedi. Vahid tarafından azledilen Polis Şefi General Suroyo Bimantoro'nun hala kendilerinin şefi olduğunu söyleyen Yakup, ''Bu toplantı onun talimatıyla yapılmaktadır'' dedi. 
     General Bimantoro ''gövde gösterisi''ne katılmadı. 
     Vahid tarafından geçen Cuma istifası istenen Bimantoro, bunu kabul etmemiş, 100'den fazla general de hafta sonunda Vahid'in bu isteğine karşı çıkmıştı. 
     Yolsuzlukla suçlanan Vahid hakkındaki azil süreci işliyor. Vahid'i azletme yetkisine sahip Halk Danışma Meclisi'nin Ağustos başında toplanması bekleniyor. 






</TEXT>
</DOC>
