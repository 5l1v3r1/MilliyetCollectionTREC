<DOC>
<DOCNO> 42164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/soneko12.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz özel okulları vurmadı... 
</HEADLINE>
<TEXT>

     Özel Okullar Derneği 2. Başkanı Cem Gülan, ekonomik krizin İstanbul'daki özel okulları etkilemediğini belirterek, ''Bunda gerek fiyat politikası, gerekse devlet okullarında sınıfların kalabalık olmasının büyük etkisi var'' dedi. 
     Gülan, okulların açıldığı, ancak kayıtların devam ettiği bu günlerde özel okullara talebi değerlendirdi. 
     İstanbul'daki özel okullara kayıtların henüz sona ermediğini hatırlatan Gülan, ancak özellikle lise sınıflarına geçişler ile hazırlık sınıflarına kayıtların beklenenin üzerinde gerçekleştiğini bildirdi. Gülan, ilköğretim 1. sınıflarda kayıtların geçen yıllara göre düşük olduğunu anlatarak, bunda ekonomik krizin etkili olabileceğini söyledi. Okullardaki öğrenci mevcudunun azalmadığına da işaret eden Gülan, liselere olan ''beklenmedik talebi'' ise şöyle açıkladı ''Bunda, devlet okullarındaki yoğunluk, kalabalık sınıflar ile bir kısım okulların yüksek bağışlar istemesi ve velilerin 'bu bağışı verdikten sonra özel okula da gönderebilirim' düşüncesi etkili oldu. Birçok okul süper liseye dönüştü. Onlar da not ortalamasıyla öğrenci alıyor. Klasik liseler çok azaldığı için bazı okullarda sınıflar çok kalabalık. Bu nedenlerle veliler, hazırlık ve lise sınıflarında özel okullara yöneldiler.'' 
     Gülan, ayrıca özel okulların uyguladığı fiyat politikasının da bunda etkili olduğunu ifade ederek, şunları söyledi 
     ''Ekonomik kriz İstanbul'daki özel okulları etkilemedi. Bunda gerek fiyat politikası, gerekse devlet okullarında sınıfların kalabalık olmasının büyük etkisi var. Bu yıl fiyatlar belirlenirken 'enflasyon yüzde 49, bunu aşmayın' dedik. Üyelerimizin yüzde 92'si buna uydu.'' 






</TEXT>
</DOC>
