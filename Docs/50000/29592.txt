<DOC>
<DOCNO> 29592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/magazin/amag.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeli yakınlaşma 
</HEADLINE>
<TEXT>
Eros’un oku yaydan çıktı 
Eros Ramazzotti, tekne gezintisinde beğendiği manken Güzide Duran’ı önce yemeğe, sonra İtalya’ya davet etti... 
     SERDAR BENLİ 

     Aria’nın sponsorluğunda konser vermek üzere İstanbul’a gelen ünlü İtalyan şarkıcı Eros Ramazzotti, önceki gece özel bir yatla Boğaz’ı gezdi. 
     Manken Ebru Şallı’yı bu davette görmek isteyen ama ret’ yanıtı alan Ramazzotti’nin, 50 kişinin katıldığı Boğaz turunda gözdesi, bir başka ünlü manken Güzide Duran oldu... 
     Ramazzotti’nin gözü tekneye adım atar atmaz Güzide Duran’a takıldı. Ünlü şarkıcı, hiç kimseyle selamlaşmadan Duran’ın yanına gitti, kendini tanıtıp seksi mankeni yanaklarından öptü. 
     
     Birlikte 1 saat geçirdiler... 
     Gezi boyunca Duran’ın yanında oturan Ramazzotti, "Sana bakmak, yakın olmak için burada oturmuyorum. Yarın akşam konserim var. Sesim kısılmasın diye burayı tercih ettim" gibi esprili komplimanlar yapmaktan da geri kalmadı. 
     Ramazzotti ve diğer konuklara Boğaz turu attıran yat, sonra Çırağan Sarayı’na demirledi. Geziye katılanlar yattan inip topluca China White’a geçerken Güzide Duran, kendisini yemeğe davet eden Ramazzotti ile Çırağan’da kaldı. Burada Ramazzotti’yle baş başa yemek yiyen manken, 1 saat sonra China White’a tek başına gitti. Duran’dan 20 - 25 dakika sonra da ünlü şarkıcı China White’taki davete katıldı. 
     
     Sevgilisiyle arası açıldı 
     Gecenin ilerleyen saatlerinde China White’a, Tarkan’ın yapımcısı Mehmet Söğütoğlu ile Duran’ın sevgilisi Hamdi Şütşurup geldi. Şütşurup, sevgilisi ile ayrılmak isteyince yanlarına gelen Ramazzotti, Duran’ın kendisiyle gelmesini istedi. Teklife rağmen sevgilisiyle giden mankenin, Ramazzotti yüzünden tartıştığı sevgilisinden ayrıldığı belirtildi. 
     Duran, kendisine "Türk kızları bu kadar güzel miydi " diye iltifat eden Ramazzotti’nin "İtalya’ya gelip Milano’da mankenlik yapmak istemez misin " teklifinde bulunduğunu söyledi. 
     
     Michelle çok kıskanç 
     EROS Ramazzotti’nin güzel eşi top model Michelle Ramazotti’yi daha önce Zeki Triko için mankenlik yaptığı dönemden tanıyanlar, kendisinin çok kıskanç olduğunu bildirdi. Öyle görülüyor ki okunu yaydan çıkaran Eros, manken Güzide Duran’la Çırağan’da yaşadığı İstanbul kaçamağının faturasını çok ağır ödeyecek. 
     
Konser öncesi tedbir kararı      NURDAN AKINER 

     ALİ Sami Yen Stadyumu’nda 40 bin kişiye seslenen Eros Ramazzotti’nin konserine uluslararası müzik eserlerini koruyan MESAM ihtiyati tedbir kararı aldırdı. Tedbir kararı tebliği, organizasyonu düzenleyen Ahmet San’ın asistanı Çağrı Günal’a konser başlamadan 1.5 saat önce yapıldı. MESAM Vekili Avukat Ejder Karan, ilk kez bir konsere yönelik tedbir kararı aldıklarını belirtti. 
     KARAN, tedbir kararının nedenini şöyle açıkladı "Konseri düzenleyenlerin, MESAM ile telif sözleşmesi yapıp izin alması gerekiyordu. Ramazzotti bu şarkıları seslendirirse, Aria, San Prodüksiyon ve stadyum yetkilileri hapis cezası alacak. Repertuvarı değiştirirlerse tazminat davasıyla yargılanacaklar." Ramazzotti ise, repertuvarında değişiklik yapmadı. 
     



 MAGAZİN 












</TEXT>
</DOC>
