<DOC>
<DOCNO> 8841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/yazar/bila.html </URL>
<DATE> 2001/02/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İki nokta, üç girişim 
</HEADLINE>
<TEXT>

     Krizin dövizin serbest bırakılmasıyla sonuçlanması, yeni ekonomi politikası ve yönetimiyle ilgili tartışmaları gündeme getirdi. Başbakan Ecevit ve Başbakan Yardımcısı Yılmaz, yeni bir ekonomi yönetimi konusunda mutabakata varıldığını açıkladılar. Ankara bu yöndeki kararların oluşturulacağı toplantılara başladı. 
     Bunlar krizin sonuçları. 
     Ancak krizi tetikleyen olayın, Milli Güvenlik Kurulu'nda Cumhurbaşkanı Sezer'le Başbakan Ecevit arasında yaşanan gerginlik olduğu biliniyor. Bu olay geride kalmış gibi gözükse de iki nokta açıklığa kavuşmadan gündemden düşmeyecektir. 
     Bu iki konu şudur 
     1- Beyaz Enerji operasyonu, 
     2- Halk Bankası'yla ilgili iddialar. 
     Sezer ile Ecevit arasındaki gerginliğin Beyaz Enerji ve Halk Bankası'yla ilgili iddialardan kaynaklandığı öne sürülüyor. Kamuoyu, Sezer'in Ecevit'e yüklenmesinin nedeni olarak Çankaya'da oluşan ve hükümetin bu iki konuyu araştırmakta yavaş davrandığı, hatta ilgilileri koruduğu yönündeki yargıyı gösteriyor. 
     Başbakan Ecevit'in, Beyaz Enerji operasyonuyla ilgili olarak Enerji ve Tabii Kaynaklar Bakanı Cumhur Ersümer'i, Halk Bankası'yla ilgili olarak Başbakan Yardımcısı Hüsamettin Özkan'ı koruduğu öne sürülüyor. 
     Kamuoyu, Çankaya'daki bu yargıyı paylaşıyor ve Cumhurbaşkanı Sezer'e destek veriyor. 
     Ecevit, Özkan ve Ersümer'i koruyor mu 
     Dürüstlüğüyle bilinen Ecevit'in kamuoyundaki bu soru işaretlerini gidermesi için yapması gereken üç girişim var 
     1- Beyaz Enerji operasyonuyla ilgili olarak detaylı bir yeni brifing almak ve Enerji Bakanı Ersümer'in olayla ilgisi ve sorumluluğu olup olmadığının saptanması için gerekirse yeni bir araştırma başlatmak. Bu konuda devam etmekte olan soruşturmayı derinleştirmek için savcılara ve yargıya destek olarak işin hızlandırılmasını sağlamak. 
     2- Halk Bankası'yla ilgili iddiaları yeniden inceletmek. Halk Bankası'nın verdiği ve politik nitelikli olduğu kuşkusu taşıyan kredileri özel olarak incelemeye aldırmak. Murat Demirel ve Egebank'la ilgili olarak Halk Bankası'ndan verilen kredilerin durumunu ve verildiği tarihlerle, onay verenleri belirlemek. Bu konuda Başbakan Yardımcısı Hüsamettin Özkan'ın sorumluluğu bulunup bulunmadığını saptamak. 
     3- Cumhurbaşkanı Sezer, Halk Bankası'nı Devlet Denetleme Kurulu'na inceletmeye başladığına göre, bu konuda Sezer'in elindeki bilgi ve belgeleri isteyip gereğini yapmak. Halk Bankası'yla ilgili olarak daha önce Başbakanlık Yüksek Denetleme Kurulu tarafından yapılan incelemeleri ve bu banka sorumlularıyla ilgili olarak düzenlenmiş olan raporları istetip, yeniden incelemek. 
     Atılacak bu üç adım, Çankaya ile hükümet arasındaki gerginliği ortadan kaldıracağı gibi, kamuoyundaki soru işaretlerini de giderecektir. 
     Yoksa işin aslı tam ortaya çıkmadan, iddialar ciddi biçimde araştırılmadan yola devam edilirse, kamuoyunda oluşan yargı silinmeyecektir. 
     
     





Bugün dündür... 


İki nokta, üç girişim 


Beni hiç ilgilendirmez 


'Reçete'yi değil, kafaları değiştirmeye bakalım 


Kıskaçtan çıkmak 


Uçuruma krallık kurmak 


Vehbi Bey'in eğitim aşkı 


İçeride kaos sınırda savaş 


ABD desteğinin anlamı... 


Televoleci ekonomist Gani Bey’den pazar ekonomisi 


Sierra Maestra Dağları... 


Yemez de, yedirmez de 


Revizyon çözüm mü 


İsimleri önemli değil 


Borsamız şimdi yabancıya cazip 


Benim gözüm yarınki MGK'de 


"Vatandaş sakin ol" 


</TEXT>
</DOC>
