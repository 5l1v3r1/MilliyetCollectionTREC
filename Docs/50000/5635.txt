<DOC>
<DOCNO> 5635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sonspo05.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da moraller bozuk 
</HEADLINE>
<TEXT>

     Bursaspor deplasmanından 4-2'lik yenilgi ile dönen Trabzonspor'da moraller bozuk. Kulüp Asbaşkanı Ömer Gürsoy, A.A muhabirine yaptığı açıklamada, Bursaspor karşısında takımın iyi bir futbol ortaya koyamadığını belirterek, ''Bu maçta takımı tanıyamadım'' dedi. 
     Gürsoy, yönetim kurulu olarak bordo-mavili kulüpte 1 ayı aşkın bir süredir görev yaptıklarını da hatırlatarak, ''Üzerimizde kara bulutlar dolaşıyor. Bunları tespit edip, dağıtmaya çalışacağız'' diye konuştu. 
     Görevde bulundukları süre içinde, takımın Galatasaray ile yaptığı kupa maçında ardında Bursasporla ligde yaptığı maçtan da yenilgi ile ayrılmasının kendilerini çok üzdüğünü kaydederek, şöyle devam etti 
     'Ne yazık ki, Türkiye'de kulüp yöneticiliği saha sonuçları ile ölçülüyor. Eğer bu iki karşılaşmayı alsaydık, bu galibiyetler moral açısından bize büyük katkı sağlayacak ancak kulüpteki kurumsal sorunları çözmeyecekti. Sadece bu konuda bir yardımcı olacaktı. Yönetim kurulu olarak, teknik heyetin yanında olacağız, onlara moral vereceğiz.'' 
     Asbaşkan Gürsoy, teknik direktör Sadi Tekelioğlu'nun Bursaspor yenilgisi sonrasında, takımda bazı futbolcuları suçlayıcı yönde yaptığı açıklamalara da katıldığını da belirterek, ''Maçı izlemeyen kişiler, Tekelioğlu'na bu konuda hak vermeyebilirlerdi, ancak gerçekten takım kötü oynadı. Sadi hocanın yaptığı açıklamalar A'dan Z'ye doğruydu'' diye konuştu. 
     Asbaşkan Ömer Gürsoy, hiç kimsenin Trabzonspor yönetimin bir yere çekemeyeceğini de kaydederek, ''Önümüze haciz gibi, bazı engeller de koyuluyor. Yönetim kurulu olarak bu konularda adalete müracaat edeceğiz. Kimse bizi yıldıramayacak'' diye konuştu. Yine de aldıkları yenilgi sonrası bir mazeret aramadıklarını kaydeden Gürsoy, ''Kulüp içindeki sorunları bir bir aşacağız ve Trabzonspor'a güzel günler yaşatacağız'' dedi. 




</TEXT>
</DOC>
