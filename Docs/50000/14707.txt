<DOC>
<DOCNO> 14707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/spor/spo05.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BÜYÜLÜ TÜRKLER 
</HEADLINE>
<TEXT>

G.Saray'ın, Real Madrid zaferi yine Avrupa'da büyük yankı buldu. Futbolun güçlü ülkeleri, Cim - Bom'un yarı final şansını güçlendirdiği görüşünde birleştiler 
İSPANYA BASINI      AS "Yıkıldılar, Çöktüler. Realliler, birinci yarı futbol resitali verdiler, ikinci yarı sırt üstü yatıp rakibin resitalini izlediler." 
     MARCA "Ali Sami Yen'de kabus gecesi. Galatasaray bu sonuçla Barnabeu'ya çok daha canlı gelecek. Sarı - Kırmızılılar ikinci yarı sahayı otoyola çevirdiler. Real Madrid gibi bir takım skor avantajının üzerine yatmaz." 
     EL MUNDO DEPORTİVO "Cehennemde çıplak ayakla gezilmez. Galatasaray, Real'i sahada felç etti. Fanatikler tribünde değil, sahadaydı." 
     SPORT "Boynu bükükler. Real Madrid'in benzininin tükenmekte olduğunu bu şampiyonaya başlarken belirtmiştik. Süper benzin alıp depoyu doldurun demiştik. Sözümüzü dinletemedik." 
     
İTALYA BASINI      LA GAZZETTA DELLO SPORT "Büyülü Türkler ve nostalji. Real, kendi seyircisi önünde Galatasaray'ı 2 - 0'la gömüyor gibiydi. Ama tarihi yazmak için her şeyin sonunu beklemek gerekiyor. Eski bir Osmanlı atasözü olmayacak, ama İstanbul'da yasa kutsal. Ve bu şekilde sahaya bir başka takım çıktı. Collina'nın verdiği penaltı doğruydu." 
     TUTTO SPORT "Galatasaray çok büyük işi, iyi bir şekilde bitirdi. Tarihe geçecek bir zafer. 4 - 2 de olabilirdi, ama İstanbul'da bu galibiyet yine de büyük coşkuyla kutlanıyor. Collina milimetrik ofsaytı gördü. 18 Nisan'a kadar yarı final için hiçbir şey belli olmayacak." 
     CORRİERA DELLO SPORT "Galatasaray, Türk işi yapıyor. İlk yarıda görkemli bir Real Madrid çıkıyor, ama ikinci yarıda Galatasaray onu bir kez daha cezalandırıyor ve sonuçta bayramı Ali Sami Yen Stadı'ndaki binlerce taraftar yapıyor." 
     RETE 4 "Galatasaray galibiyete layıktı. Hasan Şaş süper bir oyuncu. Sahada varlığı bile belli olmayan Jardel ise her zamanki gibi ceza sahasında bir ara gözüküp golünü attı. 2000'de bütün kupaları alan bu Galatasaray'ı durduracak takım yok mu " 
     
YUNAN BASINI      ELEFTEROTİPİA "Galatasaray ummadığı bir galibiyet aldı. Avrupa şampiyonu Real Madrid'in işi ikinci maça kaldı." 
     TA NEA "Yarı finalde Bayern Münih - Galatasaray maçı oynanması ihtimali, Bayern - Real Madrid maçı ihtimalinden daha yüksek. Galatasaray inanılmaz ruh ve kondisyon stokuna sahip olduğunu kanıtladı." 
     ELEFTEROS TİPOS "Galatasaray bir kez daha Avrupa'nın yeni gücü olduğunu kanıtladı. Bütün Avrupa haklı olarak Galatasaray'ı konuşuyor." 
     
İNGİLTERE BASINI      DAİLY STAR "Türk lokumu Galatasaray, ikinci yarıda muhteşem dönüşüyle şampiyon Real'i şoke etti." 
     DAİLY MAİL "Türk lokumu gecesinde, Real Madrid gerçek bir sarsıntı yaşadı. Galatasaray, Real Madrid'i tek devrede mahvetti." 
     THE GUARDİAN "Türk lokumu, en az Madrid kadar gerçek." 
     
RUMEN BASINI      LİBERTATE "Lucescu'nun takımı Avrupa'da bir mucize gerçekleştirdi. İstanbul'u futbolun evi yaptı. Galatasaray müthiş bir dönüşle, Dünya devi bir takımı 45 dakikada tuş etti." 
     GAZETTA SPORTURİLOR "Galatasaray mucizesi. Lucescu tarih yazdı. Avrupa Şampiyonu Real Madrid'i ikinci yarıdaki mükemel oyunla devirdi, tur umudunu kaybetmedi." 
     
İSVİÇRE BASINI      LE MATİN "Mükemmel değişim. Galatasaray zoru başardı. İlk yarıyı 2 - 0 yenik kapayan Galatasaray, ikinci yarıda rakibini sürklase etti." 
     BLİCK "Galatasaray, Real Madrid'e Monaco'nun rövanşını vermedi. Finale yakışır maçta gülen taraf oldu. İkinci yarıdaki futbolu oynadığında onları Avrupa'da durduracak takım yok." 
     
DANİMARKA BASINI      BT "Real Madrid uyudu. İspanyollar iki farklı skorun rehavetine kapıldı ama ikinci yarıda acı bir sürprizle karşılaştı. Bir ayağı yarı finalde zanneden Real, maçtan hüsranla ayrıldı." 
     EXTRA BLADET "Figo'yu durdurdular. Real Madrid, garanti gördüğü galibiyeti, Ali Sami Yen'de düştüğü mükemmel futbol tuzağında kaybetti. Türk futbolunun yıldızı Galatasaray, Real'e unutamayacağı bir ders verdi." 
     


 SPOR 






















</TEXT>
</DOC>
