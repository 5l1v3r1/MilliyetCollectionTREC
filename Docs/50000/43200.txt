<DOC>
<DOCNO> 43200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sondun18.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da bir gösteri daha... Bush'un kuklası yakıldı 
</HEADLINE>
<TEXT>

     ABD'nin Afganistan'a düzenlemesi olası operasyonda Washington ile işbirliği yapacağını açıklayan Pakistan'ın Afgan sınırı yakınlarındaki Peşaver kenti, bugün ABD karşıtı protesto gösterisine sahne oldu. 
     Pakistan'ın, Afganistan'a operasyon hazırlığında olan ABD ile işbirliğinin protesto edildiği gösteriye yüzlerce kişi katıldı. 
     ABD Başkanı George Bush'un kuklasının yakıldığı ve ''Çok yaşa Bin Ladin'' seslerinin yükseldiği gösteride, cihat çağrısında bulunuldu ve Pakistan yönetimi eleştirildi. 
     Protestocular, ''Pakistan, olası bir saldırıda ABD'ye hava sahasını veya topraklarını kullanma izni verirse, Pakistan yönetimine karşı cihat ilan edeceklerini'' ifade ettiler. 
     Pakistan'ın iki büyük radikal İslamcı partisi, daha önce yaptıkları açıklamalarda, Devlet Başkanı Pervez Müşerref'in ABD'ye yardımı kabul eden konuşmasını reddettiklerini ve ülkedeki protesto kampanyasını sürdüreceklerini bildirmişti. 






</TEXT>
</DOC>
