<DOC>
<DOCNO> 8676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/spor/ykol.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şurdan burdan 
</HEADLINE>
<TEXT>

     DOĞAN KOLOĞLU 

     1980’li yıllarda Monaco’da yüz metre Dünya şampiyonluğu için yarışan ABD’li atlet Carl Lewis’in kız kardeşiyle yarış öncesi kumarhanede karşılaştık. Kız kardeşine "niye kumarhanede" dediğimizde şu cevabı verdi "Ertesi gün yarışacak sporcu son gece iyi uyumuş olmalıdır. Ama maç heyecanı insanın uykusunu alır götürür. Yatakta döner durursunuz. O zaman böyle bir yere takılıp, kendini rahatlatmak ve fazla geç kalmadan yatağa dönmek en çıkar yoldur. Onu yaptı." 
     Yani bizim gazetelerde "Kumar oynadı" deyişimiz yanlış. Gerçek, bir nevi "terapi yapmak" oluyor. Kelimeler yanlış kullanılmamalı. Nitekim maç akşamları formda adamın erken yatması çok zordur. Uykusunu alamamak da o kadar kötüdür. Ben futbol oynarken vücudumu yatakta bir pozisyona sokar ve hiçbir şey düşünmeyerek, o alışkanlıkla bugün bile "beş dakika içinde uyuyabiliyorum". 
     
     Türkiye’de defans oyuncuları ofsayt kuralının püf noktasını bilmiyor. Örneğin Galatasaray’da, Beşiktaş lig maçında Ahmet’in attığı golde, Bülent iki adım önde olsaydı pozisyon ofsayttı. Fatih hep bu dalgacılığı yapıyor, sonra da kaçırdığı adamı anormal suratiyle yakalıyor. Ama olay son maçtaki gibi kaleye çok yakınsa Victor golü atıyor. Esas hata kale çevresindeki son adam hiçbir zaman "çıkarsam ofsayt olur mu" silahını kullanmayı düşünmüyor. Popescu bu uygulamanın en iyi kovalayıcısıdır. 
     
     Beşiktaş - Fenerbahçe maçına gelince iki takımın da artıları ve eksileri var. Fenerbahçe defansı ağır. Beşiktaş defansı da çabuk, ama örtüşme hataları yapıyor. Hele, en son maçtaki libero Ali Eren bu kez cezalı, son adam sıkıntısı da yaşanır. Üstelik Beşiktaş, defansını hep ileri taşıyor. Presli oyuna soyunuyorlar. Gençlerbirliği iki akıllı çabuk oyuncuyla bu defansı kupada çözüverdi. Rize, aynı silahı kullandı. Ama Beşiktaş, üstüne giden Galatasaray’ı ise bu yıl iki kez dize getirdi. Fenerbahçe’de Revivo, Abdullah işbirliğiyle ofansif yaratıcılık yapıyor. Galatasaray’ı buradan yıktılar. Kanımca rakibin en güçlü yönünü oynatmayan takım yarattığı şokla bu maçı alır. 
     


 SPOR 





























</TEXT>
</DOC>
