<DOC>
<DOCNO> 14046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/spor/ybjkgok.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Nafile derbi 
</HEADLINE>
<TEXT>

     ATTİLA GÖKÇE 

     Galatasaray - Beşiktaş maçı iki haftadır gündemi meşgul eden erteleme tartışmalarına deymeyecek kadar basit, önemsiz ve sıradan bir lig müsabakası olmaktan öteye geçemedi. 
     Düşünün, Daum sağ kanada Karhan’ı koymuş. Oradan Hasan Şaş’la Ergün’ün yapacakları atakları önlemeyi düşünmüş. Ama gelin görün ki, Galatasaray golü bulduğu pozisyonu oradan Hasan Şaş’la başlattı. Karhan, maçın büyük bölümünde sağ kanatta köreldi gitti. Beşiktaş orta alanda üç solakla oyuna başladı. İbrahim, Bayram ve Münch. Adamlar topu sol ayaklarına alıp dönene kadar Galatasaray yerleşti, pozisyonu bozdu ve topu da çalıp oyununu oynadı. Son olarak haftalar önce Öz Sahrayıcedid karşısında kupa maçında forma giyen Sellami’yi bu maçta savunmanın ekstra kozu olarak kullanmak bir başka Daum yanlışı oldu. Beşiktaş oyunun basit ve edilgen tarafıydı. Topla ilişkileri asla kontrollü değildi. Topa sahip olamadılar, topla oynayamadılar. Sadece dürttüler. Üç pası üst üste yapamadılar. Daha da ilginç olan Beşiktaş’ın ilk korneri 57. dakikada kazanması, maç boyunca çerçeveyi bulacak tek şut atamamasıydı. 
     Pascal Nouma da dünkü oyun anlayışı ve ezilmiş takımın içinde hırçınlıktan başka hiçbir varlık gösteremeyişiyle gelecekte Beşiktaş’ta yerinin olmadığını kanıtladı. Üst üste iki faulle gördüğü kırmızı kart artık ona güvenilemeyeceğini, onunla ilgili sezon planlaması yapılamayacağını gösterdi. 
     Galatasaray, Jardel - Serkan ikilisinin tartışıldığı bir dönemde çok güzel bir asist ve golle üç puana elini uzattı. Bu golde Hasan Şaş’ın ustalıklı katkısı, Jardel’in asisti alkışlanacak güzellikteydi. Emre Aşık, Nouma’yı sıfırlarken, Ahmet Dursun da rakibi için yalancı tehlike kimliği sergiledi. 
     Galatasaray, Real Madrid için iyi bir antrenman yaptı. Takımca beraberliğin ve futbol oyununun keyfini hiç zorlanmadan çıkardılar, sakatlanmadan duşa gittiler ve fazla da yorulmadılar. Şimdi tazelenmiş moral güçleriyle Real’i bekleyebilirler. 
     Beşiktaş için bu sezon çöpe gitti... Daum hem kendi yanlışlarını giderecek, hem de bu Beşiktaş’ın kaybolmuş kimliğini, gücünü ve hedefini yenileyecek. Çok zor iş Orhan Erdemir başarılıydı. 
     


 SPOR 



























</TEXT>
</DOC>
