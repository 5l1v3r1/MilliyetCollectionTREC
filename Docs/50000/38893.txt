<DOC>
<DOCNO> 38893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/spor/spo06.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunları geçeriz 
</HEADLINE>
<TEXT>

Gençlerbirliği-Halmstads İsveç 
Gaziantep-Hapoel Tel Aviv İsrail 
     UEFA Kupası’nda ilk tur kuraları dün Monaco’da çekildi. Kupaya direk ilk turdan katılan Gençlerbirliği, İsveç’in Şampiyonlar Ligi üçüncü raundunda Anderlecht’e elenen şampiyon takımı Halmstads ile eşleşti. Ön eleme turunda Moldova’nın Zimbru Chisinau takımını saf dışı bırakan Gaziantepspor ise ilk turda İsrail’in Hapoel Tel Aviv takımına rakip oldu. 
     GENÇLERBİRLİĞİ, maçlarını 13 Eylül’de Ankara’da, 27 Eylül’de İsveç’te oynayacak. Gaziantep de Hapoel ile 13 Eylül’de Tel Aviv’de karşılaşacak. 27 Eylül’deki rövanş Museviler’in oruç gününe rastladığı için 25 Eylül’de yapılacak. Fatih Terim’in çalıştırdığı Milan, Belarusya’nın Borisov, Hakan, Emre, Okan’ın forma giydiği Inter ise Romen Brasov ile eşleşti. 
     
Yüzde yüz İsveçli      GENÇLERBİRLİĞİ’NİN UEFA Kupası ilk turundaki rakibi Halmstads, geçtiğimiz sezon İsveç Ligi’ni şampiyonlukla kapadı. Halmstads, Şampiyonlar Ligi ikinci eleme turunda Serbest İrlanda’nın Bohemians takımını 2 - 1 ve 2 - 0’lık sonuçlarla safdışı bıraktı. Üçüncü eleme turunda Belçika’nın Anderlecht takımına 2 - 3 ve 1 - 1’lik sonuçlarla elendi. Halmstads, halen İsveç Ligi’nde 18 maçta 26 puanla altıncı sırada bulunuyor. 

</TEXT>
</DOC>
