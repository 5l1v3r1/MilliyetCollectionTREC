<DOC>
<DOCNO> 21195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo09.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Gençlerbirliği yenilgisi sonrası neşeli idman 
</HEADLINE>
<TEXT>

     Gençlerbirliği'ne yenilerek, UEFA Kupası'na katılma şansını mucizelere bırakan Beşiktaş, izin yapmadan Siirt Jet-Pa Spor maçı hazırlıklarına bugün başladı. 
     Ankara'da alınan yenilgiye rağmen, futbolcuların yaklaşık 1.5 saat süren idmanda son derece neşeli oldukları gözlendi. İdman boyunca birbirlerine şaka yapan futbolcular, ayrıca attıkları goller sonrası sevinç gösterileri yapıp, Fulya Tesisleri'ni adeta bayram yerine çevirdi. 
     
     Daum yoktu 
     Almanya'ya hem eşini görmek, hem de transfer çalışmalarını yürütmek için giden teknik direktör Christoph Daum'un katılmadığı antrenmanı, yardımcı antrenör Roland Koch yönetti. 
     Kondisyon çalışması yaparak idmana başlayan siyah-beyazlı futbolcular, daha sonra dar alanda ikişerli gruplara ayrılarak, çift kale maç oynadı. Gençlerbirliği karşısında 90 dakika forma giyen futbolcular, koşunun ardından, antrenmanı bıraktı. 
     Bu arada, Gençlerbirliği maçında sakatlanan Ali Eren ve Bayram koşu yaparken, gribal enfeksiyona yakalanan kaleci Fevzi ile izinli olan Rahim idmanda yer almadı. Sakatlığı geçen İbrahim ise uzun bir aradan sonra takımla birlikte çalıştı. 
     Antrenör Rıza Çalımbay, İngiltere ve Almanya'da seçip beğendiği gurbetçi futbolcuların İstanbul'a geleceklerini ve 3. Lig takımlarından Nişantaşı ile yapılacak hazırlık maçında deneneceklerini söyledi. 
     Çalımbay, bu karşılaşmanın 17 Mayıs Perşembe günü Fulya Tesisleri'nde yapılacağını kaydetti. 
     
     Yarın izin var 
     Yarını dinlenerek geçirecek olan Beşiktaş, Siirt Jet-Pa Spor maçı hazırlıklarını 16 Mayıs Çarşamba günü yapacağı tek antrenmanla sürdürecek. 
     Daum'un da Çarşamba günü İstanbul'a geleceği ve takımının başında antrenmana çıkacağı bildirildi. 






</TEXT>
</DOC>
