<DOC>
<DOCNO> 4303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/spor/spo01.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TEK ADAMLIĞA HAYIR 
</HEADLINE>
<TEXT>

Beşiktaş’ın Divan Kurulu toplantısında Başkan Serdar Bilgili eleştiri yağmuruna tutuldu 
     KARTAL YİĞİT 

     "Yönetimdeki çatlak" 
     BEŞİKTAŞ’IN Divan Kurulu toplantısı dün yapıldı. Toplantıda söz alan üyeler Başkan Serdar Bilgili ve yönetim kurulunu eleştiri yağmuruna tuttular. Ceylan Otel’deki kurulda söz alan camianın önde gelen isimlerinden Sami Albayrak, "Beşiktaş’ta tek adamlığı kabul etmiyorum. Medya ile iyi diyaloğu olan Erol Kaynar’ın kopması yönetimdeki çatlağın en büyük göstergesidir" ifadelerini kullandı. 
     
     "İşsiz hoca getirdiler" 
     BİLGİLİ’NİN "Neşter vuracağım", Scala’nın ise "Gerek yok" dediğini hatırlatan Albayrak, "Bu çelişkiler yaratıyor. Scala büyük marka olabilir. Hacı Bekir Şekerleri de bir dönem büyük markaydı. Çiftçiliğe başlamış, işsiz bir hocayı getirdiler. Formayı atan Nouma’nın kaptanlığı konuşuluyor. Kaptan olursa hakem de döver. Nouma’ya taviz verildi. Bunu gören diğerleri de antrenmanda kavga çıkardı" dedi. 
     
     Ortalık karıştı 
     SAMİ Albayrak, "Bir kurumun otuz trilyon lira borcu olursa durum iç acıcı değildir" yorumunu yaptı. Söz alan her üye yönetimi suçlarken, Selahattin Yıldız da yöneticilere, "Beşiktaş Kulübü yalnızca siz değilsiniz" diye konuştu. Kongrede Kemal Kalıt’ın divan seçiminde usulsüz oy kullanıldığını iddia etmesi ortalığı karıştırdı. Divan Başkanı Gazi Akınal ve diğer üyeler tartışmayı önledi. 
     
BİLGİLİ Hatalıyım, düzeleceğim’      "Onur ve utanç" 
     BEŞİKTAŞ Divan Kurulu toplantısında yapılan eleştirilerden sonra söz alan Başkan Serdar Bilgili, hatalı olduğunu kabul etti. Bilgili, "Hiç bir zaman eleştiriden alınmadık. Ne kadar tepki de olsa Scala’nın arkasındayım. Barcelona maçında onur, diğer maçlarda ise utanç duydum" ifadelerini kullandı. 
     
     "Ders alıyorum" 
     BİLGİLİ, "Zaman zaman hatalar yaptık. Bunlardan ders alıyorum. Aldığım en önemli ders basına mecazi anlamda konuşmak oldu. Neşter ve İnönü Stadı’nda asılmak gibi sözleri kullanmamam gerekirdi. Hatalıyım, kendimi düzelteceğim" dedi. Bilgili’nin Nouma konusundaki eleştirelere yanıt vermemesi dikkat çekti. 
     
Başkansız kongre      BEŞİKTAŞ’IN Olağanüstü Tüzük Tadil Kongresi bugün çoğunluğa bakılmaksızın yapılacak. Lütfi Kırdar Kongre Salonu’nda yapılacak toplantı saat 10.00’da başlayacak. Bir hayli eleştirilere neden olan kongreye Başkan Serdar Bilgili katılmayacağını açıkladı. Bilgili yaptığı yazılı açıklamada kararı "Kongreyi etki altında bırakmamak için" gerekçesiyle aldığını bildirdi. 
     
30 trilyon açık      BEŞİKTAŞ’IN Divan Kurulu’nda kulübün 29 trilyon 96 milyar 642 milyon lira borcu olduğu açıklandı. Toplantıya yöneticilerden Ahmet Hamoğlu, İzzet Ceylan, Seyfi Kara, Mehmet Hotiç ve Kenan Kurşunoğlu katılmadı. 
     
Demirören’den moral yemeği      Beşiktaş Futbol Şubesi Sorumlusu Yıldırım Demirören dün akşam yönetici ve futbolculara eşleri ile birlikte Anadoluhisarı’ndaki yalısında moral yemeği verdi. Yemekte Başkan Serdar Bilgili ve Yıldırım Demirören futbolculara sonuna kadar güvendiklerini ve çarşamba günkü İstanbulspor kupa maçından tur beklediklerini söylediler. 
     
Kartal ter attı 4 - 0      Turgay Örme 

     Beşiktaş, 3.Lig takımlarından Beylerbeyi ile oynadığı maçı 4-0 kazandı. Rakibi karşısında oyunun kontrolünü elinde bulunduran Siyah-Beyazlı takımda sakatlığı süren Nouma ve grip olan Ali Eren maça gelmedi. Golleri Fazlı, Ahmet, Karhan ve İbrahim attı. Scala, Beylerbeyi formasıyla denenen Ugandalı Mukalala’yı beğenmedi. Maç öncesi hain saldırı sonucu şehit olan Diyarbakır Emniyet müdürü Gaffar Okkan için saygı duruşu yapıldı. 
     
Bermudez listemde’      SCALA, "Boca Juniors takımında oynayan Bermudez ile ilgilendiğim doğru, benim listemde vardı ancak, maddi konularda pürüz çıktı pazarlıklar sürüyor" dedi. Scala, "Karhan için yalnız Toshack değil İtalya’dan da teklifler var, onu bir yere bırakmam" diye konuştu. Scala, idmanda kavga eden Ahmet Dursun ve Erman’la ilgili olarak da "Yaptıkları cezasız kalmaz" yorumunu yaptı. 
     


 SPOR 





























</TEXT>
</DOC>
