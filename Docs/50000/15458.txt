<DOC>
<DOCNO> 15458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/ekonomi/eko08.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ve Dünya Bankası hızlı başladı 
</HEADLINE>
<TEXT>

     HARUN GÜREK Ankara 

     IMF heyetinin ardından Dünya Bankası heyeti de Ankara’ya geldi. IMF heyetiyle program hedefleri ve desteğin boyutunu belirleyecek ek niyet mektubunun en geç Perşembe gününe yetiştirilmesine çalışılıyor. Dünya Bankası heyeti kamu ve fon bankalarının yeniden yapılandırılması için gereken kaynağı belirleyecek. 
     Ankara’ya Pazar günü gelen Türkiye Masası Şefi Carlo Cottarelli başkanlığındaki, mayıs ayında Cottarelli’nin yerine geçecek olan Juha Kahkonen’in de yer aldığı IMF heyeti, dün, sabahtan itibaren Hazine Müsteşarlığı’nda teknik çalışmalara başladı. 
     Bu arada, program kapsamında, Dünya Bankası Bankacılık Bölümü Başkanı Lalit Raina başkanlığındaki 5 kişilik bir heyet de Pazar günü Ankara’ya geldi. Heyet, dün sabah önce Hazine Müsteşarlığı’nda görüşmelerde bulundu, ardından Bankacılık Düzenleme Denetleme Kurulu’na geçti. 
     
     Bankaları inceliyorlar 
     Krizden sonra Türkiye’ye gelerek, krizin mali sektörde yarattığı hasar üzerine çalışma yapan heyet, bu kez program kapsamında üç kamu bankası ile Fon bünyesindeki bankalarının yeniden yapılandırılması için ihtiyaç duyulan kaynağın miktarını belirleyecek. Heyetin yaptığı çalışma sonunda, Dünya Bankası’nın Japonya ile birlikte geçen yıl mali sektörün yapılandırılması için vermeyi kararlaştırdığı 2.2 milyar dolarlık mali sektör uyum kredisinin miktarının ne kadar artırılacağı belirlenmiş olacak.Kaynağın 5 milyar dolara çıkarılması bekleniyor. 
     


 EKONOMİ 

















</TEXT>
</DOC>
