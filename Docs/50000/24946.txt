<DOC>
<DOCNO> 24946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sondun21.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazze'de yine çatışma 
</HEADLINE>
<TEXT>

     Filistinliler ile İsrail askerleri arasında 9 aydır devam eden çatışmaların sona ermesi ve ateşkes imzalanması için girişimler devam ederken, tarafların Gazze Şeridi'nin güneyinde çatıştıkları bildirildi. 
     Bölgedeki kaynaklar, Mısır sınırı yakınlarındaki Refah bölgesinde meydana gelen çatışmalarda, iki tarafın da ilk ateşi karşı tarafın açtığı yönünde birbirlerini suçladığını belirterek, çatışmalarda bir İsrail askerinin hafif yaralandığını kaydettiler. 
     Filistinli görgü tanıkları ise, İsrail askerlerinin, İsrail'e ait kamyonların sınır boyunca hareket etmeye başlamasına tepki göstermek için toplanan mülteci kampı sakinlerine ateş ettiğini ve silahlı Filistinlilerin askerlere karşılık verdiğini söylediler. 
     Filistinliler, çatışmalarda ölen ya da yaralanan olup olmadığı hakkında ise bilgi vermediler. İsrail askeri yetkilileri ise, sınırın İsrail'e ait bölümünde olağan görevini yapan askerlere karşı ilk saldırının Filistinliler'den geldiğini ifade ettiler. Gazze'deki çatışmaların, Cumartesi günü Filistin lideri Yaser Arafat'ın ateşkesin başlaması için çaba göstereceğini açıklamasından bu yana meydana gelen ilk yoğun çatışma olduğu bildiriliyor. 







</TEXT>
</DOC>
