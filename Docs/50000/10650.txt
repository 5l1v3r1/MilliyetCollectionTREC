<DOC>
<DOCNO> 10650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/son/sontur10.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Simenit Gölü çevresindeki yangın 1 haftadır devam ediyor 
</HEADLINE>
<TEXT>

     Samsun'un Terme ilçesinde bulunan Simenit Gölü sazlığında 1 hafta önce çıkan ve halen devam eden yangında, 5 hektar alanın zarar gördüğü belirtildi. 
     Amazonların Savaşçı kadınlar yaşadığı yer olarak bilinen Terme'nin Gölyazı beldesi Simenit Gölü'nde, yaklaşık 1 hafta önce henüz bilinmeyen bir nedenle yangın çıktı. Rüzgarın da etkisiyle büyüyen yangın, vatandaşlar ve belediye çalışanları tarafından kontrol altına alındı. Ancak şiddetli rüzgar, yer yer küçük çapta yangınların yeniden çıkmasına neden oluyor. Bu yangınlar ise büyümeden söndürülüyor. 
     Gölyazı Belediye Başkanı Cemil Dürümlü, şu ana kadar 5 hektar sazlık alanın hasar gördüğünü belirterek, şunları söyledi 
     'Doğa harikası olan Simenit Gölü, bir nevi küçük bir Kuş Cenneti'dir. Burada çok sayıda kuş türü barınmaktadır. Bilinçsiz avlanma yüzünden birçok kuş türü yok olma tehlikesiyle karşı karşıya kaldığı için avlanma yasağı getirdik. Ancak sıkı denetimlere rağmen avlananlar çıkıyor. Bu avcılardan birinin yangını çıkardığını tahmin etmekteyiz. Vatandaşlarımız ve belediye çalışanlarımızın büyük gayreti sonucu yangın kontrol altına alındı. Ancak yer yer rüzgarın etkisiyle tekrar küçük çapta yangınlar çıkmakta. Halen yangın tehlikesi devam etmektedir. Bu arada, birçok kuş türünün yuvaları da yangından zarar gördü.'' 
     Simenit Gölü'nün Turizm Bakanlığı tarafından koruma altına alındığını da kaydeden Cemil Dürümlü, şu bilgiyi verdi 
     'Şu anda yangının bulunduğu yer de dahil olmak üzere Simenit Gölü kenarında kadın savaşçıların yaşadığı, bilim adamları tarafından iddia edilmektedir. Bölgede, Amazonlarla ilgili olarak yapılacak bir araştırma, tarihin belli bir dönemine ışık tutacaktır. Yaklaşık 20 yıl önce bir grup Amerikalı bilim adamı yörede araştırma yapmak istemiş, ancak gölün kurutulması gerektiği için bu araştırmaya izin verilmemişti. Yöre koruma altına alındı. Yörenin kasıtlı olarak tahrip edilmek istendiği kanısındayız.'' 




</TEXT>
</DOC>
