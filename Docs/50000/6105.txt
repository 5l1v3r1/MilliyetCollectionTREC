<DOC>
<DOCNO> 6105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sondun15.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kohl, 300 bin mark para cezası ödeyecek 
</HEADLINE>
<TEXT>

     Alman Hıristiyan Demokrat Birlik Partisi CDU içindeki bağış skandalıyla ilgili olarak hakkında soruşturma yürütülen eski Başbakan Helmut Kohl ile ilgili dava, 300 bin marklık para cezası karşılığında kapatılacak. 
     Kuzey Ren Vestfalya Eyaleti Adalet Bakanlığı'nın bir sözcüsü, bugün Düsseldorf'ta yaptığı açıklamada, Kohl'ün daha önce ceza almadığına dikkati çekerek, partisi adına topladığı ve mali raporlarda belirtmediği 2 milyon marklık bağışla ilgili olarak 300 bin marklık para cezasına çarptırılacağını belirtti. Karara karşı çıkmak için bakanlığının bir neden görmediğini kaydeden sözcü, kararın Köln Başsavcılığı tarafından da desteklendiğini söyledi. Bonn Savcılığı'nın, kararı, onaylatmak amacıyla kısa sürede Bonn Eyalet Mahkemesi'ne ileteceği bildirildi. Öte yandan Augsburg Savcılığı, CDU'nun eski saymanı Walther Leisler Kiep hakkında vergi kaçırmak suçundan 45 bin mark para cezası ödemesi talebinde bulundu. Augsburg Eyalet Mahkemesi'nin konuya ilişkin kararını bugün vermesi bekleniyor. 




</TEXT>
</DOC>
