<DOC>
<DOCNO> 18132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/spor/ykol.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Antrenörlük çilesi 
</HEADLINE>
<TEXT>

     DOĞAN KOLOĞLU 

     Günümüz futbolu çok yönlü zenginliklerle oynanıyor. Fenerbahçe - Gaziantep maçının bir başka eleştiri yönü yok mu İlk yarı Antep, defansını çok geride kurdu. 3 - 0 galip gelmesine rağmen ilk yarı aşırı yorulan taraf onlardı. Nitekim ilk yarının en başarılı oyuncusu Fatih bile ikinci devre durdu. Fenerbahçe, maç boyu bireysel beceri ve bol çalım yapan Rapajiç, Revivo ve Baliç ile ısrarla teknik üstünlük kurmak istedi. Artık modern futbolda ilke 10 - 15 saniyelik tek paslı hücumlarla ya top gol olmalı, ya auta gitmeli. En az 4 - 5 kişi ile pekişen modern hücumda, eğer top kaptırılırsa, kontratakla rakibin gol şansı çok yükseliyor. O yüzden çalıma kaçmak garantili futbol değildir. Ancak on sekiz içindeki çalımlar hata yaptırırsa penaltı üretir. Onu ayrı tutmalıyız. Ama rakip akıllı bir oyalama taktiğiyle hareket ederse, kademe çalımı eritir. 
     Fenerbahçe’de bu tür çalım hastası o kadar çok ki... Üstelik ne fizik yapıları şarj üretebiliyor, ne de oyun stillerinde ısırıcılık var. Andersson bu gruptan farklı, ama o da topla ikinci hareketlerde çok ağır ve kontrol etmek istediği topta başarılı olamıyor. İndirdiği toplarda da pasörlük yüzdesi çok düşük. Oysa ki Fenerbahçe’nin on sekiz içinde topla rakibin arasına vücudunu koyan oyuncular olsa, faul yaptırma şansı artabilir. Nitekim ikinci yarı bir golde Rapajiç rakibin ıskasını değerlendirdi. Rakip bir golde de pasörlük yaptı. Anlaşıldı ki paniklemeye karşı Antep takımı eğitilmemiş. Onlar da şok yaşadılar, bu yönlerini takviye etmeleri gerekir. Kolay kolay büyük takım olunmuyor. 
     Bir de 25 - 30 saniyelik top çevirerek, rakip defansın eksik adam dolaştırdığı bölgeleri tespit etme arayışları Fenerbahçe’de yok. Kanattan kanada yanlamasına topun dolaşması bu amacı taşır. Bunun en iyi örneğini Galatasaray - Real Madrid maçında Fatih verdi. Rakibin en güçlü olduğu Roberto Carlos kanadına çabukluğu ve fizik direnciyle girip, Real Madrid gibi takımı orada çökertti. Modern futbolda şok yaratacılıkla rakibi şaşırtacak çökertme şansınız her zaman var. Rakip Real Madrid bile olsa. Antrenörlük artık detaylarda üstünlük arıyor. Çünkü herkes koşuyor, moral mühim, inanç pekişiyor ve savaşan futbolcu adeti her sene çoğalıyor. Antrenörlük de artık büyük başarılar ve ızdıraplar mesleği oldu. 
     



 SPOR 

























</TEXT>
</DOC>
