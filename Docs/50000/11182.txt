<DOC>
<DOCNO> 11182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/soneko14.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakbank, Halkbank ve Ziraat Bankası ortak bir üst kurula devrediliyor 
</HEADLINE>
<TEXT>

     Devlet Bakanı Faruk Bal, Emlakbank, Halkbank ve Ziraat Bankası'nın bağımsız olarak faaliyet gösterecek ortak bir yönetim kuruluna devredileceğini bildirdi. 
     Faruk Bal düzenlediği basın toplantısında, üç kamu bankasının üst kurula devrinin liderler zirvesinde alınmış bir karar oludğunu bildirdi. Bal, kamu bankalarının üst kurula devri sırasında Emlakbank'ın inşaat ve taahhüt işleriyle ilgili bölümünün ayrılacağını, yalnızca bankacılık bölümünün devredileceğini belirtti. Bal, Emlak Bankası'nın inşaatçılık sektöründeki şirketlerinin 40-50 yıllık döneme yayılan taahhütleri bulunduğuna işaret ederek, bu haliyle ortak yönetime devrinin ya da özelleştirilmesinin mümkün olmadığını söyledi. Bakan Bal, Emlakbank'ın bankacılık kesiminin ortak yönetime devrinden sonra inşaat ve taahhüt işleriyle ilgili şirketlerinin halen kendisinin yürüttüğü devlet bakanlığına bağlı kalmaya devam edeceğini kaydetti. 
     Kamu bankalarının ortak üst yönetime devrine ilişkin kararnamenin önümüzdeki günlerde tamamlanacağını bildiren Bal, üst kurul oluşumunun da en kısa sürede gerçekleştirilmesi gerektiğini söyledi. Bal, ortak yönetimin üç bankanın mevcut yöneticileri arasından seçileceğini kaydetti. 
     Devlet Bakanı Bal, MHP olarak yönetimi kendilerinde olan Emlakbank'ın üst kurula devrine daha önce karşı çıktığının hatırlatılması üzerine, yaşanan iki ekonomik krizin olumsuz tahribatının en aza indirilmesi için kamu bankalarını yeni bir düzenlemeye tabii tutulması gerekliliğinden hareket ettiklerini ifade ederek, "Biz MHP olarak feragat gösterdik" dedi. 




</TEXT>
</DOC>
