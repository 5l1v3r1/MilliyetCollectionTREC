<DOC>
<DOCNO> 19555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/soneko19.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Toskay "Nisan ayı enflasyonu normal" 
</HEADLINE>
<TEXT>

     Devlet Bakanı Tunca Toskay, DİE tarafından dün açıklanan Nisan ayı enflasyon oranlarının ''normal'' olduğunu söyledi. 
     Toskay bu arada, kriz nedeniyle sağlıklı sonuçlar alınamayacağı gerekçesiyle, DİE tarafından yürütülen hane halkı tüketim harcamaları anketinin durdurulduğunu bildirdi. 
     Bakan Toskay, sektör toplantıları kapsamında Dış Ticaret Müsteşarlığı tarafından ''madencilik'' sektörüne yönelik sorunların dinlenmesi amacıyla düzenlenen toplantının girişinde, basın mensuplarının sorularını yanıtladı. Toskay, enflasyon rakamlarının normal olarak nitelerken, ''döviz kuru belli noktada stabilize olursa, enflasyon da daha durgun hale gelir'' dedi. Şu anda devalüasyona bağlı olarak endekslerde belli bir yükselme olduğunu kaydeden Toskay, ''döviz belli bir noktada istikrarlı hale geldiğinde, fiyatlar kendiliğinden dengeye ulaşır'' diye konuştu. 
     Devlet Bakanı Toskay, enflasyonu hesaplamaya yönelik endekslerin değiştirilmesine ilişkin soru üzerine, bu endekslerin değiştirilmesinde esas alınacak verileri toplamayı sağlayan, DİE tarafından yürütülen hane halkı tüketim harcamaları anketinin durdurulduğunu bildirdi. 
     Yaklaşık üç ay önce başlatılan ankete dayalı, hem gelir bölüşümü hem de fiyat endekslerinin yenilenmesine dair verilerin sağlanmasının öngörüldüğünü hatırlatan Toskay, şöyle devam etti 
     ''Anket, bir yıl devam edecekti. Ancak 2001 yılı bizim daha önce öngöremediğimiz normal sayılabilecek stabil bir ekonomik yıl değil. Birinci sıkıntı buradan çıktı. 
     İkincisi, krizin yarattığı psikolojik ortam nedeniyle, sahadan veri toplamakta zorlandık. Konuyla ilgili kamu kurum ve kuruluşları, üniversite temsilcileri ve DİE yetkilileri biraraya geldi. Değerlendirme yaptık. Bu yıl bu anketin yapılmasının doğru olmadığını söylediler. Sağlıklı sonuç alınamayacağına karar verdik ve anketi durdurduk.'' Anket çalışmalarının sahada üç ay sürdürüldüğünü belirten Bakan Toskay, bu sonuçlara göre anketin sürmemesine karar verildiğini, ne zaman başlanacağına ise daha sonra bakacaklarını kaydetti. 
     Bakan Toskay, Akaryakıt zamlarının ihracat maliyetleri üzerindeki olumsuz etkisi konusundaki soruyu yanıtlarken de, bu zamların, bir müddet sonra devalüasyonun sağladığı maliyet avantajının üç dört ayda kaybettirebildiğini belirtti. 
     Diğer taraftan geçen yıl sabit döviz kuru ile ihracat yapmak durumunda kalındığını hatırlatan Toskay, şöyle devam etti 
     'Bu yıl döviz kuru baskısıyla dezavantajlı hale gelme durumumuz yok. Petrol fiyatlarındaki artış maliyetleri yükseltecek. Ancak maliyetin yükselmesine paralel olarak Türkiye'de enflasyon yükselirse,bununla birlikte döviz fiyatları heraketli hale gelebilecek yani döviz baskı altında tutmuyoruz.'' Devlet Bakanı Toskay, Telekom'un özelleştirilmesi konusunda uzlaşma sağlanıp sağlanmadığına dair soru üzerine de, ''problem değil,tabii ki çözülecek'' diye yanıt verdi. 
     Devlet Bakanı Toskay, sektör toplantısının açılışında da, tamamen yerli kaynaklara dayalı çalışan madencilik sektörünün, dalgalı kur sisteminden en fazla avantajı sağlayacak durumda bulunduğuna dikkati çekti. 
     1997-1998'de kriz nedeniyle azalan madencilik ürünleri talebinin, 1999'da tekrar canlandığını kaydeden Bakan Toskay, 1999'da 618 milyon dolar olan sektör ihracatının, geçen yıl yüzde 12 artışla 685 milyon dolara ulaştığını, bu yılın dört ayında da 168 milyon dolar olarak gerçekleştiğini belirtti. 







</TEXT>
</DOC>
