<DOC>
<DOCNO> 19245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/dunya/dun01.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"İsa efendimiz Bizi Papa’dan koru" 
</HEADLINE>
<TEXT>

Yunanistan’da binlerce fanatik Ortodoks, Katoliklerin lideri Papa’nın yarın başlayacak olan ziyareti öncesinde meydanları ve kiliseleri doldurup Papa’nın gelmemesi için dua ediyor 
     YORGO KIRBAKİ Atina 

     Papa 2. Jean Paul’un yarın başlayacak iki günlük tarihi Atina ziyareti nedeniyle, Yunanistan’da ortaçağ manzaraları yaşanıyor. 
     Başkent Atina’da hemen her gün din adamlarının önderliğinde fanatik Ortodoksların katılımı ile protesto gösterileri düzenlendi. Ellerinde haçlar taşıyan fanatik Yunanlılar, Katolik alemini kınayan sloganlar atarken, bazı manastırlarda keşişler, Papa’nın gelmemesi için sabaha kadar dua ettiler. Papa’yı protesto gösterileri, dün akşam Atina Metropol Kilisesi önündeki miting ile doruğa çıktı. 
     Papa’nın Atina ziyaretinde herhangi bir olay çıkmaması için 4 bin polis görev yapacak Atina şehir merkezi saatlerce trafiğe kapatılacak. Papa, Cumhurbaşkanı Kostis Stefanopulos ve Başbakan Kostas Simitis ile de görüşecek. 
     
Tepkinin nedeni      Ortodoks alemi, 1054 yılında kilisenin doğu Ortodoks ve batı Katolik kilisesi olarak ikiye ayrılmasından Vatikan’ı sorumlu sayıyor. Ortodokslar için 1204 yılında İstanbul’un Haçlılar tarafından yağmalanmasının ve Bizans başkenti ile Patrikhane’nin 1261 yılına kadar İznik’e taşınmak zorunda kalmasının sorumlusu da yine Vatikan. Vatikan’ın özür dilemesini isteyen fanatikler nedeniyle Yunanistan’ı kuruluşundan bu yana hiçbir Papa ziyaret edemedi. 
     



 DÜNYA 










</TEXT>
</DOC>
