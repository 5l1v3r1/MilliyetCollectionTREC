<DOC>
<DOCNO> 23041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/dunya/adun.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İSTİFA depremi 
</HEADLINE>
<TEXT>

ABD’li Cumhuriyetçi Senatör James Jeffords partisinden istifa etti. İstifayla Başkan Bush’un senatodaki kılpayı üstünlüğü de bitti. Bu gelişme süpergücün iç ve dış politikasını temelinden sarsacak 
     YASEMİN ÇONGAR Washington 

     ABD, geçen yılki tartışmalı başkanlık seçimlerinden bu yana ilk büyük siyasi çalkantısını yaşıyor. Çalkantının nedeni, "liberal" eğilimli Vermont eyaletinin Cumhuriyetçi senatörü James Jeffords’ın partisinden dün istifa etmesi. Bu karar, Jeffords’ı "bağımsız" statüye kavuştururken, ABD’nin 100 üyeli senatosunda da, dengeleri Demokratik Parti lehine değiştirdi. 
     
Bush’a büyük darbe      Başkan George W. Bush’a önemli bir siyasi darbe niteliği taşıyan bu istifa kararında, öteden beri, kürtaj hakkı ve silah denetimi gibi konularda Demokratlar ile aynı çizgide oy kullanan Jeffords’ın, Bush yönetiminin aşırı muhafazak r politikalarına gösterdiği tepki etkili oldu. 
     Jeffords, Cumhuriyetçi Başkan’ın "çevreye duyarsız" olarak algılanan enerji politikasına ve "Hıristiyan Sağ" adlı muhafazakar din grubuna yakın tavırlarına itiraz ediyor. Beyaz Saray’ın, Vermont’ı ilgilendiren bazı toplantılara, Jeffords’ı davet etmemesinin de Cumhuriyetçi Senatör’ü kızdırdığı belirtiliyor. 
     
50-50 eşitliği bozuldu      Jeffords partisinden ayrılmakla, Senato’da halen iki parti arasında "50 - 50" olan eşitliği bozarak, Demokratlar’a "çoğunluk" avantajını veriyor. Bu avantaj, ABD siyasetinde son derece etkili bir konum olan senato başkanlığının Cumhuriyetçi Trent Lott’dan alınarak, Demokrat Tom Daschle’a geçmesi, senatodaki komite başkanlıklarının da Cumhuriyetçiler’den alınıp Demokrat üyelere verilmesi anlamına gelecek. 
     Gerçi Jeffords, Demokratik Parti’ye geçmedi, ancak Vermont Senatörü’nün "Senato’daki Demokrat Grup ile birlikte hareket eden bir Bağımsız olmayı planladığını" açıklaması, Senato dengelerinin fiilen 51 - 49 olarak Demokratlar lehine değişeceğini haber veriyor. 
     
Türkiye de etkilenir      Türk diplomatları, Jeffords’ın istifa kararının, Bush yönetimi kadar, Ankara’yı da zorlayabileceğini belirtiyorlar. Bu yorum, özellikle Senato’daki komite başkanlıklarının Demokratlar’a geçecek olmasından kaynaklı. Uluslararası İlişkiler Komitesi’nin "dinozor" lakaplı muhafazakar başkanı Cumhuriyetçi Jesse Helms’in yerine, Demokratik Parti’li, liberal senatör Joe Biden’ın geçmesi olasılığı, Ankara’yı rahatsız ediyor. Zira Biden, geçmişte Kıbrıs ve Ege konularında, Türk politikalarını en fazla eleştiren, bir keresinde de Dışişleri Bakanı İsmail Cem’le sert biçimde tartışan bir senatör. 
     Jeffords’ın istifasının, ABD siyaseti açısından en önemli sonucu ise, Bush yönetiminin bundan böyle yargı, diplomasi ve hükümet bürokrasisi alanındaki bütün atamalarının Demokratlar’ın engeline takılma olasılığı. 
     



 DÜNYA 











</TEXT>
</DOC>
