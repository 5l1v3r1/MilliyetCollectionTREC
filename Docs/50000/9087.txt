<DOC>
<DOCNO> 9087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sontur16.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Nuriş esti savurdu "Bergama Cezaevi'ni de kana bulayacağım" 
</HEADLINE>
<TEXT>

     Kamuoyunda ''Karagümrük Çetesi'' nin elebaşı olarak bilinen ve halen Bergama Cezaevi'nde tutuklu bulunan ''Nuriş'' lakaplı Nuri Ergin, Bergama Cumhuriyet Savcılığı'na ifade verdi. 
     Bergama Cezaevi'nde bulunan Ergin, sıkı güvenlik önlemleri altında Uşak Cezaevi olaylarıyla ilgili ifade vermek üzere Bergama Cumhuriyet Başsavcılığı'na götürüldü. Burada 2 saat süreyle ifade veren Ergin, daha önce geçirdiği tüberküloz hastalığı nedeniyle Bergama Devlet Hastanesi'ne getirildi. 
     Hastanenin arka kapısından içeri alınan Ergin, basın mensuplarına, ''Bergama Cezaevi'nde aslanlar gibi yatıyorum. Haberi doğru yazın. Yoksa ayaklarınızı kırarım'' diye seslendi. Ergin, Ortopedi uzmanı Dr. Halil Bulanık tarafından muayene edilerek röntgeni çekildi. Hastane Başhekimi Dr. Cemal Arkan tarafından da film kontrol edildi. Arkan, hastanın daha önce geçirmiş olduğu tüberküloz hastalığıyla ilgili herhangi bir durumu olmadığını söyledi. 
     Ergin, daha sonra yeniden Bergama Cezaevi'ne götürülürken, ''Uşak Cezaevi'ni nasıl kana buladıysam yakında Bergama Cezaevi'ni de kana bulayacağım. Söylediklerimi doğru yazın. Ayaklarınızı kırarım'' şeklinde seslendi. 




</TEXT>
</DOC>
