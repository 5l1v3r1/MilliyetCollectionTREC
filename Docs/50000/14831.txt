<DOC>
<DOCNO> 14831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/dunya/dun03.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostlar Ankara'da buluştu 
</HEADLINE>
<TEXT>

     Yunanistan Dışişleri Bakanı Yorgo Papandreu, başta sınır bölgesinin mayınlardan temizlenmesi olmak üzere, güven artırıcı önlemler konusunda yeni kararların alınmasının beklendiği bir çalışma ziyareti için dün akşam Ankara'ya geldi. Papandreu, Esenboğa Havaalanı'nda Dışişleri Bakanı İsmail Cem tarafından karşılandı. Cem Yunanlı konuğuyla birlikte yaptığı ortak basın açıklamasında, ziyaret sırasında iki taraf arasında sağlanan yumuşama ve anlayış ortamının nasıl daha güçlendirileceğini ele alacaklarını belirtirken, "İki ülke arasında mayınların ortadan kalkması yolunda bazı düşüncelerimiz olmuştu. Her iki ülkenin bu çalışmalarını bir noktada birleştirmek için, birlikte gerçekleştirmek için düşünce üreteceğiz. Eş zamanlı bir sonuç öngörmekteyiz" dedi. Cem, ilişkilerde kaydedilen ilerlemeye işaret ederken, "Zaman zaman beklemediğimiz bazı sorunlar çıkabilir. Ama dikkatle bu süreci geliştirdiğimiz ölçüde, Ege'yi barış gölüne dönüştürme hedefine ulaşabileceğimize güveniyorum" diye konuştu. Papandreu da, Türkiye'de yaşanan ekonomik sıkıntılarla ilgili olarak "Yunan halkının dayanışma ve işbirliği mesajını" getirdiğini söyledi. 
     


 DÜNYA 












</TEXT>
</DOC>
