<DOC>
<DOCNO> 6517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/siyaset/siy01.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇİLLER GÜZELLİĞİ deli danaya takıldı 
</HEADLINE>
<TEXT>

Tarım Bakanlığı deli dana tehlikesine karşı bazı kozmetik ve ilaçların girişini de yasakladı. Bu ürünler arasında Çiller’in kullandığı "kollajen" de var 
     AYŞEGÜL AYDOĞAN İstanbul 

     Tarım Bakanlığı, deli dana tehlikesine karşı sığır ve hayvan ürünlerine getirdiği kısıtlamanın ardından, şimdi de bazı kozmetik ve ilaçların Türkiye’ye girişini yasakladı. Bakanlığın yasakladığı kozmetikler arasında, DYP Genel Başkanı Tansu Çiller’in kullandığı "kollajen" isimli ürün de var. Son yasağın iptali için başvuran Sağlık Bakanlığı İlaç ve Eczacılık Genel Müdürü Dr. Orhan Canbolat, Tarım Bakanlığı’nın geçen ay Gümrük Müsteşarlığı’na gönderdiği yazıyla insan kanı, aşılar, serumlar, antibiyotiklerin hemen hepsi, ameliyat iplikleri, parfümler, kolonyalar, sabunlar, şampuanlar ve deterjan hammaddelerini yasakladığını vurgulayarak, şöyle dedi 
     "Bizim sorumluluğumuzda olan bazı şeylere de engel çıkardı. İlaç ve kozmetik sanayiinden şikayetler geliyor. Pek çok ürün gümrüğe takıldı. Bu konuda AB direktiflerine göre hareket etmek gerek. İthal ettiğimiz kozmetiklerin büyük çoğunluğu Avrupa’dan. İlaçta da ithalat oranımız çok yüksek. AB, kozmetik ve diğer ürünlerde sığırdan elde edilen bir madde kullanılıp kullanılmadığıyla ilgili BSE deli dana belgesi istiyor. Birkaç yıldır tüm kozmetik ve ilaç firmalarından biz de istiyoruz. Bu belge ürünlerin güvenli olduğunu gösteriyor. Ürünlerin risk sıralamasında kozmetikler az riskli olanlara giriyor." 
     Tarım Bakanlığı Koruma Kontrol Genel Müdürü Dr. Hüseyin Sungur ise "Tarım Bakanlığı’nın iznine bağlı hayvan ve hayvansal ürünler ile özellikle aşı ve biyolojik maddede sığır orijinli serum ve doku kullanılıyorsa bazılarına tamamen yasak getirdik, bazılarına da bunun deli danalı olmadığına dair ithal edilen ülkenin resmi otoritelerinden garanti almak kaydıyla müsade ediyoruz" dedi. 
     
Uzman görüşü Kollajen zararlı mı      Estetik ve Plastik Cerrahi Uzmanı Dr. Ömer Alp İngiltere’de deli dana hastalığı ilk ortaya çıktığında sığırlardan elde edilen kollajenlerin bulaşması ve ileride hastalık ortaya çıkarma riski ortaya atılmıştı. Bu yüzden birçok yerde kullanımı terk edildi. Hala kullananlar olabilir. Bu dönemde kullanılmaması iyi olur. 
     Kozmetik firmaları ise ürünlerinin gümrüklerde bekletildiğini, bazı ürünlerden de hayvansal içerikli olmamasına karşın BSE belgesi istendiğini bildirdiler. 
     


 SİYASET 












</TEXT>
</DOC>
