<DOC>
<DOCNO> 11353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sonspo01.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
PSG- Galatasaray maçında olaylar çıktı 56 yaralı 
</HEADLINE>
<TEXT>

     Şampiyonlar Ligi B Grubu’nda PSG ile Galatasaray arasında oynanan karşılaşmanın 56. dakikasında PSG taraftarlarının Galatasaray tribünlerine saldırması ile olaylar çıktı. Karşılaşmaya ancak 25 dakika ara verildikten sonra devam edilebildi. 
     İkinci yarının başından itibaren tribünlerde Fransız taraftarların Türk seyircilere olan saldırıları, bu dakikadan sonra giderek arttı ve yaralı halde sahaya giren 2 Türk seyirci nedeniyle maça ara verildi. 
     Olaylar büyüyüp, Fransız güvenlik güçleri yeterli müdahaleyi yapamayınca, maçın orta hakemi Vitor Manuel Melo Perreira, karşılaşmayı durdurarak 2 takım oyuncularını soyunma odalarına gönderdi. 
     Yaklaşık 25 dakikalık aradan sonra takımlar sahaya çıktı ve karşılaşmaya devam edildi. 
     Bu arada Fransız tribünlerindeki Ermeni bayrağı dikkati çekerken, 5 taraftarın hastaneye kaldırıldığı bildirildi. 
     Avrupa Şampiyonlar Ligi’nde Paris Saint Germain PSG - Galatarasay futbol takımları arasında oynanan maçta çıkan olaylarda 56 kişinin yaralandığı bildirildi. 
     UEFA Sözcüsü Marcus Siegler, PSG, UEFA ve Parc des Princes stadı yetkilileri arasında yapılan toplantıdan sonraki açıklamasında, "Kızılhaç verilerine göre, maçtan sonra çıkan olaylarda 56 kişi yaralandı, bu kişilerin 17’si hastaneye kaldırıldı. Yaralananlardan en az birisi Türk vatandaşı" dedi. 
     Yaralanların arasında stad görevlisi dört kişinin de bulunduğunu belirten Siegler, "Olayların çıkış nedeni açık değil. İki takım taraftarları birbirlerini kışkırtmış gibi görünüyor" şeklinde konuştu. 
     UEFA Sözcüsü Siegler, UEFA’nın bu olaylarla ilgili olarak şu anda hiçbir karar vermeyeceğini, çünkü kesin bilgilerin halen ellerinde bulunmadığını ve bir karara varmak için uzmanların vereceği detaylı raporu beklemek gerektiğini kaydetti. 
     Bu arada polisin açıklamasında, olaylarda altı kişinin gözaltına alındığı belirtilerek, maçın ikinci yarısının başında Auteuil ve Boulogne tribünlerinde oturan PSG taraftarlarının, Türk taraftarlarla aralarında bulunan parmaklıkları yıkarak Türk taraftarlara saldırdığını, bunun üzerine olaya derhal müdahale edildiği kaydedildi. 
     




</TEXT>
</DOC>
