<DOC>
<DOCNO> 46734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/ekonomi/eko05a.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
5 Kasım tedirginliği 
</HEADLINE>
<TEXT>

Merkez Bankası'nın Hazine’ye kaynak aktarımını sağlayan maddenin 5 Kasım’da yürürlükten kalkacak olması piyasada şimdiden tartışılıyor 
     TARIK YILMAZ 

     Hazine'nin nakde sıkıştığı dönemlerde kullandığı Merkez Bankası kaynaklarının 5 Kasım'dan itibaren kapanıyor olması uzmanları endişelendiriyor. Yılın en yüklü itfalarının bulunduğu kasımda Hazine'nin, Merkez kaynaklarına başvurmadan ödemelerini gerçekleştirmesinde sorun çıkıp çıkmayacağı şimdiden tartışılmaya başlandı. 
     5 Mayıs’ta yürürlüğe giren Merkez Bankası Yasası'nda, Hazine ve kamu bankalarına altı ay daha kaynak aktarmasını sağlayan geçici 2. maddesi 5 Kasım'da yürürlükten kalkıyor. Bu tarihten sonra yasanın 56. maddesi yürürlüğe girecek. Bu maddeye göre, Merkez, Hazine ile kamu kuruluşlarına avans veremeyecek ve kredi açamayacak, bu kurumların ihraç ettiği bono ve tahvilleri birincil piyasadan satın alamayacak. 
     
     Hazine zorlanacaktır’ 
     Bankacılar, YPK'da da gündeme gelen sorunun kasım ve sonrasındaki borçlanmaları nasıl etkileyeceğini tartışıyor. Birçok bankacı, bu kaynak aktarım mekanizmasının Hazine'yi zorlayacağı iddiasında... Kasımda Hazine'nin yılın en yüklü geri ödemesini yapacağına dikkat çeken bankacılar, "Toplam 7.8 katrilyon liralık iç borç geri ödemesinin 1.5 katrilyonu kamu bankalarına, 5.7 katrilyon ise piyasaya yapılacak. Merkez'in yardımı olmadan bunun nasıl sonuçlanacağını doğrusu biz de merak ediyoruz. Ancak çoğu bankacı bunun faiz oranlarını yükselteceğine inanıyor" dedi. 
     IMF'den alınacak ek kaynağın 5 Kasım'dan önce Merkez Bankası'ndan Hazine'ye aktarma yolunun açılması gerektiğine de dikkat çeken bankacılar, bu tarihten önce Hazine'nin Merkez Bankası'na tahvil ve bono vererek karşılığını alabileceğini ifade ediyor. 
     



 EKONOMİ 



















</TEXT>
</DOC>
