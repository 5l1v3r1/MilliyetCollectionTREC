<DOC>
<DOCNO> 3055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/spor/aspo.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Elveda Fiorentina... 
</HEADLINE>
<TEXT>
MERHABA MİLAN 
Fatih Terim, Floransa’dan sezon sonu ayrılacağını açıkladı, Berlusconi ile el sıkıştı, İtalya’nın en güçlü kulübüyle anlaştı 
     Aslı Bıçakcı - FLORANSA 

     FATİH Terim, yine İtalya’yı sarstı. Fiorentina’dan sezon sonu ayrılacağını açıkladı, İtalya’nın ünlü kulübü Milan ile anlaştı. Taraflar arasında bir süredir yapılan görüşmeler olumlu sonuçlandı. Milan tarafından imzalanan sözleşme, dilediği zaman imzalaması koşuluyla Terim’e sunuldu. İmparator, büyük olasılıkla önümüzdeki hafta sözleşmeyi imzalayıp, gelecek sezon resmen Milan teknik direktörü olacak. 
     "ONUNLA herkes çalışmak ister" diyen Milan Başkanı Berlusconi, geçtiğimiz hafta evinde imza töreni düzenlemek istedi. Ancak Fatih Terim "Önce kulübümle masaya oturmam lazım. Aksi davranış prensiplerimle bağdaşmaz" diye, imza törenini erteletti. Çok geniş yetkilerle donanacak olan Terim’in sözleşmesi iki yıllık bir süreyi kapsayacak. Yine çok büyük olasılıkla Galatasaray’ın genç yıldızı Emre de Milan’a alınacak. 
     
Dünya devi      MİLAN, 1899’da kuruldu. Başkanlığını İtalya’nın eski başbakanı ve medya patronu Silvio Berlusconi yapıyor. Kadrosunda Maldini, Albertini, Costacurta, Chamot, Shevchenko gibi ünlü isimleri barındırıyor. Milan, 16 İtalya Ligi, 5 kez Avrupa Şampiyon Kulüpler, 2 kez UEFA Kupası, 3 kez Süper Kupa’yı kazandı. 
     
Neden bırakıyor      "Geleceğe güvenle bakamıyorum" 
     "Geçmişte yaşadıklarım" 
     FİORENTİNA Teknik Direktörü Fatih Terim, düzenlediği basın toplantısında ayrılık kararını açıklarken, nedenini de "Geçmişte yaşadıklarım geleceğe güvenle bakmama engel oluyor" diye açıkladı. Terim, kararını önce futbolcularına bildirdiğini vurguladı. 
     
     "Sezon sonuna kadar" 
     FATİH Terim, "Futbolcularıma sezon sonuna kadar hiçbirşey olmamış gibi devam etmemiz gerektiğini söyledim. Kimse merak etmesin. Bütün gücümüzle daha da fazlasını vererek, Fiorentina’yı hep berabere zirveye çıkarmaya çalışacağız" ifadelerini kullandı. 
     
     "Şükran borçluyum" 
     FLORANSALILARI çok sevdiğini vurgulayan Terim, "Hayat bana insanlara inandığım doğruları söylemeyi öğretti. Son olarak bugün gelinen noktada futbolcularımın, taraftarlarımızın ve teknik ekibimizin bu şekilde devam edeceğine inanıyorum. Onlara şükran borçluyum" dedi. 
     
Floransa gergin      FATİH Terim’in ayrılık kararı, Floransa’da havanın gerginleşmesine yol açtı. Mor - Menekşeli taraftarların Batistuta’nın Roma’ya satılmasının ardından "istenmeyen adam" ilan ettikleri Başkan Cecchi Gori’ye tepkilerinin daha da arttığı belirtildi. Taraftarların, Floransa’da geniş kapsamlı bir yürüyüş yapmayı planladıkları öğrenildi. 
     
Gori de düğmeye bastı      FİORENTİNA Kulübü’nde Terim’in açıklaması şaşkınlık ve öfke yarattı. Genel Menajer Giancarlo Antognoni, "Beklemediğim bir karar oldu. Bu durumda Terim’in 31 Ocak’ta sona erecek olan opsiyonlu sözleşmesini yeniden ele alacağız" dedi. Bu arada Fiorentina’da Mario Sconcerti başkan yardımcısı oldu. Sconcerti ilk yaptığı açıklamada, "Terim’i kararından caydırmak için her yolu deneyeceğiz" dedi. 
     
Hakan var Vieri yok      İTALYA Ligi’nde Hakan Şükür’ün de forma giydiği Inter, bugün Lazio deplasmanına çıkacak. Inter’de Vieri’nin, sakatlığı nedeniyle bugünkü karşılaşmada takımındaki yerini alamayacağı bildirildi. Karşılaşma 21.30’da başlayacak ve CINE 5’ten naklen yayınlanacak. 
     


 SPOR 





















</TEXT>
</DOC>
