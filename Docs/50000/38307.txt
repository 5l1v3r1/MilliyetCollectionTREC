<DOC>
<DOCNO> 38307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sontur25.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi başvuruyu raportör raporundan sonra görüşecek 
</HEADLINE>
<TEXT>

     Anayasa Mahkemesi, Yargıtay Cumhuriyet Başsavcısı Sabih Kanadoğlu'nun Adalet ve Kalkınma Partisi'ne AK Parti ihtar ve tedbir verilmesine ilişkin başvurusunu, raportör raporunu hazırlandıktan sonra görüşecek. 
     Anayasa Mahkemesi başvuruyu Siyasi Partiler Yasası'nın SPY ''Diğer sebeplerle başvuru'' başlığını taşıyan 104. maddesine göre inceleyecek. Ancak bu inceleme raportörün raporunu hazırlamasının ardından yapılacak. 
     SPY'nin 104. maddesinin birinci fıkrası 12 Ağustos 1999'da değiştirilmişti. Maddenin tamamı şöyle 
     ''Bir siyasi partinin bu Kanunu'nun 101. maddesi dışında kalan emredici hükümleri ile diğer kanunların siyasi partilerle ilgili emredici hükümlerine aykırılık halinde bulunması sebebiyle o parti aleyhine Anayasa Mahkemesi'ne, Cumhuriyet Başsavcılığı'nca resen yazı ile başvurulur. 
     Anayasa Mahkemesi, sözkonusu hükümlere aykırılık görürse bu aykırılığın giderilmesi için ilgili siyasi parti hakkında ihtar kararı verir. Bu karar, o siyasi parti genel başkanlığına yazılı olarak bildirilir. Bu yazının tebliği tarihinden itibaren 6 ay içinde aykırılık giderilmediği takdirde, Cumhuriyet Başsavcısı Anayasa Mahkemesi'ne bu siyasi partinin kapatılması için re'sen dava açar.'' 
     Buna göre, Yüksek Mahkeme, AK Parti'ye ihtar verir ve parti ihtarın gereğini yerine getirmezse, Yargıtay Cumhuriyet Başsavcısı Kanadoğlu, SPY'nin 104. maddesi uyarınca kapatma davası açabilecek. AK Parti, ihtar verilmesi durumunda, bunun gereğini yaparsa veya ihtara gerek görülmezse siyasi yaşamına devam edecek. 
     Yargıtay Cumhuriyet Başsavcılığı, ilk kez bir partinin genel başkanının ''görev ve yetkilerinin kullanılmasının tedbiren önlenmesini'' istedi. Anayasa Mahkemesi'nin bu konuya ilişkin vereceği karar da ilk olacak. 
     
     






</TEXT>
</DOC>
