<DOC>
<DOCNO> 7617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/ekonomi/eko01.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan podyuma çıkıyor 
</HEADLINE>
<TEXT>

Dice Kayek’in Louvre Müzesi’nde düzenleyeceği defilede mankenlik yapacak olan Tarkan, kendisi için özel hazırlanan kıyafetleri sunacak 
     EYLEM TÜRK 

     Ünlü pop yıldızı Tarkan, Türk modasının dünya çapındaki temsilcileri Ece ve Ayşe Ege kardeşlerin, Fransa’nın başkenti Paris’te düzenlenecek sonbahar - kış 2001 - 2002 defilesinde podyuma çıkacak. 
     Modanın merkezi kabul edilen Paris’te "Dice Kayek" adlı markalarıyla Türk rüzg rı estirecek kardeşlerin defilesinde son manken olarak podyuma çıkacak olan Tarkan, kendisi için özel olarak hazırlanmış kıyafeti sunacak. 
     Tarkan’ın, İstanbul Tekstil ve Konfeksiyon ihracatçıları Birliği’nin desteğiyle İTKİB 13 Mart’ta Louvre Müzesi’nde düzenlenecek defilede giyeceği kıyafetin sürpriz olacağını söyleyen Ayşe Ege, ayrıca sanatçının yeni albümünün tanıtımı sırasında giyeceği kıyafetleri de kendilerinin tasarladıklarını hatırlattı. 
     Şu ana kadar Tarkan için 15 kıyafet dikildiğini kaydeden Ege, "Tarkan’ın 12 Mart’ta single tanıtımı var. Defilede bir gün sonra düzenlenecek" dedi. 
     
     Sinerji yaratıyoruz 
     Defilenin sponsorluğunu yapan İstanbul Tekstil ve Hammaddeleri İhracatçıları Birliği Başkanı Oğuz Satıcı da Paris’teki Dice Kayek defilesinin, Türk tekstilini dünyaya tanıtmak amacıyla düzenledikleri Türk moda tasarımcıları defilelerinin önemli bir ayağı olduğunu belirtti. Satıcı, Tarkan’ı podyuma çıkarma amaçlarının dünyada başarıya ulaşmış Türkleri bir araya getirerek sinerji yaratmak olduğunu kaydetti. 
     Defilede Tarkan ile Ayşe - Ece Ege kardeşlerin güçlerini birleştireceğini anlatan Satıcı, ileride düzenlenecek defilelerde başka ünlüleri bir araya getireceklerini söyledi. 
     
     Beş yıllık kalkınma planı 
     Tekstil ve konfeksiyon sektörlerinin içinde bulunduğu sıkıntıdan kurtulması için çözüm arayışlarının devam ettiğini söyleyen Oğuz Satıcı, sektörün dünya ile rekabet edebilmesi için devlet desteğinin şart olduğunu belirtti. 
     Bunun için hükümete beş yıllık bir program sunacaklarını vurgulayan Satıcı, "Bu süre boyunca devlet sektöre destek verirse, biz de Türkiye’nin imajını taşeronluktan kurtarıp, moda tasarımcılığına yükseltebiliriz" dedi. 
     Türk tekstil ve konfeksiyon sektörlerinin dünya ile rekabet şansının giderek azaldığını kaydeden Satıcı, "Devlet istihdam ve enerji üzerindeki yükü hafifletmeli. Bu sayede ihracat da 15 - 20 milyar dolar seviyelerine ulaşır" diye konuştu. Devletin en başta konfeksiyon sektörünü desteklemesi gerektiğini söyleyen Satıcı, "Bununla ilgili olarak İstanbul Sanayi Odası’na teklif götüreceğiz. Ortak bir rapor hazırlanarak somut çözüm önerileri oluşturmayı planlıyoruz. Daha sonra da bunu hükümete sunacağız" dedi. 
     
     
     


 EKONOMİ 
















</TEXT>
</DOC>
