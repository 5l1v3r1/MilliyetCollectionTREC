<DOC>
<DOCNO> 47397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sontur10.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Referandum ile genel seçimi birarada yapalım" 
</HEADLINE>
<TEXT>

     SP Genel Başkanı Recai Kutan, milletvekillerinin maaşlarıyla ilgili düzenleme getiren Anayasa değişikliği maddesinin referanduma götürülmesini istemediklerini ifade ederek, ''İlla referandum olacak ise referandum ile genel seçimi birarada yapalım'' dedi. 
     Kutan, Makedonya Büyükelçisi Muhedin Rustemi'yi, SP Genel Merkezi'nde kabul ederek bir süre görüştü. 
     Recai Kutan, Osmanlı İmparatorluğu'nun parçalanmasından sonra Balkanlar'da bir türlü ''istikrarın sağlanamadığını'' belirterek, artık barışın, huzurun ve refahın tesis edilmesi dileğinde bulundu. 
     İki ülke arasında ekonomik, kültürel ve sosyal ilişkilerin daha ileri bir seviyeye çıkarılması gerektiğini dile getiren Kutan, Büyükelçi'ye ziyaretinden dolayı teşekkür etti. 
     Büyükelçi Rustemi de Türkiye'nin, Makedonya için önemli bir ülke olduğunu söyledi. 
     Bu arada Kutan'a, Cumhurbaşkanı Ahmet Necdet Sezer'in, referandum ile ilgili kararının ''hükümetin değiştirilmesi için fırsat olup olmadığı'' sorusu yöneltildi. 
     Kutan, Türkiye'nin daha özgürleşmesi ve insan haklarının genişletilmesi için yapılan anayasa değişikliği paketinin hazırlandığını kaydederek, ancak milletvekillerinin maaşlarına artış sağlayan düzenlemeyi hoş karşılamadıklarını bildirdi. Bu konudaki oylamanın gizli yapıldığını hatırlatan Kutan, kimin hangi yönde oy kullandığını bilemediklerini dile getirdi. 
     Cumhurbaşkanı'nın, Anayasa'nın verdiği yetkiyi kullanarak, söz konusu madde ile ilgili referandum kararı verdiğini belirten Kutan, sözlerini şöyle sürdürdü 
     ''Cumhurbaşkanı'nın yetkisi vardır, ama referanduma gitmeden önce hükümet ve hükümet dışındaki muhalefet partileri ile bir görüşme yapar ve bunun düzeltilmesi hususunda bir talepte bulunabilirdi. Kaldı ki, zaten o istikamette bir niyet de ortaya atıldı. Evet biz bunu düzeltelim diye, bu partiler arasında genel bir mutabakat sağlanmıştı. Ama buna mukabil, Cumhurbaşkanı referandum talep etti. 
     Muhalefet olarak bizim ortaya koyacağımız iki görüş var. Öncelikle referandum olmasın, istiyoruz. Çünkü, referandum dediğimiz yine Türkiye'nin en uç noktalarına sandık götürülecek, uzun süreli bir çalışma. Zaten büyük ekonomik sıkıntı içindeyken, bir sürü masrafa yol açılacak. Meclis'te bulunan siyasi partiler bir mutabakat içinde, Cumhurbaşkanı'nın düşündüğü istikamette bir düzenleme yapabilir. Bu olmaz da illa referandum olacak ise -madem ki bu kadar emek, zahmet, bu kadar masraf yapılıyor, sandık Türkiye'nin en uç noktasına götürülüyor- o zaman referandum ile genel seçimi bir arada yapalım. 
     Milletimizin büyük çoğunluğu, bir an evvel bir erken seçimin yapılması ve beceriksiz hükümetin uzaklaştırılması talebindedir. Referandum olacaksa bu genel seçimle birlikte yapılmalıdır.'' SP Genel Başkanı Kutan, bir başka soru üzerine, Meclis'in yeni bir düzenlemeye gitmesi durumunda kendilerinin başka bir teklif getirmeyeceklerini bildirdi. Yeni bir anayasa değişikliği paketiyle ilgili müzakerelerin başladığını anımsatan Kutan, aslında Anayasa'nın tamamen değiştirilmesini istediklerini söyledi. 
     Cumhurbaşkanı'nın referandum kararı almasının, ''seçim istediği anlamına gelip gelmediği'' yolundaki soruyu yanıtlarken de Kutan, ''O istikamette yorum yapanlar var'' dedi. 
     Hükümetin, söz konusu paketi Köşk'e iade edeceğine ilişkin haberlerin anımsatılması üzerine de Kutan, devletin tepesinde ''bir sertleşmenin, inatlaşmanın ülkeye fayda getirmeyeceği'' düşüncesinde olduğunu ifade etti. 
     Kutan, ''Sadece referandum gerçekleşirse bir baskın seçimi zorlar mısınız '' sorusu üzerine de şunları söyledi 
     ''Tabii. Biz diyoruz ki, başka bir çözüm yolu yok. Artık hükümet üyeleri halkın arasına çıkamıyorlar. Bazı yerlerde yuhalanıyorlar. Biz nereye gidersek, talepleri Ne zaman bizi bu hükümetten kurtaracaksınız oluyor. Dolayısıyla ilk önce tercih edilecek şekil, hükümetin bu reaksiyonları görerek, kendiliğinden çekilmesi. Ancak öyle bir niyetleri görülmüyor. Muhalefet olarak erken seçimin gerçekleşmesi için her türlü gayreti göstereceğiz.'' 
     






</TEXT>
</DOC>
