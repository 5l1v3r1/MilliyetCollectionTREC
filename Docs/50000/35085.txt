<DOC>
<DOCNO> 35085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sondun21.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de asgari ücret 240 milyon lira 
</HEADLINE>
<TEXT>

     KKTC'de asgari ücret, 2001 yılının ikinci yarısı için 240 milyon TL olarak belirlendi. 
     Asgari Ücret Saptama Komisyonu Başkanı Hüseyin Demirsu, 2 saat süren toplantıdan sonra, işçi, işveren ve hükümet temsilcilerinden oluşan komisyonda asgari ücretin, 1 Ağustos 2001 tarihinden geçerli olmak üzere, oyçokluğuyla 240 milyon TL olarak belirlendiğini açıkladı. 
     Kararın oybirliğiyle alınmasını arzu ettiklerini, ancak bunun mümkün olamadığını ifade eden Demirsu, 240 milyon TL'nin, kriz ortamı içerisinde belirlenebilecek en iyi rakam olduğunu söylerken, karara red oyu veren işçi kesiminin temsilcisi Hür-İş Genel Başkanı Özay Andıç ise asgari ücretin yasalara aykırı olarak belirlendiğini öne sürdü ve karara itiraz edeceklerini söyledi. İşverenler Sendikası Başkanı Hasan Sungur da asgari ücretin işveren kesiminin verebileceğinden fazla olarak belirlendiğini, yine de bu rakamın işçiyi sıkıntıya sokacağının farkında olduklarını belirtti. Toplantıda, asgari ücret için hükümet 255, işveren 228 ve işçi tarafı da 270 milyon TL önerisiyle masaya oturmuştu. 







</TEXT>
</DOC>
