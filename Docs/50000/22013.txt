<DOC>
<DOCNO> 22013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sontur19.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmeniyle tartıştı...Sınıfın penceresinden atladı 
</HEADLINE>
<TEXT>

     Cevizli'deki Sabiha Gökçen Anadolu Kız Meslek Lisesi 1. sınıf öğrencisi Ö.Ö'nün, öğretmeni ile tartıştıktan sonra 3. katta bulunan sınıfın penceresinden atladığı belirlendi. 
     Cevizli Murat Reis Sokak üzerinde bulunan Sabiha Gökçen Anadolu Kız Meslek Lisesi 1. sınıf öğrencisi Ö.Ö, grafik resim dersi sırasında ders öğretmeni Gülay Keleş'le gürültü yaptığı gerekçesiyle tartıştı. Bunun üzerine Ö.Ö, 3. katta bulunun sınıfın penceresinden atlayarak yaralandı. Toprak zeminin üzerine düşen kız öğrenci ambulansla hastaneye kaldırıldı. 
     Kartal Dr. Lütfi Kırdar Eğitim ve Araştırma Hastanesi'ne kaldırılan Ö.Ö'nün bacaklarında ve vücudunun çeşitli yerlerinde kırıklar bulunduğu belirtilerek, hayati tehlikesinin olmadığı kaydedildi. 
     Bu arada, hastaneye gelen öğrencinin annesi Necmiye Ö., okuldaki baskı yüzünden kızının 1.5 yıldır her ay psikolojik tedavi görmek için doktora gittiğini ileri sürerek, okul yönetimini suçladı. Ö.Ö'nün diğer yakınları da, annenin iddialarına destek verdiler. 
     Olaydan sonra Sabiha Gökçen Kız Meslek Lisesi'nde görev yapan bir grup öğretmen hastaneye gelerek Ö.Ö'nün yakınlarıyla görüştü. Bu sırada, genç kızın yakınlarıyla öğretmenler arasında kısa süreli bir tartışma yaşandı. 
     Öte yandan, olayın ardından Cevizli Karakolu'na götürülen öğretmen Gülay Keleş de, ifadesi alındıktan sonra serbest bırakıldı. 






</TEXT>
</DOC>
