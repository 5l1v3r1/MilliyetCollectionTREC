<DOC>
<DOCNO> 42681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sontur21.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Cem terörist saldırıyı Meclis'te değerlendirdi 
</HEADLINE>
<TEXT>

     Dışişleri Bakanı İsmail Cem, terörle mücadelede uluslararası işbirliğinin önemine değinerek, ''Türkiye olarak bu mücadelede elbette ABD'nin yanındayız. Kendi imkanlarımız, kendi gerçeğimiz boyutunda her türlü desteği vereceğiz''dedi. Cem, terörle mücadelenin uzun soluklu ve kararlı bir çabayı gerektirdiğini ifade ederek, ''Bizim önceliğimiz Türkiye'dir, Türkiye'nin menfaatidir, Türkiye'nin insanıdır, insanımızın esenliğidir'' diye konuştu. 
     TBMM Başkanı Ömer İzgi, ABD'deki terörist saldırıyla ilgili konuşmasından sonra, aynı konuda konuşma yapmak üzere Dışişleri Bakanı İsmail Cem'e gündemdışı söz verdi. Cem, yıllarca terörün acısını çekmiş olan Türkiye'nin ABD halkının acısını en iyi anlayan ülke olduğunu belirterek, New York ve Washington'daki çılgın teröre kurban giden bütün insanların ailelerinin acısını paylaştıklarını söyledi. Cem, birçok dostunun Türkiye'nin terörle mücadele acısını görmezlikten geldiği dönemde ABD'nin Türkiye'ye verdiği desteğin unutulamayacağını vurguladı. 
     NATO Antlaşması'nın 5'inci maddesine yeni bir şekil verilerek, bu maddenin kapsamının genişletildiğine dikkati çeken Cem, NATO üyesi bir ülkede meydana gelen bir terör saldırısının da tüm üyelerce birlikte cevap verilmesi gereken bir husus olarak değerlendirildiğini hatırlattı. Yapılan bu değişikliğin, alınacak bir kararı bütün üyelerin takip edeceği anlamına gelmediğini anlatan Cem, ''Terörle mücadele elbette dayanışmayı, birlikte hareket etmeyi gerektiriyor. Ama her ülkenin kendi usülleri ve imkanları içinde bir katkıyı yerine getirmesini içeriyor'' dedi. 
     Terörün dini ve coğrafyası olamayacağını kaydeden Cem, terör olayının sadece eylemi yapan, tetikçiden ibaret olmadığını, o teröre imkan sağlayan, destek veren, kol kanat açan bütün ülkeler için geçerli olduğunu söyledi. Cem, teröristleri güden, kullanan, onlara her türlü hoşgörüyü gösterenlerin de sorumlu olması gerektiğinin altını çizdi. 
     ''Din tanımıyla terör olmaz'' diyen Cem, sözlerini şöyle sürdürdü 
     'İslamcı, Hrıstiyancı, Musevici terör olmaz. Bunu her fırsatta ısrarla bütün muhataplarımıza anlatmaktayız. Bu konuda bir etkimiz olduğu da anlaşılıyor. Bir yandan bütünlüğe ihtiyacımız var diyeceğiz, bir yandan terörle mücadelenin Asyasıyla, Amerikasıyla, değişik milletleriyle hepimizin ortak meselesi olduğunu söyleyeceğiz, öte yandan kendi içimizde yapay, sahte medeniyet tanımlarıyla kendimizi din esasında, kültür esasında böleceğiz. Sonra da bundan bütünlük çıkmasını bekleyeceğiz. Böyle şey olmaz. Türkiye olarak bunun hassas takipçisiyiz ve takipçisi olmaya da devam edeceğiz.'' 
     Terörle mücadelenin eşgüdüm gerektirdiğini bu nedenle devletin bütün kurumlarıyla birlikte toplantılar yaparak ''hangi ihtimalde Türkiye'nin ne ölçüde nereden sıkıntıya girebileceği'' konusunu tartışıp önlem alınmaya çalışıldığını anlatan Cem, terörle mücadelede hükümetin TBMM ile birlikteliğinin, aynı şekilde Meclisteki tüm siyasi partilerin de hükümetle birlikteliğinin önemli olduğunu vurguladı. Cem, Dışişleri Bakanı olarak tüm partilere istediği her türlü bilgiyi vermeye hazır olduğunu bildirdi. 
     Cem, terörle mücadelenin uzun soluklu olduğunu da ifade ederek, ''Bizim önceliğimiz Türkiye'dir, Türkiye'nin menfaatidir, Türkiye'nin insanıdır, insanımızın esenliğidir. Türkiye'ye zarar verebilecek, Türkiye'nin insanına, ekonomisine, esenliğine, güvenliğine zarar verebilecek olaylardan dikkatle kaçınmak ve hem bölgemize, hem insanımıza, hem insanlığa karşı sorumluluğumuzu bir bütün olarak değerlendirmektir'' diye konuştu. 
     Terörle mücadelede telaşa, aceleciliğe yer olmadığını, ancak kararlı ve ama sakin olmak gerektiğini anlatan Cem, ''Terörle mücadelenin en önemli yöntemi özgürlük ve demokrasiyi kısıtlamak değil tam aksine özgürlükleri ve demokrasiyi terörü can evinden vuran bir silah gibi kullanmaktır. Biz bu dönemde telaşlı olmayacağız. Bu dönemde birbirimize sahip çıkacağız. Türkiye olarak büyük bir devletiz. Biz asla korkuya yenik düşmeyiz. Bunu dostumuzun da, düşmanımızın da bilmesi lazım'' görüşüne yer verdi. 






</TEXT>
</DOC>
