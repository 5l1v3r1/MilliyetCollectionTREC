<DOC>
<DOCNO> 42871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sontur16.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullahçılar sorguda Konca Kuriş'i öldürdüklerini itiraf ettiler 
</HEADLINE>
<TEXT>

     Diyarbakır DGM'ce tutuklanan terör örgütü Hizbullah'ın üst düzey sorumlularından Hacı Bayancık'ın da aralarında bulunduğu 4 kişinin, yazar Konca Kuriş ve Zehra Vakfı Başkanı İzzettin Yıldırım'ın da aralarında bulunduğu 15 kişiyi sorgulayarak öldürdüklerinin belirlendiği bildirildi. 
     Emniyet Müdürlüğü'nden yapılan açıklamada, Emniyet Genel Müdürlüğü İstihbarat Daire Başkanlığı'nın koordinasyonunda, jandarma kuvvetlerinin katılımı ile Adana'nın Pozantı ve Niğde'nin Ulukışla ilçelerinde ortaklaşa düzenlenen operasyonda, örgüt elemanı Sülhaddin Ürük ölü, Hacı Bayancık, Fadıl Şanı, Mehmet Veysi Özel ve Remzi Kaçar'ın sağ olarak yakalandığı, bu kişilerin Diyarbakır'a getirilerek sorgulandığı kaydedildi. Örgüt elemanlarının sorguları sonucunda, yazar Konca Kuriş, Zehra Vakfı Başkanı İzzettin Yıldırım, Mehmet Sümbül, M. Salih Dündar, Cihangir Gaffari Negiş, Ahmet Atçı, Ömer Çınar, Mehmet Kanlıbıçak, Nezir Aslan, Mehmet Şehit Avcı, Kadri Tüzer, Mahmut Kaymaz, İsmail Aksoy, Alican ve Yusuf isimli iki kişiyi kaçırdıktan sonra sorgulayarak öldürdüklerinin belirlendiği bildirildi. 
     Şahısların yapılan yer göstermeleri sonucu Ergani İlçesi'nde 3 adet Makarow tabanca, 1 adet Sten otomatik tabanca, 1 adet kuru sıkı tabanca, 10 adet Rus savunma tipi parça tesirli el bombası, 1 adet fünye ve bu silahlara ait çok sayıda şarjör ve mühimmat ele geçirildiği bildirildi. Açıklamada ayrıca, Adana'da ölü ele geçirilen yeni örgüt lideri Ürük'ün memleketi ve defnedildiği yer olan Mardin'in Mazıdağı ilçesinde de, adam kaçırma ve sorgulama eylemlerinde kullanılan örgüte ait sığınak bulunduğu belirtildi. Yakalandıktan sonra Diyarbakır'a getirilen şahıslar, geçen hafta çıkarıldıkları Diyarbakır DGM'ce tutuklanarak cezaevine konmuşlardı. 
     
     







</TEXT>
</DOC>
