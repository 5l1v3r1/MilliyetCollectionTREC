<DOC>
<DOCNO> 42075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/spor/spo01.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurban aranıyor 
</HEADLINE>
<TEXT>

Christoph Daum, son antrenmanlardaki performansı ile dikkati çeken Stavrum’u oynatmak için orta sahadan bir futbolcuyu yedeğe alacak 
     BEŞİKTAŞ Teknik Direktörü Christoph Daum, hafta içinde yapılan çalışmalardaki performansı ile dikkat çeken Stavrum konusunda kararsız kaldı. Alman hocanın, İstanbulspor maçında sahaya süreceği ilk onbir için son dakikada karar vereceği belirtilirken, Stavrum’un oynaması halinde orta alandan bir oyuncuyu yedeğe çekeceği vurgulandı. 
     DAUM, forvette oynatmayı planladığı Tümer ve İlhan Mansız’la dün akşam yapılan son çalışmada özel olarak ilgilendi. Alman hoca, her iki oyuncuyu uyardı ve, "Zor bir maç olacak. Savunma ağırlıklı oynayacaklar. Bu da sizin işinizi zorlaştıracak. Bu nedenle maça iyi konsantre olun, yakaladığınız pozisyonları gole çevirmek zorundasınız" diye konuştu. 
     
Sertan uyardı      GEÇEN sezon İstanbulspor forması giyen Sertan, arkadaşlarını zorlu maç öncesinde uyardı. Sertan, "Şimdi daha güçlüler. Aykut Kocaman’ı da küçümsememek gerekir" dedi. İnönü Stadı’nda yapılan son çalışmada Daum kanat oyuncuları üzerinde durarak, isabetli ortalar yapmalarını istedi. Basın Sözcüsü Mete Düren ise akşam Beşiktaş muhabirlerine yemek verdi. 
     
Yönetime sitem      GEÇEN hafta ertelenen maçı izlemek için taraftarlarla Samsun’a giden ve dönüşte saldırıya uğrayarak dövülen Emrah Tanju’nun, mesanesinin patladığı, ölümden döndüğü ortaya çıktı. 17 yaşındaki Tanju’nun babası Maşallah Tanju, "Oğlum Beşiktaş Yıldız Takımı’nda oynuyor. Beş gündür Samsun’da tedavi altında. Yönetim arayıp sormadı. Televizyonda demeç vermesini biliyorlar" dedi. 
     



 SPOR 

























</TEXT>
</DOC>
