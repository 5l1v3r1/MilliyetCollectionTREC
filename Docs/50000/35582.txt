<DOC>
<DOCNO> 35582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/soneko06.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Körfezbank'ın kapıları kapanıyor, Osmanlı Bankası ile birleşiyor 
</HEADLINE>
<TEXT>

     Doğuş Grubu, Garanti Bankası'nda ortaklık konusunda İtalya'nın önde gelen bankacılık grubu Intesa BCI S.P.A. ile çalışmalarını sürdürürken, Osmanlı Bankası ile Körfezbank birleşmesini de tamamlama aşamasına geldi. 
     Doğuş Holding İcra Komitesi Üyesi ve Osmanlı Bankası Murahhas Üyesi Aclan Acar, ''Ağustos sonu itibariyle Körfezbank'ın kapıları kapanacak, tabelası inecek ve Osmanlı Bankası ile birleşmiş olacak'' dedi. 
     Doğuş Holding İcra Komitesi Üyesi ve Osmanlı Bankası Murahhas Üyesi Aclan Acar, A.A. muhabirinin grup bünyesindeki Osmanlı Bankası ile Birleşik Türk Körfez Bankası A.Ş.'nin Körfezbank birleşme çalışmalarına ilişkin sorularını yanıtladı. 
     Gruptaki gerek yapısal gerekse de işlemler açısından birleşmeye yönelik hazırlık çalışmalarına yaklaşık 5 yıl önce başlandığına işaret eden Acar, grubun finans sektöründeki operasyonlarının geçtiğimiz dönemde tek bir çatı altında toplandığını hatırlattı. 
     Garanti Teknoloji şirketinin böylece grubun tüm finans şirketlerine hizmet verir hale geldiğini anlatan Acar, kredi kartları işlemlerinin de Garanti Ödeme Sistemleri A.Ş. tarafından yürütüldüğünü, insan kaynakları işlemlerinin de Doğuş İnsan Gücü Yönetim Şirketi tarafından yapılmakta olduğunu bildirdi. 
     Acar, bunların bir anlamda birleşmenin başlangıç noktasını oluşturduğunu belirterek, şunları söyledi 
     ''1999'un Aralık ayında ilk kez yazılı ve çizili olarak Osmanlı-Körfezbank birleşmesini de rapora bağladık, konuştuk, görüştük, ancak, mevzuatın uygun olmaması nedeniyle uygulamaya geçememiştik. Yeni Bankalar Kanunu çıktığında bu tür işlemlerde görev Bankacılık Düzenleme ve Denetleme Kurumu'na verildi. İlgili tebliği de bir ay önce yayınladı ve biz de düğmeye basabilir hale geldik.'' 
     Ölçek ekonomisinin önemli hale geldiğini ve verimliliğin ön plana çıktığına işaret eden Aclan Acar, iki bankanın da bu nedenlerden dolayı sinerji yaratacak şekilde birleştirileceğini anlattı. 
     Acar, ''Körfez ve Osmanlı birbirine çok uyan iki banka. İkisinin farklı üstün tarafları var, birbirlerini tamamlayıcı olarak görebiliriz. Aynı işi yapan bankaları birleştirdiğiniz zaman bu bir tanesini kapatmak anlamına geliyor aslında. Oysa farklı alanlarda iş yapan iki bankayı birleştirdiğinizde çok daha pozitif bir sonuç elde ediyorsunuz'' diye konuştu. 
     Aclan Acar, iki bankanın birleşmesinin bu ay sonu tamamlanacağını ve Eylül başından itibaren tek banka olarak çalışmaya başlanacağını belirterek, şunları söyledi 
     ''Ağustos sonu itibariyle Körfezbank'ın kapıları fiilen kapanacak,tabelası inecek ve Osmanlı Bankası ile birleşmiş olacak. 20 Ağustos tarihi için de nihai genel kurul kararını aldık. Dolayısıyla BDDK'ya da devir sözleşmesi ve diğer dosyalarımızı hafta başında takdim ettik. Tamam dedikleri taktirde ki dememeleri için bir neden yok, her şey usulüne uygun. Genel kurulda da onaylandığında fiilen olay tamamlanıyor. Eylül başı itibariyle birlikte çalışmaya başlıyorlar.'' 
     Osmanlı Bankası için bir yabancı ortak arayışının bulunmadığını dile getiren Aclan Acar, şunları söyledi 
     ''Osmanlı'da bugün için böyle bir şey yok. Birleşmeyi de böyle bir şey için yapmıyoruz. Zaten dikkat ederseniz bütün finans örgütümüz aslında bu operasyonla beraber Garanti Bankası altında toplanıyor. Osmanlı Bankası zaten Garanti Bankası'nın bir iştirakidir, yüzde 100'ü Garanti'ye aittir. Bu operasyonda, hisseleri Holding'e ait olan Körfezbank'ı da son derece cüzi bir oranla, yüzde 1 gibi bir oranla Osmanlı'ya devrediyoruz. Nedeni de bütün iştirakleri Garanti Bankası şemsiyesi altında toplamak. Bu aslında Garanti'nin tüm hissedarları açısından bir avantaj yaratıyoruz demektir. Garanti Bankası yeni Osmanlı Bankası'nın yüzde 99'unun sahibi olacak. Dolayısıyla Garanti'deki herhangi bir ortak değişikliği Osmanlı'yı da birebir etkiler.'' 
     Türkiye'de yeni dönemde bütün kuruluşların ve bankaların verimlilik ve işletme giderleri konularına yönelmeleri gerektiğine dikkat çeken Acar, diğer önemli konunun da risk yönetimi olduğunu söyledi. 
     Acar, ''Türk bankacılığının önünde giderleri kontrol etmek, insan kaynaklarını iyi yönetmek, eğitmek, risk yönetimini ön plana çıkarmak önceliği var. Artık ne yapalım, verdik krediyi battı gitti, karşılık ayırayım diyecek kadar lüksünüz yok. Dolayısıyla verilen kredilerde çok daha ince eleyip sık dokunması lazım'' diye konuştu. 
     
     
     






</TEXT>
</DOC>
