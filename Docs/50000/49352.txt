<DOC>
<DOCNO> 49352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/spor/spo01.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fevzi çöktü, kaldı 
</HEADLINE>
<TEXT>

Siyah-Beyazlı kaleci, 90 dakika sonunda hayata küstü. Genç file bekçisi kimseyle konuşmadı. İlhan Mansız, beraberlik golünün sevincini Fevzi’nin kazağıyla yaşadı 
     BEŞİKTAŞ’IN yediği ilk iki golde büyük hatalar yapan Fevzi, 90 dakika sonunda hayata küstü. Soyunma odalarında ve kafileyi taşıyan otobüste kimseyle konuşmayan genç kaleci sürekli kafası önde durdu. 
     
     İlhan’ın jesti 
     İLHAN Mansız devre arasında, morali bozuk olan Fevzi’ye gitti ve formasını istedi. Genç kaleci şaşkın bakışlar arasında formasını, golcü oyuncuya verdi ve yeni forma giydi. İlhan Mansız beraberlik golünü attıktan sonra formasını sıyırdı ve Fevzi’nin kazağını göstererek, golünü ona armağan etti. 
     
     Daum’un bakışları 
     FEVZİ’NİN yediği ikinci golden sonra Daum yedek kulübesini tekmeledi. Alman hoca ilk yarının bitiminden sonra Şeref Tribünü’ndeki yöneticilerle göz göze geldi ve kaleci transferinin çözülememesi nedeniyle duyduğu rahatsızlığı bu şekilde dile getirdi. 
     
     Baya da yolcu 
     SİYAH - Beyazlı yönetimin, kaleci Kjaer ve Veit’in ardından Tunuslu futbolcuyu da gözden çıkardığı öğrenildi. Daum’un, beklenen performansı gösteremeyen Baya’nın gönderilmesini istediği, yöneticilerin de harekete geçtiği bildirildi. 
     
     Engin çıldırdı 
     DENİZLİSPORLU taraftarların küfür edip, bozuk para atmaları Menajer Sinan Engin’i çıldırttı. Tribünlerle tartışan Engin, "Adamları eziyoruz, golleri buluyoruz. Ancak üç puanı kaçırıyoruz. Olacak iş değil. Kimsenin buna hakkı yok" dedi. 
     
     Transfer haftası 
     BEŞİKTAŞ yönetimi, bu hafta Nihat’ı ikna edip, Real Sociedadlı Jankauskas’ı renklerine bağlamayı hedefleyecek. Ayrıca, Gençlerbirliğili Tolga, Polonyalı Bak, Göztepeli Majdan için kulüpleriyle masaya oturulacak. 
     
     Tandoğan’a takip 
     MENAJER Sinan Engin’in alınmasını istediği Denizlisporlu Ali Tandoğan dün akşam görücüye çıktı. Daum, bir yandan karşılaşmayı, diğer yandan Ali Tandoğan’ı izledi. 
     
     Taraftar akını 
     BEŞİKTAŞ’I zorlu Denizlispor deplasmanında taraftarları yalnız bırakmadılar. Dört otobüsle Denizli’ye gelen taraftarlar için kent giriş ve çıkışında güvenlik önlemleri alındı. 
     
Daum kafa buldu      BEŞİKTAŞ Teknik Direktörü Daum, Denizli maçı sonrası, Fevzi’nin yediği golleri de ima ederek, "Beş gol attık, ama üç puanı alamadık" diye konuştu. Sinirli olduğu gözlenen Daum, bazı soruları gülerek geçiştirdi. Daum, "Yöneticiler transfer yapmazsa, gençleri yetiştiririm. Şampiyonluk da hayal olur. Oyuncularımı burada eleştirmem. Bunu içimizde yapacağız" açıklamasını yaptı. 
     GAZETECİLERİN, "Fevzi’yi bu maçta nasıl buldunuz" sorusuna Alman çalıştırıcı gülerek yanıt verdi. Konuşmalarının saptırıldığını ileri süren Daum, "Yozgat maçında Fevzi için bir numara’ demedim, sadece sahanın kahramanı olduğunu söyledim. Bu akşam onu herkes gördü" dedi. Beşiktaş’ın hocası, "Görevimin başındayım. Başarı için her şeyi yapıyorum" ifadelerini kullandı. 
     



 SPOR 

























</TEXT>
</DOC>
