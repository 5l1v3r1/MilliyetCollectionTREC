<DOC>
<DOCNO> 27482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/soneko06.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası bugün yapılacak ek takas koşullarına açıklık getirdi 
</HEADLINE>
<TEXT>

     Merkez Bankası, Hazine tarafından takas ihalesi çerçevesinde ihraç edilecek senetler haricinde, TAP Merkez Bankası aracılığı ile yöntemiyle bugün satışı yapılacak 850 trilyon liralık ilave takasa açıklık getirdi. 
     Buna göre katılımcılar bugün saat 12.00'ye kadar, Hazine'ye geri vermek istedikleri kıymetin tanımını, nominal tutarını Hazine İşlemleri Müdürlüğü'nün 312 309 18 50-58 numaralı telefonlarına bildirecekler. Ayrıca 312 309 18 59 numaralı faksa teyiden faks çekecekler. 
     TAP satışa katılma koşulları, takas ihalesine katılma koşulları ile aynı olacak. Takas işlemi sonucu değişime konu olan senetlerden 3 yıl vadeli dövize endeksli senetler için 2001 vadeli senetlerden oluşan I. grup senetler için 84.698 TL, 2002 vadeli senetlerden oluşan II. grup senetler için 85.651 TL fiyat uygulanacak 
     5 yıl vadeli dövize endeksli senetler için ise 2001 yılı senetlerden oluşan I. grup senetler için 77.821 TL, 2002 vadeli senetlerden oluşan II. grup senetler için 79.133 TL fiyat geçerli olacak. 
     Merkez Bankası, takas ihalesinde işlem valörünün bugün olduğunu da bildirdi. Devlet Bakanı Derviş, dün düzenlediği basın toplantısında, Cuma günü yapılan takas ihalesine 10.8 katrilyon liralık teklif geldiğini açıklarken, bunun 8.5 katrilyon liralık kısmının kabul edildiğini bildirmişti. Hazine, daha sonra akşam saatlerinde yaptığı açıklamada, yatırımcılardan gelen yoğun talep çerçevesinde 1. grup senetler için 500 trilyon lira, ikinci grup senetler için de 350 trilyon lira olmak üzere, toplam 850 trilyon liraya kadar TAP yöntemiyle ilave satış yapılmasının kararlaştırıldığını açıklamıştı. Böylece takas işlemine konu olan ihraç tutarı, 9 katrilyon 335 trilyon liraya ulaşmış oluyor. 







</TEXT>
</DOC>
