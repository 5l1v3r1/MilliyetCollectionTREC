<DOC>
<DOCNO> 21716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/yazar/akyol.html </URL>
<DATE> 2001/05/17/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Tarafsız yargı 
</HEADLINE>
<TEXT>

     ADALET Bakanı Hikmet Sami Türk'ün sadece "yargının bağımsızlığı" değil, aynı zamanda "yargının tarafsızlığı" ilkesini de vurgulayan sözleri dikkatimi çekti 
     "Yargının bağımsızlığı ve tarafsızlığı, adaletin gereği ve hukuk devletinin vazgeçilmez önkoşuludur. Bunu sağlamak için herkesin kendisine düşeni yapması ve sağduyulu davranması, yargının bağımsızlığına ve tarafsızlığına zarar verebilecek davranışlardan kaçınması gerekir." 
     DGM Savcısı Talat Şalk ile Mesut Yılmaz arasındaki tartışma dolayısıyla söylenmiş bu sözler, hukuk kültürümüzün en önemli sorununa parmak basmaktadır. Çünkü bizde yargının "bağımsızlığı" konusunda belli bir kültürel birikim olmakla birlikte, "yargının tarafsızlığı" konusu fazla işlenmemiştir. 
     Hatta resmi kültürümüzün yargıya siyasi 'vazife'ler yüklediği, bu yönde "militanca" davranışlar olduğu da bilinmektedir. 
     Bu durum yargı - siyaset tartışmalarına sebep olmaktadır. 
     
     SON günlerde Yılmaz'la Şalk arasındaki tartışmanın da temelinde yargı - siyaset ilişkilerindeki bu sağlıksızlığın rolü büyüktür. 
     İddianameyi bir kamuoyu kampanyası açar gibi basın toplantısıyla açıklamak hukuk geleneğine aykırıdır... Ama bizde Yassıada'da Egesel ve Başol'dan, son zamanlarda Vural Savaş'a uzanan örnekleri vardır. "Yargının politizasyonu" dönemlerinde başvurulan psikolojik harekat tekniğidir bu. 
     Zihinlerdeki örnekler böyle olunca, haklı ya da haksız, benzer çağrışımlar oluşuyor. 
     Basında, biri Şalk olmak üzere iki DGM savacısının "bir süredir attıkları her adımın arkasında hukuktan çok askerin bulunduğu görüntüsünü yaymaya çalıştıkları" yazılıyor. Radikal, 15 Mayıs 2001 
     Prof. Uğur Alacakaptan, Beyaz Enerji operasyonu konusunda açıklama yapıyor 
     "Jandarma komutanı gidip sanıklardan birini hapishanede bir odaya çekip 'sen falancayı suçlarsan biz seni kurtarırız' diyemez..." Radikal, 2 Mayıs 2001 
     Savcı Şalk, ANAP'ı parti olarak rüşvet almakla suçlayan kanıtsız iddiayı "dalgınlıkla dosyaya koyduğunu" söylüyor. Milliyet, 12 Mayıs 2001 
     Aynı gün TV'lere açıklama yapıyor, bilinçli olarak koyduğunu belirtiyor, bunu eleştiren Yılmaz'ı "siyasi ahlaka aykırı davranmakla" suçluyor. 
     
     BÖYLE bir tabloda, eskiden örnekleri görüldüğü gibi, soruşturmanın "bağımsız ve tarafsız" bir şekilde yürütülmediği kuşkusu oluşuyor, siyasi amaçlı bir operasyon kaygısı ortaya çıkmıştır. 
     Yargının "tarafsızlığının" garantisi olan usul, gelenek ve üsluba uyulsaydı bu tartışma olmazdı yargı da, siyaset de, jandarma da yara almazdı. 
     Bunu gördüğü içindir ki, Yargıtay Başsavcısı Sabih Kanadoğlu, bu tür soruşturmalarda makamına inisiyatif verilmesini istiyor. 
     'Olağanüstü dönem' bahanesiyle dün adaleti politize etmiş olan kudret sahipleri, yargının "tarafsızlığına" bir dönemde gölge düşürmenin uzun dönemli gerilim ve tartışmalara yol açtığını görseler bari... 
     "Yargı bağımsızlığı" bir yargı otokrasisi yaratmak için değildir, "yargının tarafsızlığını" sağlamak içindir. Herkes yargının "tarafsız" olmasına özen göstermelidir. 
     
     







Tarafsız yargı 


Yürüyor gençler 


Ecevit "Öncelik ücretlerde" 


Kardeşinin ne üstüne vazife 


Geri dönüşü olmayan yol... 


Acem kılıcı gibi siyasetçiler .. 


Pusula ayarı 


Farklıya tahammül yeteneği 


Yol kavşağı... 


Yabancılar, "riski" değerlendiriyor... 


Birileri bizimle oynuyor... 


Savcılar 


Şirket gibi 


Tüketici Fonu, Rekabet Kurumu'na 


Sözleşmeyi kiracı yapar 


Merhaba "enflasyon" 


</TEXT>
</DOC>
