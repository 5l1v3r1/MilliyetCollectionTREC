<DOC>
<DOCNO> 44133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/ekonomi/eko11.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygün hükümete kızdı TL kampanyasını bitirdi 
</HEADLINE>
<TEXT>

     ANKARA Milliyet 

     Ankara Ticaret Odası ATO Başkanı Sinan Aygün, "TL’ye itibar kampanyası" çerçevesinde Ankara’nın önemli merkezlerine astığı afişleri kaldırarak kampanyaya son verdi. Aygün, "Kampanyaya yetkililerin bu kadar duyarsız kalacağını tahmin edememiştik. Kırgın ve üzgünüm" dedi. 
     Aygün, kamu kurumlarında devam eden dolarla fiyatlandırmanın yanı sıra yurt dışı çıkışlardan 50 dolar alınması uygulamasının da içinde bulunduğu 14 maddelik düzenlemenin hükümetçe yerine getirilmemesini, kampanyayı bitirme gerekçesi olarak gösterdi. 
     
     Ecevit’in imzasını iade ediyor 
     Dolardaki artışa müdahale edilmemesini de kampanyayı sonlandırma gerekçeleri arasında gösteren Aygün, Başbakan Ecevit tarafından imzalanan kampanyaya destek belgesini iade edeceklerini belirtti. Aygün, "Kampanyanın hükümet tarafından icraatlarla desteklenmemesi kabul edilemez" dedi. 
     Afganistan parası değer kazanırken Türkiye’de doların artmasını içine sindiremediğini belirten Aygün "Kampanya başladığında dolar 1 milyon 358 bin liraydı. Şimdi 1 milyon 500 bin liranın üzerinde" diye konuştu. 
     



 EKONOMİ 






















</TEXT>
</DOC>
