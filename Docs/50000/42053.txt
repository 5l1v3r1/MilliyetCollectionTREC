<DOC>
<DOCNO> 42053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/guncel/gun05.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik hareketli 
</HEADLINE>
<TEXT>

İncirlik’teki Amerikan üssüne Avrupa’dan askeri personel aktarılıyor. TSK’ya bağlı birliklerde ise izinler kaldırıldı. Herkes Brüksel’den gelecek haberi bekliyor 
     ANKARA Milliyet 

     ABD’ye yönelik terör saldırılarının Ortadoğu kaynaklı olduğu yönündeki bulgular Ankara ve İncirlik’i hareketlendirdi. Irak, Suriye gibi ülkelere bir operasyon yapılması durumunda kullanılmasına kesin gözüyle bakılan Türkiye’deki tek Amerikan üssü olan İncirlik’e Avrupa’daki diğer üslerden askeri personel aktarılırken, Genelkurmay Başkanlığı da birliklerdeki önlemleri artırdı. 
     
     Operasyon bekleniyor 
     İncirlik’teki hareketliliğin ardında, ABD’nin Avrupa’daki kararg hlarından buraya personel sevkinin önemli rol oynadığı belirtildi. İncirlik’te güvenlik önlemlerinin en üst seviyeye çıkarıldığını kaydeden Ankara’daki ABD kaynakları, "Olağanüstü güvenlik önlemlerinin alındığı bir üsse personel takviyesi yapılması gayet normal. Ama bu İncirlik’ten bir operasyon yapılacağı anlamına gelmiyor" dedi. ABD’nin operasyonu NATO şemsiyesi altında yapacağının hemen hemen kesinleşmesinden sonra, ittifak üyesi Türkiye de birliğin yeni planlamasını beklemeye başladı. 
     
     Uçaklarımız beklemede 
     Üst düzey bir askeri yetkili, TSK’nın operasyona katılımı konusundaki bir soruyu yanıtlarken, "5. maddenin işletilmesi durumunda nasıl bir strateji izlenecek, belli değil. Brüksel’de yeni strateji ortaya çıkınca kimin ne yapacağı netleşecek" dedi. TSK’ya bağlı birliklerde de güvenlik önlemleri sıkılaştırıldı. Üst düzey bir askeri yetkili de "24 saat prensibine göre çalışıyoruz. Tüm izinler kaldırıldı" derken, benzer bir saldırının yaşanmaması için, Türk Hava Kuvvetleri uçaklarının hazır beklediği öğrenildi. 
     



 GÜNCEL 




















</TEXT>
</DOC>
