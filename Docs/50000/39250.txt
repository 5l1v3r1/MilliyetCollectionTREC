<DOC>
<DOCNO> 39250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sonspo12.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "Maçın yıldızı Arif'ti.." 
</HEADLINE>
<TEXT>

     Galatasaray'ın yıldız futbolcusu Ümit Davala, her maçta bir forvet oyuncusu gibi gol aradığını belirterek, ''Gollerimi atmaya devam edeceğim'' dedi. 
     Davala, ''www.umitdavala.com'' isimli internet sitesinde yaptığı açıklamada, sezon başında ''Gollerimi izlemeye devam edin'' dediğini ve bu sözünün arkasında durmaya çalıştığını söyledi. 
     Hemen her maçta, bir forvet oyuncusu gibi gol aradığını ifade eden Ümit Davala, fırsat buldukça da iyi değerlendirmeye çalıştığını, bundan sonraki maçlarda da bu kimliğini sürdürmeye ve gollerin atmaya devam edeceğini vurguladı. 
     
     Maçın yıldızı Arif.. 
     Ümit Davala, herkesin zor geçeceğini sandığı Rize deplasmanından, 3 puanı, 6 golle almasını bildiklerini belirterek, ''Bol gollü geçen bu maç daha da farklı ve gollü bitebilirdi'' dedi. 
     Ancak sahanın zeminin çok kötü olmasının buna engel olduğunu kaydeden Ümit, sözlerini şöyle sürdürdü 
     ''Hatta benim hız ve araba tutkumu bilen futbolcu arkadaşlarım bana, Ümit sen bu sahada 30'la bile gitsen araban kayar diyerek, takıldılar. Takım olarak çok iyi oynadık. Özellikle çok iyi gününde olan Arif maçın bence yıldızıydı. Taraftaımızın bizi deplasmanda bile yalnız bırakmaması ve doksan dakika hiç susmadan desteklemesi bizi daha da ateşledi. Galatasaray gerçek gücünü ve performansını yavaş yavaş sahaya yansıtmaya başladı. Bundan sonraki haftalar daha da başarılı bir takım olacağımızın garantisini verebilirim.'' 
     Ümit Davala, bu haftanın Türkiye için çok önemli olduğunu da ifade ederek, milli takımın Dünya Kupası yolunda kader maçlarına çıkacağını söyledi. 
     Davala, sözlerini şöyle tamamladı 
     ''Hasret kaldığımız bu en büyük turnuva için en önemli 2 maçı oynayacağız. Umarım bu iki maçı da kazanır ve ulusumuza böylesi bir heyecanı yaşatmayı başarırız.'' 






</TEXT>
</DOC>
