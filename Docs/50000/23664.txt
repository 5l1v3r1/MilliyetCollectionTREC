<DOC>
<DOCNO> 23664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sondun22.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını "Kohl oğlunun düğününde Türkiye'den özür diledi" 
</HEADLINE>
<TEXT>

     Elif Sözen-Peter Kohl düğününün yankıları Alman basınında yer almaya devam ediyor. 
     ''Sultan'ın Sarayında Düğün'' başlığını kullanan Die Welt gazetesi, düğüne çelenk getirilmesi yerine Mehmetçik Vakfı'na bağış yapılmasını isteyen Kohl'ün bu tutumunun, 7 yıl önce Türkiye'ye tank satışına karşı çıktığı için bir Türk gazetesinde ''Helmut Kohl Türk ordusundan özür diledi'' başlığıyla yansıtıldığını, Kohl'ün ise bu haberi ''saçmalık'' olarak nitelendirdiğini belirtti. 
     Bild gazetesi ise, İslami kurallara göre kıyılan nikahtan sonra, Peter Kohl'ün geleneklere göre işadamı Kemal Sözen'in elini öptüğünü yazdı. Gazete, Helmut Kohl'ün ''Elif ve ailesini tüm kalbimle kabul ediyorum. Elif'in Müslüman olması benim için sorun değil. Sonuçta benim karım da Protestan'' şeklindeki sözlerini aktardı. 
     Berliner Kurier gazetesi, ''Kohl, oğlunun düğününde Türkiye'den özür diledi'' başlığını kullanırken, Helmut Kohl'ün ''Evet. Türkiye'ye karşı önyargılıydım. Haksızdım, bundan dolayı içtenlikle özür diliyorum. Türk politikacıların o zamanlar beceremediğini şimdi gelinim Elif becerdi'' şeklinde konuştuğunu yazdı. 
     Gazetenin bir yorumunda da, birçok Alman gibi Helmut Kohl'ün de bir zamanlar Türkiye hakkında olumsuz düşündüğü, ancak bu kez Türkiye'ye farklı bir açıdan baktığı belirtildi. Türkiye'yi gezmeye fırsat bulan herkesin bu tür bir değişikliğe uğrayacağı görüşüne yer veren yorumcu Frank Dierks, kendisinin de İç Anadolu Bölgesi'ndeki küçük bir köyde birkaç hafta kaldığını, insanların misafirperverliğinin ve açıklılığının her türlü önyargıyı yok ettiğini belirtti. Almanya'daki Türklere yönelik dostça olmayan davranışlardan dolayı utanç duyduğunu kaydeden Dierks, yorumunun son bölümünde ''İnsan hakları konusu ve ekonomik kriz, Türkiye'nin AB üyeliği önündeki ciddi engellerdir. Ancak, Türk politikası ile Türkleri aynı kefeye koyma hatasını yapmamalıyız'' diye yazdı. 







</TEXT>
</DOC>
