<DOC>
<DOCNO> 16959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/guncel/gun02a.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm oruçlarına 14. can 
</HEADLINE>
<TEXT>

     GÖKÇER TAHİNCİOĞLU Ankara 

     Ölüm oruçlarında 182. güne girilirken, 14. ölüm haberi Ankara'dan geldi. Numune Hastanesi'nde önceki akşam makineye bağlanan Endercan Yıldız tüm çabalara rağmen kurtarılamadı. Adalet Bakanlığı'nın, eylemi bitirebilmek için bir açıklama yapma hazırlığında olduğu kaydedildi. 
     F tipi cezaevilerini protesto amacıyla sürdürülen ölüm oruçlarında yaşamını yitirenlerin sayısı Yıldız'la birlikte 14'e yükseldi. TKP ML örgütü yöneticisi olduğu gerekçesiyle 18.5 yıl hapse mahkum edildiği öğrenilen Yıldız'ın, cezasının 6.5 yılını tamamladığı kaydedildi. 
     Hayata Dönüş Operasyonu'ndan önce Malatya Cezaevi'nde bulunan 41 yaşındaki Yıldız, önceki gece Numune Hastanesi'nde fenalaşmış ve yoğun bakıma alınmıştı. Yaklaşık 24 saat makineye bağlı olarak yaşamını sürdüren Yıldız, dün solunum yetmezliği nedeniyle bir kez daha kötüleşti ve tüm çabalara rağmen kurtarılamadı. Resmi kaynaklar, Yıldız'ın ölümüne ilişkin bir açıklama yapmadı. Yıldız'ın bilinci kapanana kadar tedavi kabul etmediği bildirildi. 
     
Saday üç yılı hatırlamıyor      Numune Hastanesi'ndeki mahkumlardan Atılcan Saday'ın da Wernicke Korsakoff hastalığına yakalandığı ve yaşamının son üç yılını hatırlamadığı bildirildi. Saday'ın, hastalık teşhisi konulduktan sonra cezaevine nakledildiği belirtildi. Ankara Tabip Odası Başkanı Ümit Erkol, Ankara'da Wernicke Korsakoff hastalığına yakalanan Hatice Yazgan adlı mahkumun, daha önce bulunduğu Kütahya Devlet Hastanesi'nde yanlış tedavi edildiğine ve bu nedenle hastalığa yakalandığına dair şüpheleri olduğunu dile getirdi. 
     


 GÜNCEL 




















</TEXT>
</DOC>
