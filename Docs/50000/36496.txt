<DOC>
<DOCNO> 36496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/siyaset/siy02a.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuğgeneral Usta’ya tazminat davası... 
</HEADLINE>
<TEXT>

ANAP Manisa İl Başkanı Ahmet Özövgü, önceki gün uğurlama töreninde kendisini azarlayan Tuğgeneral Kazım Usta aleyhine tazminat davası açtı 
     MEHMED HAKKI ÖZBAYIR Manisa 

     ANAP Manisa İl Başkanı Ahmet Özövgü, önceki gün Manisa Valisi Muzaffer Ecemiş’i yeni görev yeri Ankara’ya uğurlama töreninde kendisini azarlayan Tuğgeneral Kazım Usta aleyhine tazminat davası açtı. 
     Özövgü, avukatı Gülşah Bülbül aracılığıyla Nöbetçi Asliye Hukuk Mahkemesi’ne verdiği dava dilekçesinde resmi olmayan bir uğurlamada Usta’nın kendisini, protokolde yanlış yerde bulunduğu gerekçesiyle itip kaktığını, daha sonra "Haddinizi bilin, partili martili anlamam, asabımı bozmayın, defolun gidin" dediğini, bu sözleri iki kez tekrarladığını, toplum ve basın önünde küçük düşürücü hakaretlerde bulunduğunu gerekçe göstererek 500 milyon lira manevi tazminat istedi. 
     ANAP il binasında Merkez İlçe Başkanı Etem Battal, il ve ilçe yöneticileriyle bir basın toplantısı yaparak tazminat davası açtığını açıklayan Özövgü, "Olayı son derece üzücü buldum. Çok üzgünüm. Zaman geçtikçe daha sakin olacağım yerde, üzüntüm daha da artıyor" dedi. 
     
Resmi tören değildi      Özövgü, Ecemiş’in uğurlanmasının resmi bir tören olmadığını vurgulayarak, şunları söyledi 
     "Vali bir gün önceki parti ziyaretinde üstüne basa basa Konağın önünden uğurlama yapılacak. Halk gelecek. Kesinlikle resmi uğurlama değil’ dedi. Olay anında da beni Belediye Başkanı Adil Aygül çağırdı. Bu nedenle yanlarına gitmiştim. Tuğgeneral Usta’nın bana yaptıkları onaylanamaz. Bu olay, Türk Silahlı Kuvvetleri’nin yaptığı bir olay değil. ANAP ve şahsımın, Türk Silahlı Kuvvetleri ile aramızda herhangi bir sorun olmadığını söylemek istiyorum. 
     Türk Silahlı Kuvvetleri her zaman saygı duyduğumuz bir kurum. Yapılan hareket Tuğgeneral Kazım Usta’nın şahsının, Ahmet Özövgü’ye yaptığı bir harekettir." 
     



 SİYASET 





















</TEXT>
</DOC>
