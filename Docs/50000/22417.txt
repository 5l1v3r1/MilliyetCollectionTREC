<DOC>
<DOCNO> 22417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sonspo10.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Yönetimi'nden Nouma'ya tepki... 
</HEADLINE>
<TEXT>

     Beşiktaş Kulübü Futbol Şubesi Basın Sözcüsü Mete Düren, Siirt Jet-Pa Spor maçında attığı gol sonrası formasını çıkarıp atan Pascal Nouma'ya tepki gösterdi. 
     Düren, Nouma'nın yaptığı hareketin doğru olmadığını belirterek, ''Nouma sevinmeyi de öfkeyi de abartılı bir şekilde yaşıyor. Sanırım bu nedenle de teknik heyetle arasında anlaşmazlık çıkıyor'' dedi. 
     Yönetim Kurulu olarak Nouma'yı gelecek sezon için takımda tutmak istediklerini ve gönderme taraftarı olmadıklarını kaydeden Düren, Teknik Direktör Christoph Daum'un ''Biz göndermek istemiyoruz, o gitmek istiyor'' açıklamasını doğrularken, şunları söyledi 
     ''Biz hiçbir oyuncumuzu ön yargıyla gönderelim diye düşünmüyoruz. Ancak belirli bir form grafiği göstermezse, o zaman da yapacak bir şey kalmaz. Nouma'ya bazı Avrupa kulüplerinden teklifler var. Zaten böyle sorunlu oyuncular için menajerler hemen devreye giriyor. Ancak bu konuda alınmış somut bir kararımız yok.'' 
     
     'Mehmet İnönü'den güzel ayrıldı' 
     Mete Düren, sezon sonunda futbolu bırakacak olan ve Siirt Jet-Pa Spor maçında son kez taraftarın karşısına çıkan Mehmet'in, başarılı bir oyun sergileyerek, BJK İnönü Stadı'na veda ettiğini ifade etti. 
     Mehmet'in yıllarca Beşiktaş'a emek verdiğini ve birçok başarıda imzası bulunduğunu anımsatan Düren, ''Mehmet, İnönü Stadı'ndan tatlı bir anıyla ayrıldı. Bu da bizi mutlu etti'' diye konuştu. 
     
     İç transfer haftaya 
     Beşiktaş'ta iç transfer görüşmelerinin gelecek hafta başlayacağını belirten Düren, ''Sözleşmesi sona eren futbolcularımızla Denizlispor maçının ardından masaya oturacağız'' dedi. 
     Almanya'nın Wolsfburg takımıyla prensip anlaşmasına varan Miroslav Karhan'ın durumunu yönetim kurulu toplantısında görüşeceklerini anlatan Düren, dış transfer çalışmalarının da yoğun bir şekilde sürdüğünü sözlerine ekledi. 






</TEXT>
</DOC>
