<DOC>
<DOCNO> 32360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur08.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Ölüm oruçlarının anlamı yok, F tipinde kararlıyız" 
</HEADLINE>
<TEXT>

     Adalet Bakanı Hikmet Sami Türk, Türkiye'nin yıllarca koğuş tipi cezaevleri sıkıntısı çektiğini belirterek, ''Ölüm oruçlarının hiçbir anlamı yok, Hükümet F tipi cezaevi konusunda kararlıdır'' dedi. 
     Adliye Sarayı'nın temel atma törenine katılmak ve çeşitli ziyaretlerde bulunmak üzere Erzurum'a gelen Bakan Türk, Vali Derya Kadıoğlu'nu makamında ziyaret ederek ilin sorunları hakkında bilgi aldı. 
     Bakan Türk, burada yaptığı açıklamada, Türkiye'nin yıllarca koğuş tipi cezaevleri yüzünden sıkıntı çektiğini ve devletin buralarda hakimiyet sağlamakta zorlandığını belirterek, F tipi cezaevlerinde bu nedenle kararlı olduklarını söyledi. 
     Ölüm oruçlarının hiçbir anlamının olmadığını kaydeden Bakan Türk, 19 Aralık 2001 tarihinde ''Hayata Dönüş Operasyonu'' ile cezaevlerinde hakimiyet sağlandığını ve bu hakimiyeti istikrarlı bir şekilde sürdürmeye kararlı olduklarını belirtti. 
     Bakan Türk, cezaevlerinde insanların kendi kişiliklerini yaşayabileceği bir model oluşturma çabasında olduklarını anlatarak, gerçekleştirdikleri modelin Birleşmiş Milletler'in cezaevi standartlarına uygun olduğunu dile getirdi. 
     F tipi cezaevlerindeki tutuklu ve hükümlülerin yer yer birlikte çalışma, eğitim görme gibi faaliyetleri sürdürebildiklerini de sözlerine ekleyen Bakan Türk, ''F tipi cezaevlerine karşı çıkanların amaçları, içerde istedikleri gibi at koşturmaktır'' dedi. 
     Bakan Türk, F tipi cezaevlerinde ankesörlü telefonların bulunduğunu hatırlatarak, sözkonusu telefonlardan diğer cezaevlerine de konularak yaygınlaştıracaklarını kaydetti. 
     Bakan Türk, Terörle Mücadele Kanunu'na yönelik olarak hazırlanan F tipi cezaevlerinin yanında adli suçlular için de 'L' tipi cezaevi oluşturma çalışmalarının sonuna geldiklerini söyledi. 
     'L' tipi cezaevlerinde odaların tek kişilik olacağını ancak gün içerisinde tutuklu ve hükümlülerin toplu halde sosyal faaliyetlerini sürdürebileceklerini açıklayan Bakan Türk, sözkonusu çalışmalarının olumlu sonuç vereceğine inandıklarını kaydetti. 
     Bakan Türk, Türkiye'de cezaevi sayısının çok fazla olduğunu ancak bu sayıyı bölge cezaevleri kurmak suretiyle aza indireceklerini söyledi. 
     Şehir içindeki cezaevlerinin şehir dışına taşınacağını kaydeden Bakan Türk, ''Cezaevi açmak tabi ki bizi memnun etmiyor. Ancak suç işlenen her yerde cezaevleri de açılır, adliye binaları da yapılır'' dedi. 







</TEXT>
</DOC>
