<DOC>
<DOCNO> 40295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sonspo06.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk sporunda tarihi çarşamba 
</HEADLINE>
<TEXT>

     Türk sporunun kalbi, 5 Eylül Çarşamba günü İstanbul'da atacak. 
     A Milli Futbol ve Basketbol Takımları, çarşamba günü İstanbul'da tarihi 2 maça çıkacak. 
     Dünya Kupası Avrupa elemeleri 4. Grup'ta mücadele eden A Milli Futbol Takımı, 5 Eylül Çarşamba günü İsveç ile karşılaşacak. 
     Ali Sami Yen Stadı'nda saat 20.30'da başlayacak karşılaşmaya rakibinden 2 puan geride çıkacak olan milliler, karşılaşma sonunda sahadan 3 puanla ayrılırsa, 1 puan farkla grup liderliğini elde edecek. 
     78 yıllık tarihinde şimdiye dek yalnızca 1 kez Dünya Kupası finallerinde yer alan milliller, İsveç'i yenmeleri durumunda, 47 yıl sonra finallere katılma yolunda çok büyük bir avantaj yakalayacak. 
     Milli takım, gruptaki son maçını ise 7 Ekim'de deplasmanda, grupta hiçbir iddiası bulunmayan Moldova ile yapacak. 
     
     12 Dev Adam tarihin eşiğinde 
     32. Avrupa Erkekler Basketbol Şampiyonası'nda mücadele eden A Milli Basketbol Takımı ise çarşamba günü, A Milli Futbol Takımı'ndan tam 1.5 saat önce tarihi bir sınava çıkacak. 
     Güçlü rakibi İspanya'yı yenerek çeyrek finale grup birincisi olarak çıkmayı başaran milliler, çeyrek final maçını 5 Eylül Çarşamba günü yapacak. Abdi İpekçi Spor Salonu'nda saat 19.00'da başlayacak maçta millilerin rakibi, bu akşam yapılacak İtalya-Hırvatistan baraj maçının ardından netlik kazanacak. 
     Tarihinde şimdiye dek yalnızca 1 kez, 1949 yılında Kahire'de yapılan şampiyonada Avrupa dördüncülüğünü elde eden milliler, çeyrek finalde rakibini geçerse, tam 52 yıl sonra yarı final oynama şansını yakalayacak. 
     Milliler bu durumda ilk 5 içine girmeyi de garantileyerek, tarihinde ilk kez Dünya Şampiyonası'na katılma hakkını kazanacak. 






</TEXT>
</DOC>
