<DOC>
<DOCNO> 49008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/ekonomi/eko02.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Desteğe vergi muafiyeti 
</HEADLINE>
<TEXT>

Bankaların, sıkıntıdaki şirketlere sağladıkları ilave finansmandan doğan kazançlarına vergi muafiyeti getiriliyor. Kamu bankalarının yöneticileri de kararlarında hukuki koruma altına alınıyor 
     HARUN GÜREK Ankara 

     Krizden etkilenen şirketlerin ayağa kaldırılması için planlanan borç ertelemesine ilişkin yasal düzenleme çalışmaları başladı. Vade uzatma, erteleme ve yeni kaynak işlemlerinin tamamına vergi muafiyeti getiriliyor. İki yıllık bir süre için öngörülen erteleme döneminde kamu ve Fon bankalarının yöneticilerine, özel banka yöneticileri ile aynı güvenceler sağlanıyor. 
     Reel sektör şirketlerinin finansal sıkıntılarını gidermek için formül arayan Finans ve Üretim Danışma Kurulu’nun hazırladığı kurtuluş planının ayrıntıları belli olmaya başladı. 
     
     Kayıplar gider yazılacak 
     Büyük şirketler için alacaklı bankalar konsorsiyumu ile anlaşma’, borçların yeniden yapılandırılması ve ilave finansman sağlanması, küçük ve orta boy işletmeler için ise kamu bankaları kaynaklarının devreye sokulması şeklinde olması öngörülen kurtarma planında, şirketlerin bankalara olan borçlarının vadesi, taraflar arasında imzalanacak "Finansal Yeniden Yapılandırma Programı Çerçeve Anlaşması" ile uzatılacak. 
     Bu tür erteleme işlemleri yasanın yürürlüğe gireceği tarihten itibaren iki yıllık bir süre içinde bir defaya özgü yapılabilecek. Çerçeve anlaşma, Bankalar Birliği tarafından hazırlanacak. 
     Erteleme ve destek kredileri nedeniyle yapılacak işlemlerle oluşacak kazançlar her türlü vergiden muaf olacak. Söz gelimi yeniden yapılandırma sözleşmeleri gereği tarafların sağladığı kazançlar Gelir ve Kurumlar Vergisi’nden istisna tutulacak. Sözleşmeler veya işlemler nedeniyle KDV, damga, gider, banka sigorta muameleleri vergileri alınmayacak. 
     Destek kredilerinden Kaynak Kullanımı Destekleme Fonu kesintisi yapılmayacak. Sözleşmelerle tahsilatından vazgeçilen tutarlar gider yazılacak. 
     Bu tutarlar borçlular açısından gelir sayılmayacak. Erteleme gerçekleşmese bile vergi alınamayacak. 
     
     Önce iptal davası 
     Tasarruf Mevduatı Sigorta Fonu Yönetim Kurulu ile Kamu Bankaları Ortak Yönetim Kurulu üyeleri Ziraat Bankası, Halkbank, tasfiye halindeki Emlakbank ve Fon bankaları yöneticileri erteleme ve destek için aktarılacak kaynaklar nedeniyle sorumlu tutulamayacak. Bu yöneticilerin sorumluluğu özel bankaların yöneticilerinin yasalar karşısındaki sorumluluğuyla sınırlı olacak. 
     Söz konusu yöneticiler, ancak mahkeme kararıyla ağır kusur veya kasıtlı suç işlediklerinin belirlenmesi halinde sorumlu tutulabilecek. 
     Erteleme ya da destek nedeniyle zarara uğrayan üçüncü kişilerin söz konusu yöneticilere açacağı davalar kamu ya da Fon bankasına açılmış sayılacak. Üçüncü bir kişinin bu tür bir dava açabilmesi için, önce mahkemeye işlemin iptalini sağlamak amacıyla dava açmış olması gerekecek. 
     



 EKONOMİ 























</TEXT>
</DOC>
