<DOC>
<DOCNO> 6735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sontur03.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk davasında İbrahim Şahin sonunda hakim önünde 
</HEADLINE>
<TEXT>

     Susurluk'taki trafik kazasından sonra ortaya atılan iddialarda adı geçen Özel Harekat Dairesi eski Başkan Vekili İbrahim Şahin'in de aralarında bulunduğu 14 sanıklı davanın 25.duruşmasının görülmesine başlandı. 
     Bursa yakınlarında 28 Mart 2000 tarihinde trafik kazası geçirdikten sonra mazeretli olarak duruşmalara katılmayan İbrahim Şahin, saat 09.20'de korumaları eşliğinde Beşiktaş'ta bulunan DGM binasına geldi. 
     Kendisinden sonra gelen MİT eski görevlisi Korkut Eken'le polis karakoluna alınan Şahin, bir süre karakol amirinin masasında savunmasını gözden geçirdi. Şahin'in korumaları da bu sırada pencerenin önünde durarak basın mensuplarının görüntü almasını engellemek istediler. 
     Davanın sanıklarından özel timci eski polis memurları Ziya Bandırmalıoğlu, Ayhan Akça, Ayhan Çarkın, Ercan Ersoy, Oğuz Yorulmaz ve Mustafa Altunok, milletvekili Sedat Edip Bucak'ın şoförü Abdülgani Kızılkaya, Sarıyer'de öldürülen Ömer Lütfü Topal'ın iş ortağı Sami Hoştan'ın da DGM'ye geldikleri görüldü. Bu dava kapsamında tutuksuz olmalarına rağmen başka davalarda tutuklu bulunan Yaşar Öz ve Haluk Kırcı ile Ömer Lütfü Topal'ın diğer iş ortağı Ali Fevzi Bir ve özel timci eski polis memurlarından Enver Ulu ise DGM'ye gelmedi. 
     İbrahim Şahin, saat 10.20'de, koluna girdiği avukatı Uğur Önder'in refakatinde duruşma salonundaki ''Sanık'' bölümüne alındı. Bu sırada Şahin'in ayağının aksadığı gözlendi. Diğer sanıkların da yerlerini almalarıyla başlayan duruşmada, bir süre basın mensuplarının görüntü almalarına izin verildi. Ancak Şahin'in bu sırada patlayan flaşlardan rahatsız olduğu fark edildi. İbrahim Şahin ve avukatı Uğur Önder'in son savunmalarını yapacağı bugünkü duruşmada, 14 sanıklı davaya ilişkin kararın açıklanması bekleniyor. 




</TEXT>
</DOC>
