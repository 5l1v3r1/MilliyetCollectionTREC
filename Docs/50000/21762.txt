<DOC>
<DOCNO> 21762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/soneko14.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Döviz satış ihalesinde yeni dönem 
</HEADLINE>
<TEXT>

     Merkez Bankası, Türk Lirası karşılığı döviz satış ihalesini her iş günü düzenlemek yerine, gerekli gördüğü günlerde yapacak. 
     Merkez Bankası, ihalede satılacak döviz tutarı ihale öncesinde açıklamayacak. Bu arada IMF'den sağlanan Dış finansmanın ilk bölümü olan 3 milyar SDR özel çekme hakkı karşılığı yaklaşık 3.9 milyar doların, yarın Merkez Bankası hesaplarına girmesi bekleniyor. 
     Merkez Bankası'ndan yapılan açıklamaya göre, 2001 yılı para programı doğrultusunda yapılacak ihale yöntemi ile Türk Lirası karşılığı döviz satışlarında izlenecek yöntem yeniden belirlendi. Açıklanan 2001 yılı para programı çerçevesinde, ekonomideki döviz arz ve talebin daha dengeli hale gelmesi nedeniyle Merkez Bankası tarafından Türk Lirası karşılığı döviz alış satış ihalelerine ilişkin daha esnek bir sistemin oluşturulmasının kararlaştırıldığı belirtilen açıklamada, yarından başlamak üzere döviz alış satış ihalelerinde diğer hususlar aynı kalmak üzere iki değişikliğin yapıldığı bildirildi. 
     Buna göre Merkez Bankası, Türk Lirası karşılığı döviz satış ihalesini her iş günü düzenlemek yerine, gerekli gördüğü günlerde düzenleyecek. 
     İhalede satılacak döviz tutarı ise ihale öncesinde açıklanmayacak. Açıklamada, uygulamanın geçmişine dönük bilgi verilirken, dalgalı kur sistemine geçilmesinin ardından, döviz kurlarının piyasada belirlenmesi ve aşırı dalgalanmaların engellenmesi ilkesi çerçevesinde, 29 Mart tarihinden itibaren Merkez Bankası'nın her iş günü Türk Lirası karşılığı döviz satış ihalesi ve gerekli görüldüğü günlerde Türk Lirası karşılığı döviz alış ihalesi düzenlediği hatırlatıldı. 
     Söz konusu döviz alış satış ihaleleri uygulamasının, bankaların kısa vadeli döviz yükümlülüklerini yerine getirebilmelerine destek olduğu ifade edilen açıklamada, ayrıca dalgalı döviz kuru rejiminin işleyişine müdahale edilmeden döviz talebindeki küçük oranlı artışlara kurların hızlı ve yüksek oranlı tepki vermesi şeffaf bir politika çerçevesinde sınırlandırıldığı vurgulandı. 
     
     İlk bölüm para yarın geliyor 
     Bu arada, Merkez Bankası'nın 15 Mayıs tarihinde 2001 Yılı Para Programını ilan ettiği ve aynı tarihte IMF İcra Kurulu'nun Türkiye'nin niyet mektubunu görüşerek yapacağı dış finansmanı onayladığı hatırlatılan açıklamada, sağlanan dış finansmanın ilk bölümü olan 3 milyar SDR karşılığı yaklaşık 3.9 milyar doların, yarın Merkez Bankası hesaplarına girmesinin beklendiği kaydedildi. 
     Açıklamada, bu kaynağın mali piyasalarda istikrarın ve güvenin sağlanmasında önemli katkıda bulunarak faiz oranlarının aşağı çekilmesine ve döviz kurlarının dengeye kavuşmasına yardımcı olacağı belirtildi. Açıklamada şöyle denildi 
     ''Bu çerçevede, 2001 yılı para programı hedefleri içinde yer alan Net Uluslararası Rezervlere ilişkin taban değerleri, dönemsel değişim olarak belirlenmiş olup, Bankamız tarafından bu amaca yönelik yapılacak Türk Lirası karşılığı döviz işlemleri, çoğunlukla döviz ihalesi yoluyla gerçekleştirilecektir.'' 







</TEXT>
</DOC>
