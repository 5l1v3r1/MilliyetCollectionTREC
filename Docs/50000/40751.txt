<DOC>
<DOCNO> 40751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/yasam/ayas.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslıtürk çifti geçimsiz çıktı 
</HEADLINE>
<TEXT>

İngiltere’de yargılanan Gülay Aslıtürk, kendisi gibi adı yolsuzluk iddialarına karışan kocası Orhan Aslıtürk’e boşanma davası açtı 
     İSTANBUL Milliyet 

     Hakkında üç gıyabi tutuklama kararı bulunan ve Türkiye'ye iade talebiyle Londra'da yargılanan Şişli eski Belediye Başkanı Gülay Aslıtürk, adı yolsuzluk olaylarına karışan kocası Orhan Aslıtürk'ten boşanmak için dava açtı. 
     Şişli Belediye Başkanı olduğu dönemde, paravan şirketler yoluyla belediyeyi yaklaşık 6 trilyon borçlandırdığı, belediyenin gayrimenkullerinin yüzde 90'ını ipotek altında aldırttığı iddiasıyla yargılanırken yurtdışına kaçan Aslıtürk, "şiddetli geçimsizlik" gerekçesiyle boşanmak için Yağız Ali Dağlı'ya vekalet verdi. Dağlı, dün Şişli Asliye Hukuk Mahkemesi'ne başvurarak "şiddetli geçimsizlik nedeniyle müşterek hayatın devamına imkan kalmadığından boşanmaya karar verilmesi" isteğiyle dava dilekçesi verdi. 
     
     Her fırsatta kavga ediyorlar 
     Dilekçede "Tarafların fiilen ayrı yaşadıkları, eşlerin her fırsatta birbirleriyle tartıştığı ve bu tartışmaları kavgaya vardırmaları nedeniyle evlilik birliğinin devamının Gülay Aslıtürk için artık çekilmez hale geldiği" belirtildi. Aslıtürk'ün üç ay önce böyle bir talepte bulunduğu ancak başvurunun yeni yapıldığını belirten Dağlı, dört yıldır evli olan çiftin birbirlerinden herhangi bir talebi olmadığını, üç yaşındaki Orhan Gazi'nin velayetini ikisinin de almak istediğini söyledi. 
     
     Orhan Aslitürk oğlunu istiyor 
     Bu arada, Orhan Aslıtürk’ün ilk evliliğinden Fatoş isminde 25 yaşında bir kızı olduğu ortaya çıktı. Orhan Aslıtürk’ün şimdi de Gülay Aslıtürk’ten olan Orhangazi isimli çocuğun velayetini almak için uğraştığı kaydediliyor. 
     
     



 YAŞAM 
















</TEXT>
</DOC>
