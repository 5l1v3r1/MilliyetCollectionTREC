<DOC>
<DOCNO> 12762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sontur13.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına depremzedeleri vurdu 
</HEADLINE>
<TEXT>

     Kocaeli'nde sabaha karşı başlayan fırtına nedeniyle, İzmit ve Değirmendere'deki Mehmetçik Çadırkentleri'nde 7 ailenin barındığı çadırlar uçtu. 
     Halen 156 çadırda 318 kişinin barındığı İzmit Mehmetçik Çadırkenti'nde, sabaha karşı başlayan fırtına nedeniyle, depremzede ailelerinin tüm mücadelesine rağmen 5 çadır uçtu. Değirmendere'deki 201 çadırda yaşayan 672 depremzede de korkulu anlar geçirdi. Bu çadırkentteki aileler de, 2 çadırın uçmasını engelleyemedi. Barınacak yeri kalmayan depremzede aileler, bölgelerinde boş bulunan prefabrik konutlara yerleştirildi. 
     Bu arada, prefabrik konutlarda barınanlara da korkulu anlar yaşatan rüzgarla birlikte devam eden şiddetli yağış nedeniyle, çok sayıda çadır ve bodrum katındaki konutların sular altında kaldığı gözlendi. Çadırkent, prefabrik konut ve bodrum katlarında oturanlar, biriken suları itfaiye ekiplerinin de yardımlarıyla boşaltmaya çalışıyor. Öte yandan, Meteoroloji Müdürü Gürkan Say, hızı saatte 70 kilometreye ulaşan rüzgarla birlikte başlayan sağanak yağış sonucu, metrekareye 17 kilogram yağış düştüğünü bildirdi. 




</TEXT>
</DOC>
