<DOC>
<DOCNO> 15565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/soneko18.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da iyi haber...Tofaş 800 milyon dolarlık ihracata koşuyor 
</HEADLINE>
<TEXT>

     TOFAŞ Murahhas Azası Jan Nahum, Tofaş'ın Doblo üretim, satış ve ihracatının oldukça iyi gittiğini belirterek, ''Yıllık 105 bin adetlik kapasiteyi zorlamayı deniyoruz'' dedi. 
     Tofaş'ın 33. Olağan Genel Kurulu'na katılan Nahum, gazetecilerin sorularını yanıtladı. İhracatlarının iç pazar satışlarının üzerinde olmasının kötü giden iç pazardan kaynaklandığını dile getiren Nahum, ''Bu yıl otomotiv pazarı beklediğimiz gibi gitseydi, ihracatımız ve iç pazar satışlarımız yüzde 50-50 gibi bir seviyede olacaktı'' diye konuştu. 
     Tofaş'ın kapasite sorunu olmadığını, Doblo'da da iç pazarda beklenen satışı gerçekleştirmekte olduklarını vurgulayan Nahum, şunları söyledi 
     ''Doblo'da bu yıl planladığımız kapasite, 72 bin idi. 80 bine çıktı. Sonra 90 binin üzerine çıkıldı. Şimdi yıllık 105 bin adetlik kapasiteyi zorlamayı düşünüyoruz. Başarıp başaramayacağımızdan emin değiliz ama yan sanayiyle birlikte bu kapasiteyi 105 bine çıkarmayı düşünüyoruz. Şu ana kadar Doblo'da iç piyasada beklediğimiz satışı yaptık. İç piyasada programında giden tek satışımız şu anda Doblo. Doblo'da iç pazar talebi çok yükselirse, orada bir kapasite sıkışıklığı çıkabilir.'' 
     Doblo üretiminde yerlilik oranının yüzde 60 dolayında bulunduğunu kaydeden Nahum, yıl sonu itibariyle 700-800 milyon dolarlık ihracat beklediklerini bildirdi. 




</TEXT>
</DOC>
