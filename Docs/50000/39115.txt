<DOC>
<DOCNO> 39115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/son/sontur12.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan açıkladı "Bedelli askerlik yok, gelecek yıllarda da olmaz" 
</HEADLINE>
<TEXT>

     Milli Savunma Bakanı Sabahattin Çakmakoğlu, Ocak 2002'den itibaren ilk sözleşmeli subay-astsubay alımıyapılacağını bildirdi. 
     Çakmakoğlu, Kayseri'nin Pınarbışı ilçesinde Alparslan Türkeş Türk Atları Yetiştiriciliği Harası ve Pınarbaşı Öğretmenevi'nde incelemelerde bulundu. Burada A.A muhabirinin sorularını yanıtlayan Çakmakoğlu, sözleşmeli subay ve astsubay alımıyla ilgili çıkan kanunun, yürürlüğe girdikten itibaren 6 ay içinde uygulamaya konulacağını belirterek, bu konuda uygulamaya ilişkin yönetmelik çalışmalarının başladığını, bugünlerde de sona ereceğini kaydetti. 
     Bakan Çakmakoğlu, yönetmelikte uygulama esaslarının belirlendiğini, hangi branşlarda, hangi şartlarda alım yapılacağının öngörüldüğünü ifade ederek ''Ocak 2002'den itibaren ilk sözleşmeli subay ve astsubay alımı yapılacak. Sözleşmeli subaylar için 27 yaş, doktora öğrencileri için 32 yaş, astsubaylar için ise 24 yaşı geçmeme şartı aranacak. Hem erkek hem bayanlar, sözleşmeli subay ve astsubay olacaklar'' diye konuştu. 
     Çakmakoğlu, profesyonel ordulaşmanın her zaman gündemlerinde olduğunu, ancak Türkiye'nin coğrafyasına bakıldığında, çevresindeki ülkelerin güvenlik ve savunma boyutu incelendiğinde, Türkiye'nin istikrarlı ve güvenli bir konumda oluşunun devam etmesi bakımından, Silahlı Kuvvetler'in sayı ve silah modernizasyonu açısından en ileri teknolojiyi kazanması gerektiğini vurguladı. 
     Personel sayısı ve silah alımının Türkiye'nin içinde bulunduğu coğrafyanın güvenliği ile doğrudan ilişkili olduğunu belirten Çakmakoğlu, ''Türkiye'nin 13 devletle doğrudan ve dolaylı komşuluk ilişkisi var. Bu devletlerin hemen hepsi Osmanlı Devleti'nden ayrılmış, kendilerinin bizimle ilgili çeşitli düşünceleri var. Bu nedenle diğer ülkelerdeki askeri personel ve silah azaltılması konusu,bizimle doğrudan ilişkili değil'' şeklinde konuştu. 
     Bedelli askerlik yok 
     Çakmakoğlu, ekonomik kriz nedeniyle bedelli askerlik uygulamasına yeniden geçileceği konusundaki tartışmalara ise şu yanıtı verdi 
     ''Bedelli askerlik gündemimizde yok. Gelecek yıllarda da gündemimizde olacağını sanmıyorum. Para ödeme kolaylığıyla kısa yoldan askerlik yapmak, bizim düşüncelerimize uygun değil. Askerlik tam yapılmalıdır. Kısa sürede askerlik yaptım demek, askerlik yapmış sayıldığını kabul etmek doğru değildir. Eşitliğe aykırıdır. Parası olana zaman kısaltılması bakımından taviz vermek, onlara prim vermek demektir. Depremle bugünkü şartları kıyaslamamamız gerekir.'' 







</TEXT>
</DOC>
