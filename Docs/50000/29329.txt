<DOC>
<DOCNO> 29329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sonspo19.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay "Yeni sistemle futbolcular haklarını daha rahat savunabilecek" 
</HEADLINE>
<TEXT>

     İngiltere'nin Aston Villa takımında forma giyen futbolcu Alpay Özalan, son dönemlerde gündemi oldukça işgal eden bonservis bedelleri ile ilgili, Türkiye'de bir geçiş süreci yaşandığını belirterek, ''Avrupa'da yıllardır uygulanan bir sistem. Türkiye de bu sistemi benimseyecek ve daha başarılı bir şekilde uygulamaya başlayacaktır'' dedi. 
     Kulüpler ve futbolcular arasında sık sık bonservis sorunu yaşandığını, bugün bir kulüpte görülen futbolcunun, yarın eski kuülbüne dönmek durumunda kaldığını ifade eden Alpay, internetteki ''www.alpayozalan.com'' adresindeki sitesinde yaptığı açıklamada, sistemin uygulanmaya başlanmasıyla, futbolcuların haklarını daha rahat savunabileceklerini bildirdi. 
     Bugüne dek futbolcuların fazla söz hakkı olmadığını ifade eden Alpay, ''Yeni sistemde, transfer dönemlerinde hakkımızı daha rahat kollayabileceğiz. Ayrıca gereksiz yüksek rakamlar da aşağıya inecektir. Yani dengeler daha sağlam bir şekilde oturacak, bu da futbolu daha uygar bir düzeye taşıyacak'' şeklinde görüş belirtti. 






</TEXT>
</DOC>
