<DOC>
<DOCNO> 9358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/sondun09.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'deki tren kazasında 13 ölü, 40 yaralı 
</HEADLINE>
<TEXT>

     İngiltere'nin Kuzey Yorkshire bölgesinde meydana gelen tren kazasında yaşamını kaybedenlerin sayısı 13 olarak doğrulandı, ancak bu sayının enkazın tümünün kaldırılmasıyla yükselebileceği belirtildi. 
     Demiryolu Polisi tarafından yapılan açıklamaya göre, kazada yaralananlardan 40 kişi ayakta tedavi edilirken, ağır durumda bulunan 30 kişi çevredeki hastanelere kaldırıldı. Kazanın oluş biçimi ve kazaya karışan araçların sayısıyla ilgili tartışmalar ise hala sürüyor. 
     Polise yapılan ilk ihbarda, Land Rover marka bir kamyonun sürücüsünün, aracının köprüden aşağı uçtuğunu söylediği, tam bu sırada karşıdan gelen bir treni farkederek, ''Tren kamyonuma çarpıyor'' diye haykırdığı belirtiliyor. 
     Sabahtan bu yana yapılan açıklamalarda, aracın trenin köprüye yaklaştığı sırada aşağıya yuvarlandığı ve seyir halindeki trene çarparak raydan çıkardığı kaydediliyor. Bazı TV kanalları ise, olay yerinde yapılan incelemede, köprünün üzerinden aşağıya bir değil, iki aracın düştüğünün belirlendiğine dair iddialar ortaya attılar. 
     Gerçek tablonun ortaya çıkması için polisin kaza yeri incelemesini tamamlaması gerektiğini belirten SKY TV, son yılların en büyük tren kazalarından biri olan Selby'deki kazanın siyasetçileri de ayağa kaldırdığına dikkat çekti. Son yıllarda üst üste yaşanan kazalardan dolayı büyük eleştiriye uğrayan ve demiryolu sisteminde modernizasyona gitmesi istenen hükümet, Ulaştırma Bakanı Jonh Prescott'u olay yerine gönderdi. Başbakan Tony Blair de bir başsağlığı mesajı yayınladı. 




</TEXT>
</DOC>
