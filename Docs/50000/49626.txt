<DOC>
<DOCNO> 49626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/soneko25.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine "Nakit faiz ödemeleri 2002'de artacak" 
</HEADLINE>
<TEXT>

     Hazine, erken itfalar sonucu karşılığı nakden ödenmemiş olmasına rağmen, 2001 yılı bütçesine 8.5 katrilyon lira faiz gideri kaydedildiğini bildirdi. 
     Kaydedilen bu paranın, bütçe iç borç faiz harcamalarının 2002 yılında 2001'e göre nominal olarak artmadığı izlenimi verdiği vurgulanırken, ''oysa nakit faiz ödemelerinin 2001 yılındaki 28.3 katrilyon lira seviyesinden, 2002 yılında 36.7 katrilyon lira seviyesine yükseleceği öngörüldü'' denildi. 
     Hazine Müsteşarlığı'ndan yapılan açıklamada, son günlerde kamuoyunu meşgul eden, Devlet İç Borçlanma Senetleri'nin muhasebeleştirilmesi ve 2002 yılı Bütçesi'nde öngörülen faiz harcamalarında izlenilen yönteme açıklık getirildi. 
     Açıklamaya göre, Devlet İç Borçlanma Senetleri'nin, herhangi bir nedenle vadesinden önce Hazine tarafından erken itfa edilmesi durumunda, karşılığının nakit olarak ödenip ödenmemesine bakılmaksızın, erken itfa tarihine kadar söz konusu senetin işlemiş faizleri, erken itfanın yapıldığı yılın bütçesine faiz gideri olarak kaydediliyor. 
     Buna göre gerek takas işlemi gerekse kamu bankaları operasyonu nedeniyle yapılan erken itfalar sonucunda, karşılığı nakden ödenmemiş olmasına rağmen, 2001 yılı bütçesine 8.5 katrilyon TL faiz gideri kaydedildi. 
     2001 yılında nakit ödeme yapılmadan bütçeye faiz gideri olarak 
     kaydedilen 8.5 katrilyon TL, bütçe iç borç faiz harcamalarının 2002 yılında 2001 yılına göre nominal olarak artmadığı izlenimini veriyor. Oysa, nakit faiz ödemelerinin 2001 yılındaki 28,3 katrilyon TL seviyesinden, 2002 yılında 36,7 katrilyon TL seviyesine yükseleceği öngörüldü. Söz konusu 8,5 katrilyon TL tutarındaki faiz harcamalarının 1,5 katrilyon lirası takas işlemi nedeniyle bazı senetlerin erken itfa edilerek değiştirilmesi, 1,9 katrilyon lirası Tasarruf mevduatı Sigorta Fonu portföyünde bulunan senetlerin erken itfa edilerek değiştirilmesi, 2,0 katrilyon lirası Merkez Bankası portföyünde bulunan senetlerin erken itfa edilerek değiştirilmesi, 3,1 katrilyon lirası da, Kamu Bankaları portföyünde bulunan senetlerin erken itfa edilerek değiştirilmesi sonucu oluştu. Hazine açıklamasında, erken itfa edilen bu senetler karşılığında nakit ödeme yapılmadığı, anapara ve işlemiş faizleri tutarında yeni tahvillerle değişiminin gerçekleştirildiği vurgulandı. Diğer yandan, 2002 yılı faiz harcamaları 2002 yılı bütçesinin büyüme, döviz kuru, faiz dışı fazla gibi temel makro ekonomik varsayımlarının yanı sıra, Merkez Bankası ve kamu bankaları portföyünde bulunan Devlet İç Borçlanma Senetleri'nin 2001 yılı içinde değiştirilerek, bu bankaların bilanço yapıları ve likidite durumlarını bozmadan, 2002 yılında önemli bir miktar faiz tasarrufu sağlanacağı varsayımı altında hazırlandı. Ayrıca 2002 yılında erken itfa yapılmayacağı da varsayıldı. 
     






</TEXT>
</DOC>
