<DOC>
<DOCNO> 22133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sonspo01.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray deplasmanda Gaziantepspor'a 9 sezondur yenilmiyor 
</HEADLINE>
<TEXT>

     Galatasaray ile Gaziantepspor, gelecek sezon Avrupa Şampiyonlar Ligi'ne katılma açısından büyük önem taşıyan yarınki maçla birlikte, Birinci Futbol Ligi'nde 30. kez karşı karşıya gelecek. 
     Gaziantepspor'un ilk kez Birinci Lig'e yükseldiği 1979-80 sezonundan itibaren 2 takım arasında yapılan maçlarda, sarı-kırmızılı ekibin galibiyet sayısında kırmızı-siyahlılara karşı 16-6 üstünlüğü bulunuyor. 2 ekip, aralarındaki 7 maçta da eşitliği bozamadı. Lig maçlarında Galatasaray'ın toplam 44 golüne, Gaziantepspor 19 golle karşılık verebildi. Sezonun ilk yarısında İstanbul'da yapılan ve sarı-kırmızılı takımın cezası nedeniyle seyircisiz yapılan maçı, Galatasaray 2-0 kazanmıştı. 
     Galatasaray ile Gaziantepspor, şimdiye dek Gaziantep'te 14 kez karşılaştı. Galatasaray, rakip sahada yapılan maçlarda rakibini 7 kez yenerken, ev sahibi ekip 3 kez sahadan galibiyetle ayrılabildi. Gaziantep'teki 4 maç da berabere sonuçlanırken, Galatasaray 22, Gaziantepspor 12 gol attı. 2 takım arasında geçen sezon Gaziantep'te yapılan lig maçını Galatasaray 1-0 kazanmıştı. 
     Galatasaray, Gaziantepspor ile deplasmanda yapacağı maç öncesinde, rakibine Kamil Ocak Stadı'nda 9 sezondur yitirmiyor. Gelecek sezon Avrupa Şampiyonlar Ligi'ne katılma şansı yakalayan ve bu amaçla Galatasaray'ı yenmeyi hedefleyen kırmızı-siyahlılar, kendi evinde güçlü rakibini en son 1990-91 sezonunda yendi. 2 takım arasında Gaziantep'te son 9 sezonda yapılan lig maçlarından 6'sını Galatasaray kazanırken, 3 maç da berabere sonuçlandı. Bu süre içinde Gaziantepspor'un 8 golüne, Galatasaray 20 golle karşılık verdi. 







</TEXT>
</DOC>
