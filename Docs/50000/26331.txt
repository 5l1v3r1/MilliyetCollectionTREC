<DOC>
<DOCNO> 26331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/ekonomi/eko07.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur gaz maskesiyle Ankara Güven Park’ta 
</HEADLINE>
<TEXT>

KESK’e bağlı memurlar, gaz maskeleriyle birlikte bugün Ankara Güven Park’ta grevsiz sendika yasasına karşı oturma eylemi yapacak 
     ATİLLA ÖZSVER 

     Kamu Emekçileri Sendikaları Konfederasyonu’na KESK bağlı sendikaların yöneticileri, bugün Ankara Kızılay Meydanı’ndaki Güven Park’ta gaz maskeleriyle birlikte grevsiz, toplu sözleşmesiz sendika hakkı getiren yasa tasarını protesto amacıyla oturma eylemi yapacaklar. 
     KESK Yöneticisi Hasan Hayır, daha önceki eylemlerde polisin memurlara karşı gaz bombası kullandığını belirterek, gaz maskesi aldıklarını söyledi. Tanesi beş milyon liradan öncelikle yöneticiler için 120 tane gaz maskesi satın aldıklarını söyleyen Hasan Hayır, "Toplu sözleşme ve grev hakından yoksun yasa tasarısının geri çekilmesini istiyoruz" dedi. 
     
     TBMM’le lobi yapacaklar 
     KESK Uluslararası İlişkiler Sekreteri Hayır, tasarının bugün Meclis’te görüşülmeyip geri çekilmesi halinde sendika yöneticilerini illere geri göndereceklerini aksi halde daha geniş katılımlı oturma eylemi yapacaklarını bildirdi. 
     Hayır’ın verdiği bilgiye göre, DİSK, TMMOB, Tabibler Birliği, Eczacılar Birliği gibi örgütlerin yöneticileri TBMM’de grubu bulunan siyasi partilerin başkan vekilleri ile görüşüp tasarının geri çekilmesini isteyecek. 
     İstanbul’da da Türk - İş ve DİSK yöneticileri basın toplantısı düzenleyerek KESK’in talebini desteklediklerini açıkladı. 
     Türk - İş Marmara Bölge Başkanı Faruk Büyükkucak’ın okuduğu bildiride, toplu sözleşme ve grev hakkını içermeyen bir tasarının sendika tasarısı olmayacağı belirtildi. Toplantıya Türk - İş’e bağlı Petrol - İş, Hava - İş ve Tümtis sendikaların başkanlarıyla DİSK’e bağlı Nakliyat - İş Sendikası başkanı ve her iki konfederasyona üye sendikaların bazı İstanbul şube yöneticileri katıldı. 
     
     



 EKONOMİ 





















</TEXT>
</DOC>
