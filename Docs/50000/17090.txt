<DOC>
<DOCNO> 17090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sonspo08.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Artık kayıpların telafisi yok" 
</HEADLINE>
<TEXT>

     Mustafa Denizli, hafta sonu Gaziantepspor ile kendi sahalarında oynacakları karşılaşmaya takım olarak hazır olduklarını ve Kadıköy’deki yenilmezliklerini sürdürmek istediklerini söyledi. 
     Samandıra Tesisleri’nde antrenman öncesi basın mensuplarının sorularını yanıtlayan Mustafa Denizli, Gaziantepspor’un bu sezonun flaş ekibi olduğuna dikkat çekerek, şöyle konuştu "Bu haftanın en kritik ve enteresan maçı. Biz Fenerbahçe olarak Gaziantepspor maçına hazır olduğumuzu, istediğimiz sonucu alamamamıza rağmen, geçen hafta oynadığımız futbolla gördük. Kendi seyircimiz önündeki galibiyet serimizi sürdürmek istiyoruz. Bunun için de gerekli çalışmaları yerine getiriyoruz. Artık sahada işi futbolcularımıza bırakacağız. Şimdiye kadar verdiğimiz görevleri en iyi şekilde yerine getirdiler." 
     Fenerbahçe’nin son haftalarda bir türlü istediği sonuçları alamamasıyla ilgili olarak sorulan, "Son 6 haftaya girilirken takımda düşüş var mı " biçimindeki bir soruya Denizli, iniş dönemi diye bir düşünceyi kafalarında taşımadıkları yanıtını vererek, "Bazen ortaya koyduğumuz futbolun karşılığını alamadığımız dönemler oluyor. Geçen hafta da öyle bir şeydi. Ümit ediyorum, bu hafta o tempolu futbolumuzu devam ettiririz ve gol pozisyonlarında o kadar cömert olmayız" dedi. 
     Denizli, Fenerbahçe ve Galatasaray’ın puanlarının eşitlendiğini ve ligde yeniden başa dönüldüğünün hatırlatılması üzerine de, "Biz skor olarak daha iyi yöne kendimizi çekebiliriz, ama 28 hafta önceki pozisyonla bugünkü pozisyon çok farklı. Süre açısından da farklı. Önceden kayıplarımızın telafisi vardı, bugün artık zora girer" diye konuştu. 
     Galatasaray’ın, Avrupa Şampiyonlar Ligi’ne çeyrek finalde Real Madrid’e elenerek veda etmesi sonrası ağırlığını lige vereceği yolundaki bir soruya, "Galatasaray zaten ligdeydi" yanıtını veren Denizli, "Sizin için kilit maç hangisi" sorusuna ise, "Kalan 6 maç da bizim için kilittir" diyerek sözlerini tamamladı. 
     




</TEXT>
</DOC>
