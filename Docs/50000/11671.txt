<DOC>
<DOCNO> 11671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/sondun20.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail askerleri 3 Filistinliyi yaraladı 
</HEADLINE>
<TEXT>

     İsrail'in sıkı seyahat kısıtlamalarını protesto eden Filistinliler, Batı Şeria ve Gazze Şeridi'nde İsrail bayraklarını yaktılar, intihar bombacılarını övdüler ve intikam sloganları attılar. 
     Bazı göstericiler, barikatları zorla yıkma sözü verirken, Gazze'de İslami Cihat örgütünün düzenlediği gösteride küçük çocuklara intihar bombacısı taklidi yaptırıldı. 
     Batı Şeria'nın Ramallah kentinde de 800 kişi, İsrail askerleriyle sıkça çatışmalara sahne olan bir kavşağa doğru yürüyerek, ''Filistinliler güçlüdür'', ''Kuşatmayı kıracağız'' şeklinde sloganlar attılar. İsrail, geçen Eylül ayında çatışmaların başlamasından bu yana Filistin topraklarına seyahat kısıtlamaları uyguluyor. Bu arada, İsrail askerlerinin Gazze Şeridi'nde açtığı ateşte 3 Filistinli yaralandı. Filistinli hastane kaynakları, 3 Filistinlinin vurulduğu sırada çatışma olmadığını belirtirken İsrail ordusu, askerlerin taş atan Filistinlilere karşılık olarak önce havaya ateş açtığını ve en az bir göstericiyi bacağından vurduğunu açıkladı. 




</TEXT>
</DOC>
