<DOC>
<DOCNO> 39782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/spor/ysenay.html </URL>
<DATE> 2001/08/31/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Son ihtimal 
</HEADLINE>
<TEXT>

     Son günlerde Fenerbahçe için biraz da "gırgır" yazılar okuyorum saygınlığı tartışılamaz spor sayfalarında... Fenerbahçe, Glasgow önünde çok "rakibe mahkum" oynamış, ama şansıyla kazanmış .. Aynı şekilde üç gün sonra sahaya çıkıp, Ankaragücü önünde puanları alırken, bazı "hazret kalemlerin" beğendikleri futbolu oynamadan kazanmış Sarı - Lacivertli ekip .. 
     Yahu üstadlar, sevgili kaptanlar sizlere hiç mi hiç yakışmıyor bu Mustafa Denizli sevmezliği, bilemiyorum ama belki de kıskançlığı... Sizler ki bizim futboluyla yaşadığımız yılların fenomen Fenerbahçelileri’siniz. Sizler Sarı - Lacivertli formayı zirveye taşıyan yılların birçoğunda hem de "takım kaptanı" olarak varsınız ve de hala 50 - 60 yaş grubu içerisindeki Sarı - Lacivert’e gönül vermişlerin "anı yıldızları" sınız... Peki de oynanan oyunları neden beğenmiyorsunuz .. Glasgow Rangers kapışmasında teknik kulübe patronu sizler olsaydınız, daha farklı bir futbol şemasını mı işlerdiniz sahaya .. Maksat tur atlamaksa, siz bütün orta saha ustalarını savunmaya dönük değil de, orta saha preslerini de boşvererek, fizik gücü ve futbol klası apaçık olan İskoçlar’ın üstüne oynatıp, üç - dört gollü bir galibiyeti mi planlardınız kafanızda .. Yoksa teknik kulübede, "dokuz doğurup", , rakibin gelişlerinde aklınızdaki duaları mı okurdunuz çevrenizdeki kimselere çaktırmadan .. 
     
     Ya Ankaragücü maçı için yazdıklarınız... Olacak şey değil yahu... Yok ilk goldeki şans olmasaymış veya diğer gollerdeki oluşumlarda şöyle veya böyle pozisyon farklılıkları olsaymış Fenerbahçe zor kazanırmış .. Sevgili kaptanlar, size olan sonsuz sevgi ve saygımı iyi bilirsiniz... Ancak Denizli öncesini lütfen erken unutmayın... Pendik yenilgisi, Zeman denen işsiz güçsüz İtalyan’ın elinde sigarayla yeşil çimenin üstüne çıkıp, Fenerbahçemiz’i çalıştırdığını biraz da utançla hatırlıyorum ben... 
     Ne var yani, Mustafa Denizli’nin haftanın üç dört gecesi Samandıra Tesisleri’nde yatıp, kalktığını bilmezlikten mi geliyorsunuz .. Yoksa sizin de oynadığınız sayısız şeref dolu sonuçlarla alınan galibiyetlerde dört gol attıktan sonra beş ve altıncı sayıyı mı arıyordunuz, yoksa teknik kulübede "savunmaya yardım" diye haykıran hocalarınıza kulak mı uzatıyordunuz .. 
     Sevgili kaptanlar... Beni nasıl tanırsanız, ben aynen öyleyim... Ama Akmerkez labirentlerinde lütfen Denizli ve benim için dedikodu yapmayınız, çünkü söyledikleriniz hem yalan, hem de çok ayıp... Ve rica ederim Fenerbahçe’den Denizli’yi soğutmaya çalışmayınız... Tam tersine bu saygın ve klas yarıştırmacıyı Kadıköy’e ve camiamıza kazandırmaya çalışınız... Çünkü maksatlı yazılarla yola devam ederseniz, o zaman hem gerçekçi tenkitleriniz gözden kaçar, hem de saygınlığınıza zarar gelir. İşte benim de canımı sıkan "SON İHTİMAL" dir inanınız. 
     



 SPOR 




























</TEXT>
</DOC>
