<DOC>
<DOCNO> 21198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo12.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep Teknik Direktörü Özberk "Şampiyonlar Ligi'ne yaklaştık" 
</HEADLINE>
<TEXT>

     Sahasında Trabzonspor ile 1-1 berabere kalmasına karşın Avrupa Şampiyonlar Ligi mücadelesinden kopmayan Gaziantepspor'da mutluluk rüzgarları esiyor. 
     Avrupa Şampiyonlar Ligi yolundaki rakibi Galatasaray ile bu hafta yapacağı karşılaşma öncesinde puan farkını 2'ye indiren kırmızı-siyahlılar, bir ilki daha başarabilmek için yönetimden taraftara kadar bütünleşti. 
     Galatasaray ve Beşiktaş'ın 3'er puan kaybettiği haftayı en az kayıpla atlattıklarını belirten Özberk, şöyle devam etti 
     ''Beşiktaş ile puan farkın 5'e çıkararak, UEFA Kupası'nı büyük ölçüde garantiledik. Şampiyonlar Ligi için de Galatasaray ile puan farkını 2'ye indirerek önemli bir avantaj yakaladık. Trabzonspor'dan aldığımız 1 puanla hedefe bir adım daha yaklaşmış olduk. 
     Sahamızda Galatasaray ile yapacağımız karşılaşma büyük önem taşıyor. Bu maçın hazırlıklarına başladık. Tek düşüncemiz galibiyet. Mutlu sona ulaşmak için önümüzde tarihi bir fırsat var. Bunu en iyi şekilde değerlendirmek istiyoruz. Bu arada, kart cezası biten Batista'nın takımdaki yerini alacak olması sevindirici bir gelişme. Sakat olan Mustafa'nın durumu ise maç günü belli olacak.'' 
     
     'Yılın maçı' 
     Gaziantepspor Teknik Direktörü Sakıp Özberk, bir yıllık mücadelenin semerisini Galatasaray ve Erzurumspor karşılaşmalarında alacaklarını söyleyerek, şu değerlendirmeyi yaptı 
     ''Önümüzde çok zorlu iki final maçı var. İlkini sahamızda Galatasaray ile oynayacağız. Bu karşılaşma bizim için yılın maçı olacak. Galatasaray, çok kaliteli bir takım. Şu anda bir bocalama dönemine girmiş olsa bile Real Madrid'i yenmeyi başaran, Türk futbolunu Avrupa'da başarı ile temsil eden bir rakiple oynayacağız. Galatasaray, zigzaglar çiziyor, moral bozukluğu yaşanıyor. Belkide, 4 yılın verdiği yorgunluk ve stresin olumsuz etkileri yaşanıyor. Ama, bu durumun uzun süreli olmayacağı ortada. Biz ise kollektif futbolu en i oynayan ekibiz. İşimiz zor alacak ama sahadan galip ayrılacağımıza ve hedefe ulaşacağımıza inanıyorum'' 







</TEXT>
</DOC>
