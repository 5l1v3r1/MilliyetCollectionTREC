<DOC>
<DOCNO> 12526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sondun06.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakanı Powell'dan Türkiye'ye destek mektubu 
</HEADLINE>
<TEXT>

     ABD Dışişleri Bakanı Colin Powell, sözde Ermeni soykırımına ilişkin bir tasarıyı ele alan Maryland eyaleti milletvekillerine bir mektup göndererek, Amerikan yönetiminin bu tür tasarılara onay vermediğine dikkat çekti. 
     Edinilen bilgiye göre Powell, sözde soykırımın eyalette tanınması yönünde çalışan milletvekillerinden Demokrat Dan Morhaim'e gönderdiği mektupta, eyaletlerin bu tür girişimlerinin, ABD Dışişleri Bakanlığı'nın dış politikasını olumsuz etkilediğini belirtti. Powell, mektubunda, ABD'nin bu tür girişimleri yararlı bulmadığını ve bu konunun yerel meclislerin işi olmadığını kaydetti. 
     Washington'daki gözlemciler, Powell'ın bir yerel Temsilciler Meclisi'ne mektup göndermesinin çok rastlanan bir durum olmadığını belirterek, bu mektubun, eski Başkan Bill Clinton yönetiminin konuyla ilgili olarak Türkiye'ye verdiği desteğin bu yönetim döneminde de devam edeceğine dair bir gösterge olduğuna işaret ettiler. 
     Maryland eyaletinin yerel Senato ve Temsilciler Meclisi'nde ele alınmakta olan tasarı, 1915-1923 yılları arasında Osmanlı İmparatorluğu'nun Ermenilere soykırım uyguladığı iddiasının tanınmasını ve 24 Nisan tarihinin soykırımı anma günü ilan edilmesini öngörüyor. 
     Başkent Washington'a çok yakın iki eyalet olan Virginia'dan sonra Maryland'de de bu tasarının kabul edilmesi halinde, Ermeni lobisinin, Amerikan Kongresi'ne sunmayı planladığı tasarı için önemli zemin kazanacağı belirtiliyor. Tasarının kabulü için, hem yerel Temsilciler Meclisi, hem de Senato'dan geçmesi gerekiyor. 




</TEXT>
</DOC>
