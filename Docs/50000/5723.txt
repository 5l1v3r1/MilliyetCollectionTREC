<DOC>
<DOCNO> 5723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/spor/spo03.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
FLORYA’DA BAYRAM 
</HEADLINE>
<TEXT>

Galatasaraylı futbolcular, devletin ödülünü aldı ve tesis personeline dağıttı 
     ERHAN TELLİ 

     Jest yaptılar 
     GALATASARAYLI futbolcular ve teknik heyet, UEFA ile Süper Kupa başarısı nedeniyle hak ettikleri Cumhuriyet Altını ödüllerini, Florya Metin Oktay Tesisleri’nde düzenlenen törenle teslim aldılar. Sarı - Kırmızılı oyuncuların büyük bölümü devletten aldıkları bu altınları, tesislerde çalışan kulüp personeline ve bekçilere dağıtarak büyük jest yaptılar. 
     
     Herkes katıldı 
     EMRE Belözoğlu başta olmak üzere, Hasan Şaş, Fatih ve Okan altınları alır almaz, tesisleri dolaşarak çaycısından, bekçisine kadar gördükleri herkese, gizlice ödüllerini verdiler. Sarı - Kırmızılı diğer futbolcuların büyük bir bölümü de bu jeste katılınca, aylardır kulüpten maaş alamayan tesis personeli oldukça duygulandı ve adeta bayram yaptı. 
     
     Terim gelemedi 
     UEFA başarısı nedeniyle ödüle hak kazanan Teknik Direktör Fatih Terim, İtalya’dan gelemeyince yerine büyük kızı Merve altınları aldı. Terim’in eski yardımcısı ve halen Samsunspor’da teknik direktörlük yapan Bülent Ünder de, Florya’daki törende hazır bulundu. Ünder, tesislerde buluştuğu eski oyuncularıyla sohbet ederek, hasret giderdi. 
     
     Terim’in ödülü Merve’ye 
     Galatasaray’ın başarılarında hiç kuşkusuz Fatih Terim’in rolü büyüktü. Ancak o şimdi Fiorentina’daydı. Önemli bir maçı vardı, o nedenle törene katılamadı. Ödülünü kızı Merve Terim, Başkan Faruk Süren’den aldı. 
     
     2795 altın 
     SPORDAN Sorumlu Devlet Bakanı Fikret Ünlü’nün, Florya’daki törene geç katılması nedeniyle altınları, Gençlik ve Spor Genel Müdürü Kemal Mutlu dağıttı. Ünlü, törenin bitişine yetişti ve kendisi gibi geç gelen Hakan Şükür’ün ödülünü verdi. 2795 altının verildiği törende, UEFA Kupası için 100’er, Süper Kupa için 30’ar altın bölüştürüldü. 
     
Kim ne kadar aldı Fatih Terim 200 Altın Mircea Lucescu 60 Altın Bülent Ünder 50 Altın Müfit Erkasap 50 Altın Balint 15 Altın Turgay Vardar 15 Altın K.Emre, B.Emre 30 Altın Jardel, Serkan 30 Altın K.Bülent, Faruk 30 Altın Hakan Şükür 100 Altın Arif, Ergün 100 Altın Taffarel, Kerem 130 Altın Fatih, Capone 130 Altın Popescu, Hakan Ünsal 130 Altın Bülent Korkmaz, Okan 130 Altın Hasan, Hagi 130 Altın Suat, Marcio 130 Altın Mehmet Yozgatlı 130 Altın Ahmet, Ümit 130 Altın      
     
Kral zirvesi      GALATASARAY’DA merakla beklenen dev buluşma dün gerçekleşti ve iki kral Hakan Şükür ile Jardel bir araya geldi. İtalya’dan gelir gelmez, ayağının tozuyla Florya’daki ödül törenine giden Interli Hakan Şükür, medyanın büyük ilgisini gördü. Arkadaşlarıyla hasret gideren, Faruk Süren ile görüşen ünlü golcü, Jardel’i de unutmadı. Yemekte buluşan iki golcü daha sonra basın mensuplarına poz verdiler ve birbirlerine başarı dilediler. 
     
Hagi şoku      GALATASARAY’IN, Erzurum maçında sakatlanan, dün çekilen MR sonucunda sol dizindeki iç yan bağlarında ezilme ve ödem tesbit edilen Hagi’nin yarın forma giyemeyeceği açıklandı. Rumen yıldızın üç hafta oynamayacağı belirtildi. Bu arada Hagi dün 36.yaşını takım arkadaşları, hocası, Başkan Faruk Süren ve yöneticilerle kutladı. Süren, Rumen yıldıza Galatasaray’daki başarılı dönemi nedeniyle bir de plaket verdi. Hagi ise en anlamlı ödülün Fenerbahçe galibiyeti olacağını söyledi. 
     

</TEXT>
</DOC>
