<DOC>
<DOCNO> 42468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/son/soneko06.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB'dan Anayasa değişikliğine destek... 
</HEADLINE>
<TEXT>

     Türkiye Odalar ve Borsalar Birliği TOBB , Anayasa değişikliği çalışmalarına destek verdiğini açıkladı. 
     TOBB'dan konuyla ilgili yapılan yazılı açıklamada, "Birliğimiz uzun süren çabalar sonucu varılmış olan bu uzlaşmanın TBMM Komisyon ve Genel Kurulu'nda da korunacağını ve Anayasa değişikliklerinin hızla gerçekleşeceğini ummaktadır" denildi. 
     Açıklamada, 2000'li yıllara girilen dönemde dünyada gözlemlenen çağ değişimine uyum sağlamak amacıyla, geniş tabanlı bir uzlaşma sağlanarak yeni bir Anayasa hazırlamanın gerekliliğine dikkat çekildi. Açıklamada, TOBB'un bu konuyu çeşitli vesilelerle zaman zaman dile getirdiği ifade edildi. 
     Yeni bir Anayasa hazırlanması konusunda TOBB'un 2000 yılında bilimadamı grubuna bir Anayasa çalışması yaptırıldığının anımsatıldığı açıklamada, bu suretle konunun kamuoyunda tartışılmasına önemli bir katkıda bulunulduğu da kaydedildi. 
     Açıklamada, küreselleşme süreci içinde kendine Avrupa Birliği hedefini koyan Türkiye'nin, bu amaçla 1993'te Kopenhag Zirvesi'nde belirlenen kriterlere uyma hedef ve amacını resmen kabul ettiğini ve bu hedefe ilişkin olarak da Ulusal Programın ilan edildiği ifade edildi. 
     Açıklamada, bu amacın gerçekleşmesine yönelik olarak uzun süredir çalışmakta olan TBMM Partilerarası Uzlaşma Komisyonu'nun sınırlı sayıda Anayasa maddesinde değişiklik öngören bir öneriye bu yılın Haziran ayı sonunda kamuoyuna sunduğu vurgulanarak açıklamada şu görüşler dile getirildi 
     "TOBB, temel hak ve özgürlüklerin, uluslararası insan hakları hukukunun çizdiği çerçeve dikkate alınarak devlet-birey ilişkisinde bireyin öne çıkarılarak güçlendirilmesi hukuk devletinin ve yargı bağımsızlığının ve insan haklarını koruyucu mekanizmalarının takviye edilmesi demokratik ve çoğulcu katılımı teşvik edici kurallar ile yerel yönetim kuruluşlarının geliştirilmesi ve idarenin saydamlığının sağlanması temel ilkeleri kapsamında getirilmek istenen değişikliklere olumlu yaklaşmaktadır." 
     







</TEXT>
</DOC>
