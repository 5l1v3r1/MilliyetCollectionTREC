<DOC>
<DOCNO> 21698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/spor/spo05.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Henüz her şey bitmedi’ 
</HEADLINE>
<TEXT>

TMOK Başkanı Sinan Erdem, heyetin sadece teknik bir rapor yayınladığını, seçimde ise politika ve özel dostlukların da önemli rolü bulunduğunu belirtti 
     MURAT AĞCA 

     ULUSLARARASI Olimpiyat Komitesi IOC Değerlendirme Komisyonu’nun, İstanbul’un 2008 olimpiyat adaylığı için olumsuz görüş bildirmesi karamsarlık yaratırken, TMOK Başkanı Sinan Erdem, "Henüz her şey bitmedi" dedi. Bunun sadece teknik bir rapor olduğunu, oysa seçimde politika ve özel dostlukların da büyük etkisi bulunduğunu vurgulayan Erdem, "Seçime kadar önümüzde iki ay var" diye konuştu. 
     RAPORDA, favori Pekin’in bile Paris ve Toronto’nun ardından üçüncü sırada gösterildiğine dikkat çeken Erdem, "Yarış sürüyor, sürpriz yok. Heyet, İstanbul’u ziyaretinde ne söylediyse, aynısını rapora yazmış" ifadesini kullandı. Hazırlık ve Düzenleme Komitesi Başkanı Yalçın Aksoy ise oy kullanacak üyelere lobi faaliyetlerini sıklaştıracaklarını vurgulayarak, "Adam adama markaj yapılacak" dedi. 
     LOZAN’DA dün Değerlendirme Komisyonu’nun raporunu görüşen IOC hiçbir adayın elenmemesine karar verdi. İstanbul, Paris, Toronto, Pekin ve Osaka, son kozlarını 13 Temmuz’da Moskova’daki seçimde oynayacak. Bu arada, IMF’nin Türkiye’ye 15 milyar dolarlık yardım onayı, IOC üyelerinin dikkatini çekti. İstanbul2008.org sitesi de "Bir milyon imza" kampanyası başlattı. 
     



 SPOR 


























</TEXT>
</DOC>
