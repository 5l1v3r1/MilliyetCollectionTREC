<DOC>
<DOCNO> 48718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/yasam/yas04.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm ısrar etti 
</HEADLINE>
<TEXT>

Şampiyon judocu Bircan Ergenç, önce 17 Ağustos depreminden, sonra kanserden kurtuldu. Ama sevgilisi, deprem ve kanser kadar merhametli değildi... 
     COŞKUN YAMAN Balıkesir DHA 

     Balıkesir Belediyespor'da 1995'te judoya başlayan ve yeteneğiyle kısa sürede arkadaşlarının arasından sıyrılan Bircan Ergenç 24 , 1997'de Yugoslavya'daki Ümitler Balkan Şampiyonası'nda 61 kiloda Türkiye'ye bronz madalya kazandırdı. 
     Nevşehir'de 1998'de yapılan şampiyonada 63 kiloda Türkiye şampiyonu olan Ergenç'in hayatı, 17 Ağustos'ta yaşanan korkunç Marmara depreminin ardından bir anda k busa döndü. Depremde Sakarya'daki evi yıkılan Ergenç, şansı ve güçlü fiziği sayesinde enkazdan sağ çıkmayı başardı. 
     
     Mutluluğu buldu ama... 
     Ancak kader, ona oynadığı kötü oyunlara yeni başlamıştı. 
     Talihsizlik genç kızın peşini bırakmadı. Depremin ardından okulunu bitiren ve beden eğitimi öğretmeni olarak atama bekleyen Ergenç, geçen yıl da kan kanserine lösemi yakalandı. Bu illeti de erken teşhis ve yaşama sevinciyle yenen genç ve güzel şampiyonun hayatı, bu kötü deneyimin ardından bu kez mutluluğa doğru keskin bir dönüş daha yaptı. Ergenç, Foça'da deniz astsubayı olarak görev yapan Cem Ayna 30 ile tanıştı. Ancak birbirlerini seven iki gencin mutluluğu, dolu dolu bir yıl bile sürmedi. 
     İlk günlerdeki mutluluk ve aşkın yerini, bir süre sonra görüş ayrılıkları, kavga ve tartışmalar izledi. Ve Ergenç, sevgilisi Ayna'dan ayrıldı. Ancak Ayna, aşkını bu kadar kolay kaybetmeye niyetli değildi. 
     
     Hayır’ ölüm getirdi 
     İzmir'deki birliğinden önceki gün izin alarak Balıkesir'e gelen Ayna, Ergenç'i, amcası Ahmet Ayna'nın işlettiği Kayabey Mahallesi'ndeki Neşe Düğün Salonu'na götürerek konuşmak istedi. Bu konuşma da, Ergenç'i barışmaya ikna edemedi. Bunun üzerine kendini kaybeden Ayna, belindeki silahını çekerek önce genç kızı göğsünden vurdu, ardından aynı silahı şakağına dayayıp tetiği çekti. 
     Düğün salonundan bu kez bir gelin değil, gelinlik bile giyemeden yaşama veda eden milli sporcunun cesedi çıktı. Ayna da hastaneye kaldırılırken son nefesini verdi. Genç kızın cenazesi, Balıkesir'in Gökçeören köyünde, gözyaşları içinde toprağa verildi. 
     



 YAŞAM 















</TEXT>
</DOC>
