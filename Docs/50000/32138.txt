<DOC>
<DOCNO> 32138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/yasam/yas04.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp dağcıyı AKUT arıyor 
</HEADLINE>
<TEXT>

Ağrı Dağı tırmanışında kaybolan Sertaç Tümerdem’in yardımına AKUT koştu... 
     Ağrı Dağı’nda tırmanış yaparken kaybolan Beden Eğitimi Öğretmeni Sertaç Tümerdem’i AKUT da aramaya başladı. Başkan Nasuh Mahruki ile Yılmaz Sevgül, Güray Ekici ve Hakkı Gökçeoğlu’ndan oluşan bir ekip Iğdır’a gitti. 
     6 gün önce kılavuz Ahmet Çakmaz ile tırmanışa başlayan, 4 bin 500 metreden sonra da yola yalnız devam eden, önceki gün tırmanışını tamamlaması gerektiği halde dönmeyen Tümerdem’i arama çalışmalarına başlandı. 
     
     Bu ikinci denemesi 
     Nasuh Mahruki, 3800-4000 metrelerde arama çalışmalarını tamamladıklarını ve ize rastlanmadığını açıkladı. Mahruki, "Tümerdem’i bulmak için zirveye kadar tırmanacağız" dedi. 
     Iğdır Valisi Mustafa Tamer ise, "Tümerdem’in tırmanış izni 2 kişi içindi. Tümerdem, 4 bin 500 metreden sonra tek başına tırmanmaya başlamış. Tek tırmanış yapmaya izin vermedik" diye konuştu. 
     19 Mayıs Atatürk’ü Anma Gençlik ve Spor Bayramı'nda da "Ata’yı Anma" adı altında Ağrı’ya tırmanış yapan Tümerdem, olumsuz hava koşulları nedeniyle amacına ulaşamamıştı. 
     
     



 YAŞAM 




















</TEXT>
</DOC>
