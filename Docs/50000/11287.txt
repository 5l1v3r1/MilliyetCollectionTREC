<DOC>
<DOCNO> 11287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/spor/spo04.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğmeye bastım’ 
</HEADLINE>
<TEXT>

Trabzonspor Teknik Direktörü Sadi Tekelioğlu, futbolcularını yerden yere vurdu, "Heyecanını kaybetmiş oyuncular gidecek" dedi 
     BORDO - Mavili takımın hocası, üst üste gelen başarısız sonuçların ardından futbolcularına öfke kustu. Kimsenin gözünün yaşına bakmayacağını kaydeden Tekelioğlu, "Heyecanını kaybetmiş, formasını ıslatmayan, kariyeri ve geçmişi ne olursa olsun herkes haddini bilecek, ayağını denk alacak. Formasına saygı göstermeyen oyuncunun takımda işi yok" diye konuştu. 
     TRABZONSPOR'DA oynamaktan heyecan duymayanların, heyecan bulacakları yerlere gideceğini belirten Sadi Tekelioğlu, "Artık düğmeye bastım" dedi. Neşteri tam olarak vurmadıklarını kaydeden tecrübeli hoca, "Beni durdurmaya kimsenin gücü yetmez. Tek şekilde durdurulurum işime son verilir. Belki ben de gideceğim, ama bir çok kelle de gidecek" ifadelerini kullandı. 
     TEKELİOĞLU, "Trabzonspor'a gelirken, bu kulübü büyük görenler, şimdi aynı camiayı küçük görmeye başlıyorlar. Onlar burada barınmayacak. Sonuçta biz de batabiliriz. Fakat Trabzonspor'un da büyüklüğü ortaya çıkacak" diye konuştu. Tecrübeli hoca sözlerini şöyle tamamladı "Yakında Trabzonspor'un kimsenin çiftliği olmadığını herkese göstereceğiz." 
     
Para dopingi      YÖNETİM, daha önce dondurduğunu açıkladığı maç başı alacaklar ile transfer taksitlerini ödeme kararı aldı. 130 milyar lira tutarındaki maç başı alacaklar ve transfer taksitleri dün öğleden sonra ödendi. 
     


 SPOR 






















</TEXT>
</DOC>
