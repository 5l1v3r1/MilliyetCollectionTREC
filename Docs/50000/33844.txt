<DOC>
<DOCNO> 33844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sontur13.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi, Filiz Akın'in başvurusu üzerine Sabah Gazetesi'ni kınadı 
</HEADLINE>
<TEXT>

     Basın Konseyi Yüksek Kurulu, Filiz Akın Köksal'ın başvurusu üzerine Sabah gazetesinin ''kınanmasına'' karar verdi. 
     Basın Konseyi'nden yapılan yazılı açıklamada, Konsey Yüksek Kurulu'nun, 1 Nisan tarihli Sabah gazetesinde yayınlanan Sibel Yeşilmen imzalı ''Filiz Akın genelgesi'' başlıklı haberle ilgili olarak Filiz Akın Köksal'ın başvurusunu değerlendirdiği belirtildi. 
     Açıklamada, şikayet konusu haberde, şu ifadelerin yer aldığı kaydedildi 
     ''Filiz Akın için Parti Bitti... Dışişlerinin tasarruf önlemleri, en çok Türkiye'nin en ünlü Sefiresi, Paris Büyükelçisi Sönmez Köksal'ın eşi Filiz Akın'ı etkileyecek... Son olarak sipariş ettiği perdeleri beğenmeyerek geri gönderen Akın'ın bundan sonrası için planladığı ve ödemesi yapılmamış harcamalardan vazgeçmek zorunda kalabileceği belirtiliyor. Bazı elçilikler tasarruf nedeniyle kapatılırken, Akın'ın 3 milyon dolar harcayarak rezidansın duvarlarını bile ipek kaplatan, ziyafet salonunu şık ve pahalı aksesuarlarla donatan Akın, verdiği davetlerle de dikkatleri üzerinde topluyordu.'' 
     Yüksek Kurul incelemesinde, Dışişlerinin, ekonomik kriz nedeniyle uyguladığı tasarruf tedbirleriyle ilgili haberin Sibel Yeşilmen'e ait olduğu, Filiz Akın'la ilgili haberin ise bu habere eklenerek Akın'ı hedef alan bir biçimde verildiği, kullanılan ifadelerin eleştiri sınırlarını aştığı, ayrıca konuyla ilgili Dışişleri Bakanlığı'nın açıklamasının gazetede yayınlanmadığı sonucuna vardığı kaydedilen açıklamada, şöyle denildi 
     ''Sibel Yeşilmen hakkında 'şikayetin yersizliğine', Sabah gazetesinin ise 'Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' içerikli 4. maddesi ile 'Basın organları, yanlış yayınlardan kaynaklanan cevap ve tekzip hakkına saygı duyarlar' içerikli 16. maddesini ihlal etmesi nedeniyle 'kınanmasına' oy birliğiyle karar vermiştir.'' 
     
     







</TEXT>
</DOC>
