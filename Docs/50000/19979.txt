<DOC>
<DOCNO> 19979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/soneko04.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman ekonomi dergisine göre Türk turizmi patlıyor 
</HEADLINE>
<TEXT>

     Alman ekonomi dergisi ''Manager'', Mayıs ayı sayısında Türk turizminin ''büyük bir patlama gösterdiğini''yazdı. 
     Dergi, turizm sektörünün önde gelen tur operatörlerinden Öger Tours'un Yönetim Kurulu Başkanı Vural Öger ile yaptığı röportajda, biryandan Türk turizminin, diğer yandan da Öger'in büyük bir gelişme içinde olduğunu belirtti. 
     Aylık ''Manager'' dergisinin, Mayıs ayı sayısında yer alan röportajda, Öger Tours Yönetim Kurulu Başkanı Vural Öger'in biyografisi verildi ve sektördeki gelişim çizgisi hakkında bilgiler aktarıldı. 
     Dergi, Alman basınının Vural Öger'e taktığı ilginç lakaplara da yer vererek, Öger'in kimi zaman ''Prusyalı Türk'' ya da ''Türk Hans'' olarak adlandırıldığını yazdı. Vural Öger'in Almanya'da ''Yerleşmiş seyahat devlerine karşı kendi turizm şirketlerini kurduğu ve kendisini, Almanya'da da aynen Türkiye'de olduğu gibi evinde hissettiği'' belirtilen yazıda, ''Öger, küçük ve mütevazı şartlarla başlayan toplu yolcu taşımacılığında Türkiye piyasasının en başına oturdu ve en son krizleri atlattı'' denildi. 
     Alman ekonomi dergisinin 6 sayfa ayırdığı röportajda, ''İş hacminin yüzde 80'ini Türkiye ile gerçekleştiren Öger Tours'un, Türkiye pazarında lider olduğu'' ifade edildi. Yazıda, ''Türk turizminin büyük bir patlama gösterdiği'' de vurgulanarak, Öger Tours'un da bu gelişme sayesinde işlerini daha da büyüteceği bildirildi. 







</TEXT>
</DOC>
