<DOC>
<DOCNO> 18445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/ekonomi/eko03.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Para ve istifa dopingi 
</HEADLINE>
<TEXT>

Dış kredi ve Ersümer’in istifasıyla borsa yüzde 13.53’lük çıkış yaşarken, endeks 1472 puanlık artışla 12.363’e yükseldi 
     ORHAN TEKEOĞLU 

     Ekonomiden sorumlu Devlet Bakanı Kemal Derviş’in ek 10 milyar dolarlık kredi müjdesi vermesi ve Enerji Bakanı Cumhur Ersümer’in istifası, borsayı adeta uçurdu. Ersümer’in istifasının siyasi krize dönüşmeden formüle edilmesi, borsada talep patlamasına neden oldu. 
     Yabancı alımların yanı sıra, parada bekleyen yerli yatırımcıların da alıma geçmesi ile işlem hacmi ve işlem miktarında tarihi yükselişler yaşandı. 
     
     Borsa kilitlendi 
     Dün tarihi günlerinden birini daha yaşayan borsa, hisselere gelen yoğun taleple ilk dakikalarda adeta kilitlendi. Özellikle borsanın lokomotif hisselerindeki talep patlaması, fiyatları tavana yapıştırdı. Seans açılır açılmaz borsada fiyatlar fırladı, işlemler kilitlendi. Endeks ilk dakikada yüzde 8’lik artışla 8.794 puana çıktı. 
     Yükseliş ikinci seansın açılışıyla zirveye ulaştı. Endeks 12.630 puana kadar çıktı. Bu arada hisselerin değer artışı yüzde 16’ya ulaştı. Ancak endeks daha sonra gelen k r amaçlı satışlarla gevşemesine karşın günü 12.363 puandan kapatırken, 17 Kasım 2000’den bu yana en yüksek değerine çıktı. Hisselerin değer artışı da yüzde 13.53 olarak gerçekleşti. Hisselerin haftalık artışı yüzde 28, dolar bazındaki artışı da yüzde 34.11’e ulaştı. 
     
     1 milyar dolarlık işlem 
     Borsa tarihi yükselişlerinden birini yaparken, 1 milyar dolarlık işlem hacmine ulaştı. Dün TL bazında 1 katrilyon 104 trilyon liralık işlem hacmi oldu. Rekor, 1 katrilyon 432 trilyon lira ile 12 Nisan 2000’de kırılmıştı. Dün Sabancı Holding, Akbank ve Tüpraş toplam işlem hacminin yüzde 20’sini oluşturdu. 
     İşlem miktarında dün 198.6 milyar adetle tarihi rekor kırıldı. 
     



 EKONOMİ 



















</TEXT>
</DOC>
