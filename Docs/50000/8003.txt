<DOC>
<DOCNO> 8003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/sondun10.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK krizi dış basında 
</HEADLINE>
<TEXT>

     Cumhurbaşkanı Ahmet Necdet Sezer ile Başbakan Bülent Ecevit arasında dünkü MGK toplantısında yaşananlar yabancı basında geniş yer buldu. 
     Almanya’da yayımlanan Frankfurter Allgemeine Zeitung gazetesi, Türkiye’de ilk kez bir cumhurbaşkanının başbakanla tartıştığını, bugüne kadar bu iki makamın büyük ölçüde uyum içinde çalıştığını yazdı. 
     "Türkiye’deki hükümet krizi bir kez daha atlatıldı" başlığıyla verilen haberde, Cumhurbaşkanı Sezer’in, hükümeti, reformları uygulamakta geciktiği gerekçesiyle eleştirdiği öne sürüldü. Die Welt gazetesi ise "Türkiye’nin en güçlü iki yöneticisinin Türkiye’yi sonu meçhul büyük bir krize sürüklediği" ifadesini kullandı. 
     Sezer ile Ecevit arasında daha önce de krizlerin yaşandığını ifade eden gazete, gerginlikle birlikte borsada yaşanan düşüşe de yer verdi. 
     Frankfurter Rundschau gazetesi de, "Cumhurbaşkanı Sezer ile Ecevit arasındaki tartışma büyüyor" başlığıyla verdiği haberde, Sezer’in Ecevit’i, "yolsuzluklarla yeterli mücadele etmediği ve yasalara saygı duymadığı" gerekçesiyle eleştirdiğini kaydetti. 
     Berliner Morgenpost gazetesi, konuyla ilgili haberinde, "Türkiye’de büyük bir hükümet krizi"nden sözedildiğini yazdı. 
     Fransa’da yayınlanan Liberation gazetesi, MGK toplantısında yaşanan gelişmeyi, "Türkiye’de devletin başında kriz" başlığıyla okuyucularına duyurdu. 
     Liberation, Başbakan Ecevit’in, "MGK’da Cumhurbaşkanı Ahmet Necdet Sezer’in hakaretine uğradığı" gerekçesiyle toplantıyı terk ettiğini yazdı. 
     İtalya’da yayımlanan yüksek tirajlı ekonomi gazetelerinden Il Sole 24 Ore, birinci sayfasında kullandığı haberde, "Türkiye’de siyasi kriz Borsa düşüyor, Euro yükseliyor" başlığını kullandı. 
     Corriere Della Sera gazetesi ise, "Türkiye Cumhurbaşkanı ve başbakan arasında hakaretler" başlığıyla verdiği haberde, "Yolsuzluk karşıtı stratejilerle ilgili uyuşmazlıklar kurumsal bir krizi alevlendiriyor" şeklindeki görüşler yer aldı. 
     La Stampa gazetesi de, gelişmelerle ilgili haberinde, "Türk krizi Euro’ya kanat takıyor" başlığını kullandı. 
     




</TEXT>
</DOC>
