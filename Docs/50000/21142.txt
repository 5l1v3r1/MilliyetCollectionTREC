<DOC>
<DOCNO> 21142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sondun09.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray çalışanları Bush ailesini daha çok seviyor 
</HEADLINE>
<TEXT>

     ABD'de, Başkan George Bush'un dakik ve ''hızlı trene'' benzetilen çalışması ile mütevazı aile yaşamı, Beyaz Saray çalışanlarının takdirini toplarken, Bush Beyaz Saray'da kemerleri sıkmak için kolları sıvadı. 
     Amerikan basınındaki yer alan haber ve yorumlarda, Bush ve eşi Laura'nın yaşam tarzı, Beyaz Saray'ın eski sahipleri Hillary ve Bill Clinton dönemiyle kıyaslanıyor. 
     Eski Başkan Bill Clinton ve eşinin, kot pantolon giyilen, pizza partileri verilen, ziyaret edilmesi yasak olan bazı Beyaz Saray odalarını arkadaşlarına gezdiren, akrabalarını ve dostlarını şatafatlı yemeklerle ağırlayan tarzına karşılık, Bush ve eşi Laura'nın lüzumsuz harcamalar yerine ''kemerleri sıkan'' mütevazı yaşamının Beyaz Saray çalışanları arasında saygıyla karşılandığı yorumları yapılıyor. 
     Gizli servis ajanlarından santral memurları ve garsonlarına kadar, pek çok daimi Beyaz Saray çalışanı, Clinton'lara oranla Bush ailesine daha fazla sempati duyduklarını belirtiyor. Bush ailesinin, eli dolu çalışanlara kolaylık olsun diye kapı tuttuğu, yemek daveti verilecek odayı seçerken, çalışanların zorluk çekmemesini gözettiği gibi ayrıntılara da basında yer veriliyor. Her yere geç kalmasıyla tanınan Bill Clinton'ın tersine, Bush'un dakik olduğu, sabahları çok erken saatte görevinin başına oturduğu ve Oval Ofis'e kıravatsız, ceketsiz olarak girilmesine izin vermediği belirtiliyor. 
     Bush'un, sırf geç kalmamak için, bazen resmi fotoğrafçısını bile almadan konvoyunu yola çıkardığı belirtilirken, Başkan'ın çalışma stili ''İsviçre hızlı trenine'' benzetiliyor. Kemerleri sıkma girişimleri çerçevesinde ise Başkan Bush'un, Beyaz Saray çalışanlarının, Kongre binasına gidip gelmekte kullandıkları minibüs servisini de, araçların yarısı boş gidip geldiği için kaldırdığı, çalışanlara verilen 16 özel cep telefonunu ise 5'e indirdiği belirtiliyor. Gelecek haftalarda Bush'un, Beyaz Saray'da kemerleri biraz daha sıkmak için mali işlerden sorumlu bir kişiyi ataması bekleniyor. Beyaz Saray tarihinde, ilk kez böyle bir göreve atama yapıldığı da belirtiliyor. 







</TEXT>
</DOC>
