<DOC>
<DOCNO> 14784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sonspo02.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta gelenler gidenleri arattı 
</HEADLINE>
<TEXT>

     Beşiktaş bu sezon transfer ettiği Türk futbolculardan beklenen verimi alamazken, takımdan gönderdiği oyuncular ise gittikleri ekiplerin başarısında büyük pay sahibi oluyor. 
     Siyah-beyazlılarda gelenler, adeta gidenleri aratırken, Sertan Eser, Atilla Birlik, Ertuğrul Sağlam, Ersen Martin ve Serdar Topraktepe gibi eski siyah-beyazlı futbolcular, attıkları gollerle, gittikleri takımların en etkili futbolcuları oldu. Beşiktaş'a bu sezon büyük umutlarla Antalyaspor'dan transfer edilen Fazlı Ulusal, ligde yalnızca 2 gole imza atarken, takas yoluyla Fazlı'nın yerine Antalyaspor'a giden Atilla Birlik ise attığı 13 golle yeni takımının en golcü futbolcusu oldu. 
     Beşiktaş'a büyük umutlarla Almanya'dan transfer edilen gurbetçi Atilla, siyah-beyazlı kulüpte bir türlü forma giyme şansı bulamazken, gittiği Antalyaspor'da ise adeta ''gol makinesine'' döndü. Siyah-beyazlılarda, 3-5-2 sisteminin sağ kanadında zaman zaman oynatılan Atilla, Antalyaspor'da ise daha yatkın olduğu forvete dönük oynatıldı ve attığı 13 golle takımının başarısında en büyük pay sahibi oldu. 
     Sezon başında Erman'ın transferi nedeniyle Samsunspor'a geri gönderilen Ertuğrul Sağlam ise ligde şimdiye dek 8 gole imza attı. Sakatlığı nedeniyle bazı maçlarda forma giyemeyen deneyimli futbolcu, ligde Galatasaray ve Trabzonspor'a sezonun her iki maçında da 1'er gol atma başarısını gösterdi. 
     Beşiktaş'ta her sezon kiralıklar listesine konulan Sertan Eser de İstanbulspor'daki performansıyla göz doldurdu. Siyah-beyazlıların Nouma ile birlikte en büyük gol silahlarından biri olan 10 gollü Ahmet Dursun'dan daha fazla gol atan Sertan, sarı-siyahlı formayla tam 11 gole imza attı. 
     ''Kara Kartallar''ın bir diğer gurbetçi futbolcusu Ersen Martin de Siirt Jet-Pa Spor'da bugüne dek 7 gol kaydetti. Ersen'in yanı sıra Kocaelispor'da forma giyen eski Beşiktaşlı Serdar Topraktepe de 7 gol attı. 
     Siyah-beyazlıların eski 5 futbolcusu, bu sezon toplam 46 gole imza atarken, bu sayı Beşiktaş'ın bu sezon attığı toplam gollerin yüzde 85.18'ine eşit durumda. Beşiktaş, bu sezon toplam 54 gole imza atarken, gönderdiği 5 futbolcunun toplam 46 gol atması dikkat çekti. Bu arada Beşiktaş'ın bu sezonki 4 forvet oyuncusu Nouma, Ahmet, Fazlı ve Tunç toplam 29 gole imza atarken, Sertan, Atilla, Ertuğrul, Ersen ve Serdar ise 17 gol daha fazla atarak, toplam 46 gole ulaştı. 




</TEXT>
</DOC>
