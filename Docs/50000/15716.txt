<DOC>
<DOCNO> 15716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/soneko01.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası raporunda Türk ekonomisi için umutlu tablo 
</HEADLINE>
<TEXT>

     Dünya Bankası'nca yayınlanan Küresel Gelişme Finans 2001 raporunda, mevcut bunalıma karşın Türk ekonomisinin geleceğine ilişkin olumlu bir tablo çizildi. 
     Washington'da yayınlanan raporun Türkiye bölümünde, bunalımdan dolayı bu yıl daralacak olan Türk ekonomisinin, gelecek yıl yeniden büyüyeceği ve liranın değer kaybına uğramasıyla Türkiye'nin ihracatının artacağı ifade edildi. 
     Dünya Bankası'nın raporunda, Uluslararası Para Fonu IMF ile 1999 sonunda yürürlüğe giren program çerçevesinde Türkiye'nin geçen yılın başlarında ekonomik başarılar elde ettiği, ancak bankacılık sektöründeki sıkıntılar ve özelleştirmedeki gecikme yüzünden Kasım'da ilk bunalımın ortaya çıktığı hatırlatıldı. 
     IMF ile yapılan anlaşmayla sağlanan 7.5 milyar dolarlık ek destek paketiyle geçici olarak atlatılan bu durumun Şubat ayında yeniden krize dönüştüğü ve Türk Lirası'nın dalgalanmaya bırakıldığı, raporda anlatıldı. 
     Bunalım yüzünden iç talep ve gayrısafi yurtiçi hasılanın bu yıl önemli ölçüde daralacağı belirtilirken, Türk ekonomisinin, bu yılki küçülmenin ardından 2002'de yeniden büyümeye geçeceği beklentisi, raporun öngörüler bölümünde yer aldı. 
     Küresel Gelişme Finans 2001 raporunda, doğru politikaların uygulanmasıyla yatırımcıların Türkiye'ye güveninin yeniden sağlanmasının ve ihracattaki artışla Türk ekonomisinin düze çıkmasının beklendiği belirtildi. 
     Raporda Türkiye, bölgesinin ikinci büyük ekonomisi olarak değerlendirildi. 




</TEXT>
</DOC>
