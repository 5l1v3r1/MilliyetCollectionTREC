<DOC>
<DOCNO> 37633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sonspo12.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe idmanında Oktay-Andersson şov... 
</HEADLINE>
<TEXT>

     Fenerbahçe, 19 Ağustos Pazar günü İstanbulspor ile yapacağı lig maçının hazırlıklarını, bu sabah gerçekleştirdiği tek idmanla sürdürdü. 
     Teknik direktör Mustafa Denizli yönetiminde, Samandıra Tesisleri'nde gerçekleştirilen idmanda, sarı-lacivertli futbolcular tek top çalışmasının ardından, çift kale maç yaptı. 
     Yeşil takımın, kırmızı takımı 9-6 yendiği maçta, galip takımın gollerini, Andersson 4 , Yusuf 3 , Uche ve Misko Mirkoviç, kırmızı takımın gollerini ise Oktay 4 , Revivo ve Serhat attı. 
     İdman maçında aynı takımda yer alan Oktay ve Serhat ikilisinin uyumlu oyunu dikkat çekti. 
     Sarı-lacivertli takımın bugünkü idmanına, geçen hafta elinden cerrahi operasyon geçiren kaleci Recep'in yanı sıra, hafif sakatlıkları bulunan Abdullah, Rapaiç ve Mustafa Doğan, ülke milli takımlarından öğleden sonra dönecekleri açıklanan Lazetiç ve Zoran Mirkoviç katılmadı. Rüştü ise çift kale maçta yer almadı. Recep dışındaki futbolcuların takımdaki yerlerini alabilecekleri bildirildi. 
     İdmanın neşe kaynağı ise Johnson oldu. Ganalı futbolcu, kenardan su isteyince, takım arkadaşları tarafından ıslatıldı. 
     Fenerbahçe, İstanbulspor maçı hazırlıklarını yarın basına kapalı yapacağı idmanla tamamlayacak. 
     
     Rapajç 28 yaşında 
     Sarı-lacivertli takımın Hırvat futbolcusu Milan Rapaiç, 28 yaşına girdi. 
     Rapaiç, yaşgününü idman sonrası tesislerde teknik heyet ve takım arkadaşlarıyla birlikte pasta keserek kutladı. 
     
     Rangers Pazartesi geliyor 
     Fenerbahçe'nin Avrupa Şampiyonlar Ligi 3. ön eleme turundaki rakibi Glasgow Rangers'ın, 20 Ağustos Pazartesi günü İstanbul'a geleceği bildirildi. 
     İskoç takımı kafilesinde 35 gazetecinin de yer alacağı öğrenildi. 






</TEXT>
</DOC>
