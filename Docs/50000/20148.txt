<DOC>
<DOCNO> 20148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sondun10.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Castro İran'da 
</HEADLINE>
<TEXT>

     Küba Devlet Başkanı Fidel Castro, ''bağımsızlık yolundaki öncü'' olarak nitelendirdiği İran'ın, ''22 yıldan beri yürüttüğü emperyalizm karşıtı mücadeleye saygı duyduğunu'' söyledi. 
     Resmi ziyaret için dün İran'ın başkenti Tahran'a gelen Castro, İran Cumhurbaşkanı Muhammed Hatemi'nin de katıldığı resmi karşılama töreninde yaptığı konuşmada, ''İran, destanların, devrimlerin, kültürlerin ve bin yıllık uygarlıkların ülkesidir. Kendimi burada evimde gibi hissediyorum'' dedi. 
     İran'ın 22 yıldır yürüttüğü emperyalizm karşıtı mücadeleye saygı duyduğunu belirten Castro, ''İran, bağımsızlık ve özgürlük yolunda, sadece Küba'nın değil, az gelişmiş ülkelerin gözünde de öncüdür'' diye konuştu. Castro, ''Ticaret yapmaya gelmedim, siyasetten ve kültürden söz etmeye geldim'' dedi. 
     İran Cumhurbaşkanı Hatemi de karşılama törenindeki konuşmasında, Castro'nun ziyaretinin İran'ın 22 yıllık beklentisine cevap olduğunu ve ülkesinin Havana yönetimiyle işbirliğini geliştirmeye kararlı olduğunu söyledi. Hatemi ile İran birliklerini selamlayan Castro, İran Cumhurbaşkanı ile görüşmesine başladı. Castro'nun bugün İran İslam Cumhuriyeti'nin kurucusu Ayetullah Humeyni'nin mezarını ziyaret etmesi, dini lider Ayetullah Ali Hamaney ve eski Cumhurbaşkanı Haşimi Rafsancani ile görüşmesi bekleniyor. ABD tarafından ekonomik ambargo uygulanan ve yaklaşık 20 yıldır sıkı siyasi ilişki içinde olan Küba ve İran, tarım ve tıp alanlarında işbirliği yapıyor. Castro, İran'dan 11 Mayıs'ta ayrılarak Malezya'ya gidecek. 







</TEXT>
</DOC>
