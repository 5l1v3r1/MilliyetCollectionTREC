<DOC>
<DOCNO> 20284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/spor/spo01.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
BAYA, KARTAL’I BIRAKTI YAYA 
</HEADLINE>
<TEXT>

Siyah-Beyazlı kulübün iki hafta önce prensipte anlaştığı ve sözleşme yapmak için İstanbul’a çağırdığı Tunuslu futbolcu, pazarlık masasında fiyatını artırdı, yönetim transferi askıya aldı 
     KARTAL YİĞİT 

     BEŞİKTAŞ’ın iki hafta önce prensipte anlaştığı ve önceki gün İstanbul’a getirdiği Zoubaier Baya, fiyatını ikiye katlayınca yönetim rest çekti, Tunuslu futbolcu Almanya’ya gitti. Baya sabah sağlık kontrolünden geçtikten sonra, Başkan Serdar Bilgili, yöneticiler Yıldırım Demirören, İbrahim Altınsay ve Daum ile pazarlığa oturdu, 1.5 milyon dolar isteyince anlaşma olmadı. 
     YÖNETİCİLER, Baya’ya iki yıllığına bir bölümü peşin, bir bölümü de maç başına olmak üzere toplam 750 bin dolar önerdiler. Bu teklife sıcak bakmayan Tunuslu futbolcunun İspanyol menajeri 1.5 milyon dolarda diretince görüşmeler tıkandı. Başkan Serdar Bilgili sinirli bir şekilde otelden ayrılırken, Yıldırım Demirören, gelişmeleri şaşkınlıkla karşıladıklarını söyledi. 
     TUNUSLU futbolcuyla iki hafta önce her konuda anlaştıklarını yineleyen Demirören, "Yoksa neden İstanbul’a getirelim Ev baktık, çocukları için kreş bile bulduk. Sabah aniden fiyat yükselttiler. Biz de rest çektik" diye konuştu. Baya, Almanya’ya gitmeden önce, "Umudumu yitirmedim. Şartlarımı verdim, yanıt bekleyeceğim" açıklamasını yaptı. Baya’yı kimsenin yolcu etmemesi dikkat çekti. 
     
Sırada Çinli Yang var      SİYAH - Beyazlılar, Frankfurt forması giyen Çinli futbolcu Chen Yang’ın peşine düştü. Hertha Berlin Kulübü’nün Ali Daei için yaklaşık 4 milyon mark istemesi, İranlı golcünün de şartlarının ağır olması nedeniyle Siyah - Beyazlı kulüp Yang’a yöneldi. 
     YANG’IN Frankfurt takımının küme düşmesi halinde bu futbolcunun serbest kalacağı da kaydedildi. Beşiktaş, Leverkussen’in ikinci takımında top koşturan forvet oyuncusu Ersin Demir ile de anlaşma sağladı, dün de gurbetçi Ali İslamoğlu’nu denedi. 
     
YANG KİMDİR 27 yaşında, 1.85 boyunda ve 79 kilo. Pekin Guoan takımında yıldızı parlayan golcü futbolcu, üç sezondur 15 gol attığı Almanya’nın Frankfurt ekibinde top koşturuyor. Çin Milli Takımı’nın formasını 9 kez giyen Yang, güçlü fiziği ile dikkat çekiyor. 

Daum tribünde      SİYAH - Beyazlı takım Gençlerbirliği maçının hazırlıklarına dün başladı. Antrenmana hafif sakatlıkları bulunan Nouma, İbrahim, Ali Eren ile izinli olan Shorunmu çıkmadı. Bayram ise sadece düz koşu yaparken, çift kale maçta yer almadı. Daum çift kaleyi tribünden izleyerek bol bol not tuttu. Yapılan hataları ise çalışma bitiminde antrenör Rıza Çalımbay ve futbolculara söyledi. Fazlı hafif bir sakatlık geçirdi. 
     



 SPOR 






















</TEXT>
</DOC>
