<DOC>
<DOCNO> 14790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sonspo08.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de kale genç Oğuz'un 
</HEADLINE>
<TEXT>

     Lig lideri Fenerbahçe'de, Rüştü'nün sakatlığının ardından Denizlispor maçında kaleyi koruması beklenen genç kaleci Oğuz Dağlaroğlu, görev verilmesi durumunda elinden gelenin en iyisini yapacağını söyledi. 
     Rüştü'nün sürpriz sakatlığıyla kaleyi koruması gündeme gelen Oğuz, ''Rüştü'nün sakatlığına üzüldüm. Bana görev verilirse, elimden gelenin en iyisini yapacağıma inanıyorum'' dedi. Öte yandan Fenerbahçe'de, Denizlispor maçının hazırlıkları bugün yapılan idmanla sürdü. 
     Samandıra Tesisleri'nde gerçekleştirilen idmana, MR'ı çekilen Rüştü'nün yanı sıra Genç Milli Takım kampında bulunan kaleci Recep ile hafif sakatlığı bulunan Revivo katılmadı. Ogün ise bir süre takımla birlikte çalıştıktan sonra, idmanı fizyoterapist eşliğinde çalışarak tamamladı. Dünkü idmana katılmayan Serhat ve Lazetiç de bugün takımla birlikte çalıştı. 
     Antrenmanda, Rüştü'nün sakatlığı, Recep'in Genç Milli Takım kampında yer alması nedeniyle, çift kale maç sırasında Oğuz Dağlaroğlu ile birlikte kaleyi kaleci antrenörü Nurettin Yıldız korudu. Sarı-lacivertliler, antrenmanda koşu çalışmasının ardından, yarı sahada çift kale maç oynadı. Teknik Direktör Mustafa Denizli'nin, antrenman maçının ilk devresinde Rapaiç ve Andersson'u ayrı takımlarda, ikinci devrede ise birlikte oynatması dikkat çekti. Fenerbahçe kafilesi yarın Denizli'ye gidecek. 



</TEXT>
</DOC>
