<DOC>
<DOCNO> 33181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/spor/ybay.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanslı kuralar 
</HEADLINE>
<TEXT>

     TOGAY BAYATLI 

     Şampiyonlar Ligi eleme turlarında Fenerbahçe ve Galatasaray’ın şanslı kuralar yakaladıklarını ifade edebiliriz. Söze Sarı - Lacivertliler’le başlarsak, Slovenya ekibi Maribor ile İskoçya’nın Glasgow Rangers takımının bugünkü form durumlarıyla Avrupa’da söz sahibi futbol kulüpleri arasında yer almadıkları bir gerçektir. Bu iki ekip arasındaki iki maçlık maratonu değerlendirirsek, ibre İskoçya takımının lehinedir. Geçen yıl Şampiyonlar Ligi’nde Galatasaray ile aynı gruba düşen ve üç puan kaybeden Glasgow Rangers’ın öyle büyük yıldızları yok. İskoç ekibinin bir başka özelliği ise Galatasaraylı Tugay’ın eski takımı olmasıdır. 45 bin kişilik Hampden Park Stadı’nda oynayan Glasgow Rangers, geçen sezon çok aksadı ve ezeli rakibi Glasgow Celtic’e büyük puan farkıyla şampiyonluğu kaptırdı. Sarı - Lacivertliler’in, Şampiyonlar Ligi’ndeki üçüncü turda zorlansalar bile, başarılı olacakları kanaatindeyiz. 
     Galatasaray ise, önce ikinci turda Arnavutluk şampiyonu Vlaznia takımı ile karşılaşacak. Bu ülke insanlarının inatçı ve hırslı yapısını dikkate alırsak, Cim - Bom’un bir hayli terleyeceğini söyleyebiliriz. Sonuçta yüksek teknik kapasitesi, yıldızları ve deneyimiyle Sarı - Kırmızılılar, Vlaznia’yı geride bıracaklardır. Üçüncü turda bana göre tıpkı Fenerbahçe gibi büyük şans yakaladılar. Türk futbolseverlerinin yakından tanıdığı Bulgar ekibi Levski Sofya’nın normal olarak Norveçli Brann’ı elemesi doğal bir tahmindir. Böylece Galatasaray’ın üçüncü turdaki rakibi Levski olacaktır. Sonuçta Cim - Bom, bugünkü kadro yapısı ve Şampiyonlar Ligi tecrübesiyle Bulgar rakibini eleyebilecek güçtedir. 
     Böylece iki seçkin kulübümüzün de gerçek Şampiyonlar Ligi’ne "merhaba" diyeceğini ifade edebiliriz. Türk futbolseverlerini heyacan dolu bir Şampiyonlar Ligi sezonu bekliyor. 
     



 SPOR 

























</TEXT>
</DOC>
