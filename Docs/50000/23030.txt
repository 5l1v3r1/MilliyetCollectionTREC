<DOC>
<DOCNO> 23030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sontur20.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı "Müsteşar hakkında bir soruşturma talebi yok" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, Yargıtay Cumhuriyet Başsavcısı Sabih Kanadoğlu'nun, ''Beyaz Enerji'' soruşturması kapsamında Müsteşar Yurdakul Yiğitgüden hakkında soruşturma izni verilmesine ilişkin talebinin henüz bakanlığına ulaşmadığını bildirdi. 
     Bakan Çakan, Atatürk Havalimanı'nda gazetecilerin konuya ilişkin sorusu üzerine, ''Bakanlığımıza intikal etmiş herhangi bir husus yok. Bakanlıkla görüştüm, ancak haberi ben de medyadan aldım'' dedi. Bu arada Yargıtay Cumhuriyet Başsavcısı Kanadoğlu ile eşi Bilge Kanadoğlu, özel gezi için Prag'a gittiler. Başsavcı Kanadoğlu, Müsteşar Yiğitgüden hakkında bakanlığa başvuruda bulunmasıyla ilgili bir soru üzerine, ''Anadolu Ajansı yazmışsa doğrudur'' diye konuştu. Öte yandan Enerji ve Tabii Kaynaklar Bakanı Çakan, İstanbul'dan Ankara'ya gitmeden önce VIP Başbakanlık Dinlenme Salonu'nda bir süre dinlenirken, aynı sıralarda Başsavcı Kanadoğlu ve eşi de Prag'a gitmek için VIP Salonu'nda uçağın hareketini bekledi. 







</TEXT>
</DOC>
