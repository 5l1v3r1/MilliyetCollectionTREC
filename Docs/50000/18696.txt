<DOC>
<DOCNO> 18696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sontur16.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Pişkinsüt Parti Meclisi listesini geri çekti 
</HEADLINE>
<TEXT>

     DSP Olağan Büyük Kurultayı'nda genel başkanlığa aday olan Aydın Milletvekili Sema Pişkinsüt, Parti Meclisi ve Merkez Disiplin Kurulu listesinde partiye üye olmayanlara yer verdiği ve listedeki iki adayın adaylıklarını geri çekmesi nedeniyle yapılan itiraz üzerine Parti Meclisi PM ve Merkez Disiplin Kurulu MDK listelerini geri çekti. 
     DSP Genel Sekreter Yardımcısı Hayri Diri'nin, Pişkinsüt'ün PM ve MDK listelerine itiraz etmesi üzerine, Başkanlık Divanı, tüzük gereğince 10 dakikalık süre içinde listelerin yenilenmesini istedi. 
     Süre sonunda, listeler yenilenmeyince, Pişkinsüt Divan'a verdiği dilekçe ile adaylığını sürdürdüğünü, ancak listeleri geri çekmek istediğini bildirdi. 
     Divan, dilekçe üzerine listelerin geri çekildiğini açıkladı. Öte yandan, Pişkinsüt'ün oğlu Yücel Pişkinsüt'ün, bir grup partili tarafından tartaklandığı öğrenildi. Bu arada, DSP 5. Olağan Büyük Kongresi'nde genel başkanlığa aday olacağını açıklayan ve üye olmadığı gerekçesiyle sabah salona alınmayan Ertan Kutlucan, kongre salonunda açıklama yapmak isteyince partililerin tepkisiyle karşılaştı. Kutlucan, bir grup gazetecinin yanına gelerek, kendisinin genel başkanlığa aday olmak istediğini, ancak partiye üye olmadığı gerekçesiyle başvurusunun engellendiğini bildirdi. 
     DSP'de ''demokrasinin kırıntısının dahi kalmadığı'' öne süren Kutlucan, ''Ecevitler, elbirliği ile bu partiyi bitirmişler'' dedi. Kutlucan'ın bu sözleri üzerine bir grup parti görevlisi araya girerek, ''hain, sahtekarlar'' diye laf atarak açıklama yapmasını engellemek istediler. Partililerin, Kutlucan'ın DSP üyesi dahi olmadığını iddia etmeleri üzerine, Kutlucan, DSP'nin kurucuları arasında olduğunu ifade ederek, salonu terk etti. Kurultay'da Genel Başkan Ecevit'in konuşmasının ardından halk müziği sanatçısı Hülya Polat bir konser verdi. Ecevit ve eşi Rahşan Ecevit'in de zaman zaman alkışlarla eşlik ettiği konser sırasında delegeler ve izleyiciler tempo tutarak, halay çektiler. Ecevit'in konuşması sırasında bir görevli, kürsünün önünde beyaz güvercinleri uçurdu. Ecevit, güvercinlerin uçurulmasının dikkati dağıttığı uyarısında bulunarak, daha sonra uçurulmasını istedi. Ecevit'in konuşması, salon dışına kurulan dev ekrandan partililere izlettirildi. 







</TEXT>
</DOC>
