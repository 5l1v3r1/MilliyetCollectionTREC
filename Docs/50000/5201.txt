<DOC>
<DOCNO> 5201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sontur06.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazar Ahmet Altan beraat etti 
</HEADLINE>
<TEXT>

     Yazar Ahmet Altan ile Aktüel Dergisi'nin Sorumlu Yazı İşleri Müdürü Murat Tunalı, ''Devletin askeri kuvvetlerini tahkir ve tezyif etmek'' suçundan yargılandıkları davada beraat ettiler. 
     İstanbul 2. Ağır Ceza Mahkemesi'ndeki duruşmaya, tutuksuz sanıklar Ahmet Altan ile Murat Tunalı katıldı. Kimlik tespitinin ardından sorgusu yapılan Murat Tunalı, Ahmet Altan'ın yazısının eleştiri niteliği taşıdığını, eleştirinin de bir yazarın toplumsal görevi olduğunu söyledi. 
     Esas hakkındaki görüşü sorulan Cumhuriyet Savcısı Nurten Altınok, Sorumlu Yazı İşleri Müdürlüğü'nü Murat Tunalı'nın yaptığı Aktüel Dergisi'nin 22-26 Nisan 2000 tarihli sayısında, Ahmet Altan'ın ''Bir Sabah Korkmak'' başlıklı yazıyı kaleme aldığını ifade etti. Bu yazıda askerin topluma silah dayattığı, konuşma hakkını engellediği ifade edilmesiyle ''Devletin askeri kuvvetlerini tahkir ve tezyif etmek'' suçunun oluştuğu gerekçesiyle sanıklar hakkında dava açıldığını belirten savcı Altınok, yazarın, ''silahlı kuvvetlerin ülkenin yönetiminde söz sahibi olmasının, ister istemez insanları korkuttuğunu anlattığını'' kaydetti. 
     Yazarın, daha zengin ve özgür insanların olması, gençlerin cezaevlerine girmemesi, düşüncelerin özgürce açıklanabilmesi yönündeki eleştiri ve dileklerini dile getirdiğini belirten savcı Altınok, Altan'ın yazarak geçimini sağlayan biri kişi olarak, kendi demokrasi anlayışı gereği ''silahlı kuvvetlerin görüş belirtmesini siyasete karışmak diye nitelendirdiğini'' ifade etti. Savcı Altınok, yazarın açıkca tahrik edici ifadeler kullanmadığı vesuç unsurları oluşmadığından, iki sanığın da beraatlerine karar verilmesini istedi. Esas hakkındaki savunması sorulan Ahmet Altan da savcı Altınok'un esas hakkındaki görüşünden çok etkilendiğini belirterek, ''Eğer hukukçular, hukuka böyle sahip çıkarlarsa, yazarların bu konuda yazmasına gerek kalmaz'' dedi. 
     Verilen aradan sonra mahkeme heyeti, sanık Ahmet Altan'ın yazısının tümü ele alındığında eleştiri mahiyetinde olduğunu, herhangi bir tahkir ve tezyif içeren ifade bulunmadığını, bu nedenle suç vasfının oluşmadığını belirterek, sanıkların beraatlerine karar verdi. 




</TEXT>
</DOC>
