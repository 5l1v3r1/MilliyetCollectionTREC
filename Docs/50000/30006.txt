<DOC>
<DOCNO> 30006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/ekonomi/eko20.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     Kredi kartıyla bahşiş devri 
     Dışbank’ın müşterilerine sunduğu yeni hizmetle restoran, cafe ve barlarda bahşiş de kredi kartıyla ödenebilecek. Dışbank’tan yapılan açıklamada yurtdışında yaygın olan bu hizmetin Türkiye’de ilk defa uygulamaya gireceği belirtildi. Açıklamada, kredi kartıyla bahşişin müşteri ve işyerinin isteğine bağlı olacağı ve ödeme yapan kişiyi bozuk para derdinden kurtaracağı vurgulandı. 
     
     THY ile Usaş pazarlıkta 
     Türk Hava Yolları THY ikram ihalesinin yapıldığı bildirildi. Dün yapılan ihaleye, üç firmanın katıldığı belirtilen açıklamada, tek firmayla ihaleye devam kararı alındığı, 5 Temmuz’da mönü sunumu yapıldıktan sonra Usaş ile pazarlık usulüyle ihalenin sürdürüleceği ve sonuca göre karar verileceği duyuruldu. 
     Açıklamada, mahkemenin Usaş’ın ihtiyati tedbir talebini reddederek, ihalenin devamına karar verdiği hatırlatıldı. 
     
     Olmuksa’da birleşme 
     Olmuksa International Paper’ın, Olmuksa Mukavva Sanayii’ni devralması suretiyle birleşmesi düşünülüyor. Olmuksa International’dan borsaya yapılan açıklamada, "Bununla ilgili olarak devir işlemine esas olmak üzere şirketin bilançosunun, bilanço tarihi itibariyle çıkarılmış sermayesinin ve bilançosunda belirlenen özvarlığın mahkeme yoluyla tespitine karar verilmiştir" denildi. 
     
     TEB şube kapattı 
     Türk Ekonomi Bankası TEB , Ataşehir şubesinin 29 Haziran 2001 tarihinde kapatıldığını açıkladı. TEB’in açıklamasında aynı gün yapılan yönetim kurulu toplantısında durumun tescil ve ilan ettirilmesiyle ilgili kurumlara bildirilmesine karar verildiği kaydedildi. 
     
     



 EKONOMİ 

























</TEXT>
</DOC>
