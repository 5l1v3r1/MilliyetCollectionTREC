<DOC>
<DOCNO> 44291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/guncel/agun.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ANNESİ GERİ DÖN KIZIM’ DEDİ 
</HEADLINE>
<TEXT>
Bahreynli Prenses terörden mağdur 
Amerikalı bir deniz onbaşıyla evlenmek için ABD'ye kaçan Bahreynli Prenses Meryem El Halife, şimdi ülkesine dönüyor 
     Aşık olduğu Amerikalı deniz onbaşıyla evlenmek için ABD'ye kaçan Bahreynli prenses Meryem El Halife, Amerika'da güvenliğinden endişe duyan ailesinin isteği üzerine ülkesine dönüyor. 
     Bahreyn Emiri'nin yeğenlerinden birinin kızı olan 20 yaşındaki Meryem El Halife'nin avukatı Jeff Conway, ''Prenses, annesi endişelendiği için geri döneceğini söyledi'' dedi. El Halife'nin ailesi ile yeniden görüşmeye başladığını belirten Conway, New York ve Washington'daki terörist saldırılardan sonra ailesinin El Halife'nin güvenliğinden endişe duyduğunu belirtti. Conway, çiftin ayrılıp ayrılmadığı yönünde bir bilgisi olmadığını söyledi. 
     
     Ailesi karşı çıkmıştı 
     Meryem El Halifi, Amerikan donanmasından Onbaşı Jason Johnson'a aşık olmuş, ailesi bu aşka karşı çıkınca sevgilisiyle ABD'ye kaçmıştı. Sahte belgelerle ülkeye girdiği için Prenses Meryem gümrükte tutuklanmış, genç sevgililer bu olayın üzerinden 2 hafta geçtikten sonra 1999 Kasım ayında evlenmişlerdi. 
     



 GÜNCEL 




















</TEXT>
</DOC>
