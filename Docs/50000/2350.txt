<DOC>
<DOCNO> 2350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/dunya/dun04.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran’da ilk defile 
</HEADLINE>
<TEXT>

     DIŞ HABERLER SERVİSİ 

     İran’da İslam Cumhuriyeti’nin 1979’da kurulmasından bu yana ilk kez bir defile yapıldı. Başkent Tahran’ın kuzey semtlerindeki bir gösteri salonunda yapılan defilede 20 yaşın altındaki 24 manken kız, göz alıcı parlak renklerde, hem tesettür giysileri, hem de göğüs kıvrımları ile kolları açıkta bırakan daha açık kıyafetleri yalnızca kadınlardan oluşan 16 bin kişilik izleyici kitlesine tanıttı. 
     
Çarşaf yerine mavi yeşil      AP’nin haberine göre, 20 yılı aşkın aradan sonra yapılan ilk defilede moda tasarımcısı Mahla Zamani’nin kreasyonları sergilendi. Kıyafetlerinde kırmızı, mavi, yeşil ve haki renkleri tercih eden kadın modacı, İran’ın çok renkli giyim zevkini yeniden canlandırmak istediğini söyledi. "İran kadınını tepeden tırnağa örten kara çarşaf, dinsel yapının hayatımıza koyduğu sınırlamaları temsil ediyor" diyen Zamani "Artık kadınımızın bir taraftan İslami kurallara uyarken öbür yandan da istediği gibi giyinme zamanı geldi" diye konuştu. 
     Aynı zamanda kadın iç çamaşırı tasarımları da bulunan Zamani çarşafın altında giyilebilecek, defilede sergilenenlerden çok daha açık başka kıyafetleri olduğunu da vurguladı. 
     Haberde, İran’daki ilk moda defilesinin izleyicilerden çok büyük alkış aldığı belirtildi. 
     


 DÜNYA 













</TEXT>
</DOC>
