<DOC>
<DOCNO> 14150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/ekonomi/eko03.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haziran ve temmuz zor geçecek 
</HEADLINE>
<TEXT>

Haziran ve temmuzda Hazine’nin büyük itfaları bulunduğuna dikkat çeken Koçbank Yönetim Kurulu Başkanı Karaçam, "Önümüzdeki iki ay çok önemli" dedi 
     FİNANS SOHBETLERİ KADİFE ŞAHİN 

     Hazine’nin ocakta yaptığı ihalelerle birlikte haziran ve temmuza yığılmış önemli itfaları bulunduğunu belirten Koçbank Yönetim Kurulu Başkanı Burhan Karaçam, "Nisan ve mayıs ayları çok önemli. Mevcut hükümet en önemli performansını bu iki ayda gösterecek" dedi. Yatırımcının son ihaledeki talebiyle hükümete büyük destek verdiğini ifade eden Karaçam, bu değerin dış piyasalara güven verilerek korunabileceğini söyledi. 
     Ekonominin tansiyonunun böylece düşürülebileceğini belirten Karaçam, "Geleneksel tarım ürünlerinin ihracatının başladığı ağustos ve eylül aylarına kadar bu şekilde devam ederiz. Ancak haziran ve temmuzu sağlıklı bir şekilde geçirmek için önümüzdeki iki ayda hükümet çok hızlı ve çok tutarlı şekilde hareket etmeli" dedi. Karaçam, Milliyet’in sorularını yanıtladı 
     
Türkiye krizden nasıl çıkar 
     Neden kriz yaşadığımız son derece açık. Ekonomik sorunlara siyasi görüş ile bakılmaz. Siyasetin ekonominin dışına çıkması lazım. Şu anda Türkiye’de herkes yapılan bu hatalar nedeniyle zarar görüyor. Karşı karşıya kaldığımız şeyler sürpriz değil. Kendi ürün ve emeğimizi ucuzlatıyoruz. 
     
Siyaset ekonominin dışına nasıl çıkarılacak 
     Türkiye yıllarca tamamen siyasi amaçlarla yapılan harcamaları artık kaldıramıyor. Kamu harcamalarını kısmak zorunda. Yüksek faiz, iç borca neden olarak gösteriliyor. Yüksek faiz neden değil sonuçtur. Neden bu kadar yüksek faiz ödemek zorundayız bunu görmemiz lazım. Bu neden, 1989’da seçimlerden sonra Turgut Özal’ın başlattığı popülist politikaların bu güne kadar devam etmesidir. 
     
Yabancı kaynağı sağlayacak bir modeli mümkün görüyor musunuz 
     Evet, görüyorum. Sistemde kaynaklar kamuda toplandığı için kamunun bu kaynakları rasyonel şekilde kullanması lazım. Kamu sisteminde ağırlıklı kamu bankalarının görev zararları ve Fon’a devredilen bankaların batıkları ile birlikte toplam 50 milyar dolarlık zarar var. Yetişkin nüfusu 50 milyon olarak düşünürsek ülke kişi başına 1000 dolar zarar etmiş durumda. Türkiye bu zararı finanse etmeye çalıştıkça üretim ve yatırıma yönelemiyor. Bu sistemi ortadan kaldırmayacak hiç bir programın başarılı olma şansı yok. 
     
Halk nasıl ikna edilecek 
     İçerden ziyade öncelikle dışarıya güven verilmeli. Çünkü dışarısı Türkiye’yi daha rasyonel şekilde takip ediyor. Dış piyasada yaratılan güvenle sağlanacak olan kaynaklar içerde de güven yaratır. Zaten global dünyaya girmek de bu. Bu kriterlere uyduğumuz zaman gelecek olan kaynakların üretim üzerindeki olumlu etkisi Türkiye’deki insanın yaşam standardını yükseltecek. Bunu başarmaya çalışıyoruz. 
     Yabancılar Türkiye’de uzun vadeli yatırım yapmayı güvenli bulmadıkları için gelmiyorlar. Kısa vadeli olarak ya Hazine bonosuna giriyorlar ya da gecelik faizlere giriyorlar. Şubat krizini yaratan olay, gecelik faizde paralarını tutan yabancıların çıkmak isteyip çıkamamalarından kaynaklandı. 
     
Yaşanan devalüasyonun uzun vadede ekonomiye etkisi nasıl olacak 
     Çok olumsuz olacak. Bu oranda bir devalüasyon yaşanmamalıydı. Yüzde 40 oranında bir devalüasyonu matematiksel olarak haklı çıaracak hiç bir neden yoktu. Sadece güvenin kırılması ve Merkez Bankası’nın piyasalardan çıkması ile bu noktaya gelindi. Merkez Bankası o kadar uzun bir süre piyasayı bıraktı ki giderek bu kura alışılmaya başlandı. Kurların nerede dengeye oturacağını tahmin etmekte zorlanıyorum. Türkiye’nin ihracatının önemli bir kısmı da ithalata bağlı. Dolayısıyla biz bir yerde kendi kendimizi vurduk. n Kamu bankaları Fon bünyesine alınarak satılabilir mi 
     Bu ekonomik koşullarda Türkiye’deki bankalara dışardan alıcı çık-maz. Dört, beş bankayı birleştirerek Büyük bir bankayı daha kolay satarız’ düşüncesi doğru bir strateji değil. 
     
Dolardaki artışın nedeni nedir 
     Piyasalar sığ olduğu için bazı talepler fiyatları çok çabuk yukarı veya aşağı çekiyor. Dolardaki bu hareketliliği ortadan kaldıracak tek şey Merkez Bankası’nın yüklü bir arzla piyasaya girmesidir. MB program belli olmadığı için rezervlerini elinde tutmak istiyor. 
     
     Reel sektörü destekleme şansımız yok’ 
     Bankacılık sektöründe kaynakların vade yapısının çok kısaldığını belirten Karaçam, sektörün böyle bir ortamda reel kesimi destekleme şansı bulunmadığını söyledi. Karaçam, şöyle devam etti "Bankalar o kadar kısa vade ile çalışıyor ki reel sektörü destekleme şansları çok fazla yok. İşadamları kendi kişisel tasarrufları için bankalardan yüksek faiz beklerken aynı şekilde kullandıkları kredilerde de faizlerin yükselmesini beklemek durumundalar. Çünkü bu bir denge meselesi. Aksi takdirde hiç bir banka ayakta kalamaz." 
     
     
     


 EKONOMİ 
















</TEXT>
</DOC>
