<DOC>
<DOCNO> 11838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/son/sontur03.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay kongresi'nde arbede 
</HEADLINE>
<TEXT>

     Kızılay'ın muhalif grubunun düzenlediği 2. Olağanüstü Kongresi gergin başladı. 
     Kızılay 2. Olağanüstü Kongresi, SSK Genel Müdürlüğü Salonu'nda toplandı. Kongre nedeniyle SSK Genel Müdürlüğü içinde ve dışında yoğun güvenlik önlemleri alındı. 
     Sabah saatlerinde SSK Genel Müdürlüğü önünde toplanan genel merkez delegeleri, Ankara 12. Sulh Hukuk Mahkemesi'nce ''olağanüstü kongre yapabilir'' yetkisi verilen Kızılay Merkez Kurul Üyesi Nazım Yüksel tarafından salona alınmadı. Bu arada muhalif grup delegeleri ile genel merkez delegeleri arasında arbede yaşandı. 
     Yaşanan arbedenin ardından Kayseri Şube Başkanı Mustafa Alemdar Güngör divan başkanlığı seçiminin yapıldığını belirterek, divan üyelerini masaya çağırdı. Bunun üzerine genel merkez delegeleri divan seçiminin usulüne uygun yapılmadığını ifade ederek, yeniden seçim yapılmasını istediler. Ancak, tartışmalara rağmen divan seçimi yeniden yapılmadı. 
     Daha sonra polislerin güvenlik kordonu içinde delegelerin oy kullandığı seçimlere geçildi. 
     Kızılay'ın muhalif grubunun katıldığı Olağanüstü Kongresi, 10 Mart 2001'de toplanmış ve hükümet komiserinin çoğunluk sağlanamadığı gerekçesiyle ''toplanamaz'' uyarısına rağmen toplanmış ve genel başkanlığa Pendik Şube Başkanı Yusuf Topçu'nun seçildiği ilan edilmişti. 




</TEXT>
</DOC>
