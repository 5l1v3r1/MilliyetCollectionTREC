<DOC>
<DOCNO> 31023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/son/soneko09.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB "IMF kredisinin 200 milyon doları KOBİ'lere verilsin" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rıfat Hisarcıklıoğlu, ''IMF'nin erteledeği 1.2 milyar dolarlık kredinin 200 milyon dolarlık kısmının Anadolu'daki KOBİ'lere aktarılmasını istiyoruz'' dedi. 
     Adapazarı Ticaret ve Sanayi Odası'nı ATSO ziyaret ederek, Başkan Erol Öztürk ve üyeleriyle görüşen TOBB Başkanı Hisarcıklıoğlu, burada yaptığı konuşmada, reel sektörün önündeki engellerin kaldırılmasını istediklerini söyledi. 
     Anadolu'da faaliyet gösteren 1.500 KOBİ'nin ihracat yapabilir duruma gelmesi için kredi finansmanı sağlanması gerektiğini bunun için de kendilerinin çalışma yaptıklarını anlatan Hisarcıklıoğlu, şunları söyledi 
     ''Uluslararası Para Fonu'nun IMF Türkiye'ye vermeyi düşündüğü ancak ertelediği 1.2 milyar dolarlık kredinin, 200 milyon dolarlık kısmının Anadolu'daki KOBİ'lere aktarılmasını istiyoruz. Bu yönde çalışmalarımız sürüyor. Buna ek olarak verilecek kredilerle de bu kuruluşlar ihracat yapabilir duruma gelecektir. Böylece Türk ekonomisinin yeniden canlanması sağlanacaktır.'' 
     IMF'nin tutumu ve Başbakan Bülent Ecevit'in değerlendirmesine de değinen Hisarcıklıoğlu, ''IMF'den gelecek olan 1.2 milyar dolarlık kaynak büyük bir rakam değil. Bizim döviz rezervimiz yaklaşık 20 milyar dolar değerindedir. Bu nedenle kredinin ertelenmesinin maddi açıdan çok, manevi zararı oluyor'' dedi. 
     Hisarcıklıoğlu, şöyle devam etti 
     'Eğer veto edilen Tütün Yasası'nda da yanlışlık varsa, meclis toplantıya çağrılır ve tekrar görüşülüp ele alınır. Türkiye'nin kaosa ihtiyacı yok. TOBB'un hükümetle iyi bir diyalog kurması gerekir ve hükümetin bizi dikkate almak zorunluluğu vardır. TOBB'un partiler üstü konumu vardır.'' 
     Hisarcıklıoğlu, erken seçimle ilgli olarak da, ''Halk yeni siyasi parti ve seçim yasası istiyor. Bunlar çıkmadan seçime gidilmez. Hükümet de bunu mutlaka çıkaracaktır'' şeklinde konuştu. ATSO Başkanı Erol Öztürk de deprem sonrası yeniden yapılanan Sakarya'da, odalarının önemli görevler üstlendiğini belirterek, ''Depremde oda binamız yıkıldı. Üyelerimize ve Sakarya'nın yeniden yapılanması çalışmalarına, zor şartlar altında da olsak, hizmet vermeye çalışıyoruz. Hizmetlerin daha hızlı ve başarılı bir biçimde verilebilmesi için odamıza yeni bir bina kazandırmayı düşünüyoruz'' dedi. 






</TEXT>
</DOC>
