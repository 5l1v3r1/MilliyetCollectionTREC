<DOC>
<DOCNO> 5104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/spor/spo05a.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
YAYINLAR DİGİTÜRK’TEN 
</HEADLINE>
<TEXT>

     BİRİNCİ Lig’de naklen yayın ihalesini kazanan Atlas Yayıncılık - Digital Platform A.Ş, maçların DigiTürk’te yayınlanacağını açıkladı. Ligin bugünkü açılış karşılaşması olan Samsun - G.Antep sınavını naklen vermeyecek DigiTürk, yarın 17.00’deki Erzurum - Galatasaray, 19.00’daki Beşiktaş - Antalyaspor ve pazar günü 19.00’daki İstanbulspor - Fenerbahçe sınavlarını canlı ekrana getirecek. İlk haftanın karşılaşmalarını 777 nolu kanal aracılığıyla ücretsiz yayınlayacak DigiTürk’teki Standart Paket’e 8 milyon lira karşılığında üye olunabiliyor. 
     
Hapis cezası tehlikesi belirdi      CEMAL ERSEN 

     FUTBOL Federasyonu’nda düzenlenen ihale öncesi "dijital kanallar ihaleye katılamaz" diye tedbir kararına rağmen, ligin yayın hakkını Digital Platform - Atlas Yayıncılık A.Ş. ortaklığına veren komisyon hakkında suç duyurusunda bulunuldu. Asbaşkan Ata Aksu, Levent Kızıl, Murat Aksu, Hukuk Kurulu üyesi Şekip Mostralıoğlu ve Genel Sekreter Aydın Torunoğlu’ndan oluşan komisyonun, bir ile altı ay arası hapis istemiyle yargılanabilecekleri bildirildi. 
     TELEON tarafından yapılan suç duyurusu sonrası 9 Şubat’ta Ankara’da 13. Asliye Hukuk Mahkemesi’nde karşı davaya girecek olan komisyon, söz konusu davayı kaybettiği takdirde yargılanma tehlikesiyle karşı karşıya kalacak. Cine 5 Yayıncılık’ın koyduğu tedbir kararına uyulmamasından federasyonun değil, ihale komisyonunun sorumlu olduğunu belirten hukukçular, 9 Şubat’taki davanın büyük önem taşıdığına dikkat çektiler. 
     


 SPOR 






























</TEXT>
</DOC>
