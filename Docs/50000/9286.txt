<DOC>
<DOCNO> 9286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/siyaset/siy04.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İki yumruk için 10.5 milyar ödeyecek 
</HEADLINE>
<TEXT>

     ANKARA Milliyet 

     Cumhurbaşkanlığı'na adaylığını koymasını engellemek için Devlet Bakanı olduğu dönemde Sadi Somuncuoğlu ve korumalarına saldıran MHP milletvekilleri Cemal Enginyurt ve Ahmet Erol Ersoy toplam 10 milyar 500 milyon lira tazminat ödemeye mahkum edildi. 
     Ankara 30. Asliye Hukuk Mahkemesi'nde görülen davanın karar duruşmasına, davacı ve davalıların avukatı katıldı. Yargıç Ali Kerimoğlu, davalı Cemal Enginyurt'un, davacılar Zeki Hıdır ve Ali Arslan'a, olay tarihinden itibaren işleyecek yasal faiziyle birlikte 4'er milyar lira olmak üzere, toplam 8 milyar lira manevi tazminat ödemeye mahkum edildiğini bildirdi. 
     Davalı Ahmet Erol Ersoy'un da davacı Zeki Hıdır'a, olay tarihinden itibaren işleyecek yasal faiziyle birlikte 2 milyar 500 milyon lira ödemesine karar veren Kerimoğlu, Ersoy'un davacı Ali Arslan'a yönelik bir eylemi tespit edilemediğinden, bu konudaki istemin reddine karar verdi. 
     Dava dilekçesinde, Zeki Hıdır ve Ali Arslan'ın polis memuru oldukları ve Başbakanlık Koruma Müdürlüğü'nce dönemin Devlet Bakanı Sadi Somuncuoğlu'nu korumak üzere görevlendirildikleri bildiriliyordu. Dilekçede, Hıdır ve Arslan'ın, Somuncuoğlu'nun cumhurbaşkanlığı adaylığına müracaatını yapmak için 25 Nisan 2000'de, saat 23.00 - 24.00 sıralarında TBMM'ye geldiğinde, Meclis tören alanında davalılar MHP'li milletvekilleri Cemal Enginyurt ve Ahmet Erol Ersoy'un "ağır hakaret, silahlı tehdit ve müessir fiillerine" maruz kaldıkları belirtiliyordu. 
     
     Vatan sağolsun 
     MHP'li milletvekilleri haklarındaki kararı, temyize götüreceklerini söylediler. Enginyurt tazminata ilişkin "Şeriatın kestiği parmak acımaz. Ama biraz fazla olmuş" derken, Ersoy "Vatan sağolsun" diye konuştu. 
     


 SİYASET 


















</TEXT>
</DOC>
