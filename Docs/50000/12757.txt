<DOC>
<DOCNO> 12757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sontur08.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtbank'ın eski sahibi Ali Balkaner'in koğuşu değiştirildi 
</HEADLINE>
<TEXT>

     Tasarruf Mevduatı Sigorta Fonu'na devredilen Yurtbank'ın eski sahibi Ali Avni Balkaner'in, tutuklu bulunduğu Kartal Cezaevi'nde, iki eski genel müdürüyle tartışması sonucu ''can güvenliği olmadığı'' gerekçesiyle yaptığı başvuru üzerine, koğuşunun değiştirildiği öğrenildi. 
     19 Mart 2001 Pazartesi günü, İstanbul 5 No'lu DGM'de görülmesine başlanan Yurtbank Davası'nın ardından tutuklu bulundukları Kartal Cezaevi'ne götürülen bankanın eski sahibi Ali Avni Balkaner ile son genel müdürü Murat Yanık ve ondan bir önceki genel müdür Engin Aras arasında tartışma yaşandı. 
     A-11 koğuşunda yaşanan olayda, Yanık ve Aras'ın, off-shore mudilerinin mağduriyetlerinin giderilmesi için yapılması planlanan anlaşmadan vazgeçmesi nedeniyle Balkaner ile tartıştıkları ve tepki gösterdikleri öğrenildi. 
     Balkaner, bu olay üzerine Kartal Cezaevi yönetimine başvurarak, ''can güvenliği olmadığı'' gerekçesiyle koğuşunun değiştirilmesini istedi. Cezaevi yönetimi de, Balkaner'i, A-11 koğuşundan alarak başka koğuşa yerleştirdi. Kartal Cumhuriyet Başsavcılığı da, Ali Avni Balkaner'in koğuşunun değiştirildiğini doğruladı. Yurtbank'ın eski sahibi Ali Avni Balkaner, eski genel müdürleri Murat Yanık ve Engin Aras'ın da bulunduğu 7'si tutuklu 30 sanık, İstanbul 5 No'lu DGM'de açılan Yurtbank davasında yargılanıyorlar. Engin Aras ayrıca, İstanbul 2. Ağır Ceza Mahkemesi'nde görülürken İstanbul DGM'deki davayla birleştirilmesi kararlaştırılan davada da, diğer 9 sanık ve Ali Avni Balkaner ile yargılanıyordu. 




</TEXT>
</DOC>
