<DOC>
<DOCNO> 41076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/siyaset/siy02.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüccar vekile teşhir 
</HEADLINE>
<TEXT>

Siyaset-ticaret ilişkisini ayrıştıran yasa teklifi hem koruyacak, hem teşhir edecek 
     ELÇİN ERGÜN Ankara 

     Koray Aydın’ı Bayındırlık Bakanlığı koltuğundan eden "siyaset - ticaret" ilişkisini ortadan kaldırmak için "siyasi etik" çalışmalarına hız verildi. Başbakan Bülent Ecevit’in liderler zirvesinde de gündeme getirdiği "siyaset - ticaret" ilişkisinin ayrışması için hazırlanan yasa teklifi raflardan tekrar indi. 
     Yeni yasama yılıyla birlikte üzerinde çalışılmaya başlanacak "Siyasi Koruma ve Ahlak Komisyonu" yasa teklifi, milletvekilleri ve bakanların eksik mal bildirmeleri durumunda Resmi Gazete’de teşhir edilmesini öngörüyor. 
     İki yıldır bekleyen ve önümüzdeki dönemde üzerinde çalışılarak olgunlaştırılacağı kaydedilen teklif, ilk olarak Anayasa değişiklik paketinde de yer alan 83. maddenin değişmesini öngörüyor. Teklifin 8. maddesinde yaptırımların düzenlenmesi hedeflenirken, milletvekiline yasama dokunulmazlığı sağlayan 83. madde nedeniyle yaptırımların zayıf kaldığı, bu nedenle söz konusu maddenin değişmesi gerektiği belirtiliyor. 
     Teklifin yasalaşmasıyla kurulacak "Ahlak Komisyonu"nun görevleri arasında, milletvekili ve dışarıdan atanan bakanların ticari faaliyetlerinin kayyuma devredilmesi yer alırken, vekillerin "medya saldırılarından" da korunması hedefleniyor. Komisyona vekillere basın ya da diğer çevreler tarafından yöneltilen iddiaları araştırma hakkını veren teklif, iddialara karşılık tekzip veya açıklama yapma hakkı da sağlıyor. 
     
     Teşhir hakkı 
     Teklifte ayrıca, siyaset - ticaret ilişkisini ortadan kaldırabilmek için vekillerin mal beyanlarını her yılın ocak ayı ortasına kadar komisyona teslim etmesi de öngörülüyor. Teklifte eksik mal bildiriminde bulunan vekil ya da dışarıdan atanan bakanların da Resmi Gazete’de ilan edilmesi amaçlanıyor. 
     



 SİYASET 











</TEXT>
</DOC>
