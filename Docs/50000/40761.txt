<DOC>
<DOCNO> 40761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/yazar/bila.html </URL>
<DATE> 2001/09/06/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Karar Bahçeli'nin 
</HEADLINE>
<TEXT>

     Koray Aydın'ın, Bayındırlık Bakanlığı ve milletvekilliğinden istifa etmesi kararının, büyük ölçüde MHP lideri ve Başbakan Yardımcısı Devlet Bahçeli'ye ait olduğunu söyleyebiliriz. 
     İstifa kararının, birkaç gün üst üste yapılan Devlet Bahçeli - Koray Aydın görüşmeleri sonucunda alındığı biliniyor. 
     Önceki gün toplanan liderler zirvesinde ne Başbakan Ecevit, ne de ANAP lideri ve Başbakan Yardımcısı Mesut Yılmaz'ın Koray Aydın'la ilgili en küçük bir telkin veya imaları var. Sadece Başbakan Ecevit'in konuyu açması üzerine Yılmaz'ın Bahçeli'ye, "soruşturmada bir kasıt yok, siyasi bir taraf yok" sözleriyle MHP liderini iknaya dönük kısa bir konuşması var. 
     Aynı gün yapılan Bahçeli - Yılmaz görüşmesinde ise aynı konuda ANAP liderinin verdiği bilgi ve teminat dışında, asıl gündem maddesi Anayasa değişikliği olarak görülüyor. İki liderin Anayasa değişikliği konusunda karşıt fikirlerini tartışdıkları söylenebilir. 
     Koray Aydın, daha önce Bahçeli'ye istifa edebileceğini söyledi mi 
     Kulislere yansıyan bilgilere göre, Bayındırlık Bakanlığı'ndaki operasyonla ilgili olarak değil ama şirketleriyle ilgili iddialar üzerine Koray Aydın, Bahçeli'ye istifa etmeye hazır olduğunu bildirdi. 
     Bahçeli ise her zamanki sakin ve temkinli tutumuyla olayın biraz daha aydınlanmasını ve arkasında siyasi bir organizasyon olup olmadığının anlaşılmasını bekledi. 
     Ancak Koray Aydın'ın, "Ben genç bir kişiyim, siyasetten sonra ne yapacağım, deprem bölgesindeki müşterilerim 4 - 5'i geçmez" türündeki açıklamaları Bahçeli'nin tepkisine neden oldu. MHP lideri, Koray Aydın'ın ortaya koyduğu siyaset - ticaret anlayışından rahatsız olduğu gibi, "deprem bölgesinde bizden mal alanlar 4 - 5'i geçmez" sözlerini, "aktif ticaret" olarak algıladı ve Aydın'ın bakanlıktan ayrılmasının uygun olacağı kanaatine vardı. 
     Bahçeli'nin bakanlıktan ayrılmayı da yeterli görmediği, "ya siyaset ya ticaret" anlayışı içinde Aydın'ın milletvekilliğinden de istifa etmesinin MHP açısından düzgün bir imaj yaratacağı görüşünü dile getirdiği belirtiliyor. 
     Bahçeli'nin bu sonuca varmasında Cumhur Ersümer'in sadece bakanlıktan istifa etmekle yetinmesi karşısında MHP'li Aydın'ın milletvekilliğinden de istifa ettiğini açıklayarak imaj açısından bir adım daha önde çıkmayı hedeflemesinin de bulunduğu kaydediliyor. 
     MHP liderinin, Koray Aydın'ın istifasıyla ilgili olarak yakın çevresine, "33 yıllık hareketin önünü kestirmem. Buna müsaade edemezdim. Hem siyaset hem ticaret olmaz. Soruşturmanın seyrini de göreceğiz. O safhada da MHP'nin lekelenmesine müsaade etmem" dediği kulislere yansıyor. 
     Koray Aydın'ın istifa etmesi yerinde bir davranıştır. Ticari işletmeleriyle ilgili iddialar ortaya çıktığında istifa önerisinde bulunduğu biliniyor. Sadece siyasi etik anlayışı istifasını gerektirirdi. Belki ısrar edip o günlerde istifasını açıklaması daha doğru olurdu. 
     Bahçeli'nin vardığı sonuç da bugüne kadar sergilediği kişilik ve liderlik özellikleri ve anlayışıyla tutarlıdır. 
     Koray Aydın'ı istifaya götüren sürecin Bayındırlık Bakanlığı'ndaki operasyondan çok, bakanlık yaptığı alanda ticari faaliyetlerde bulunması olduğu söylenebilir. 
     
     







Yoksullara yardım nerede 


Yeni umut BCH 


Karar Bahçeli'nin 


Madımak’ın siyah gölgesi Sivas’ta 


1 milyon kaçak işçinin 3.5 milyar doları... 


Doların nuru, TL'nin onuru 


Üniversitelinin sorunu yurt 


Bu rapordan ne çıkar 


Samimiyet... 


Yener Yermez'in, Cengiz Uçak olarak yolculuğu 


Koray Aydın'ın gidişi 


Kara Elmas Tıp Fakültesi'nden SSK'ya çağrı 


İdare mahkemesine başvuracaksınız 


"Pump priming" tulumbaya can suyu 


Uzun ince bir yol’ meğer Sivas’mış 


</TEXT>
</DOC>
