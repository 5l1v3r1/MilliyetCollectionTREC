<DOC>
<DOCNO> 45870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/spor/aspo.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Leverkusen hesabı 6 puan 
</HEADLINE>
<TEXT>

Fener’in hocası Şampiyonlar Ligi’ndeki şanslarının sürdüğünü belirtti, "Leverkusen maçlarını 2 galibiyet olarak hesapladım" dedi 
     FENERBAHÇE Teknik Direktörü Mustafa Denizli Fenerlist temsilcileri ile yaptığı görüşmede kovulmadığı sürece hizmet etmeye devam edeceğini söyledi. Denizli Şampiyonlar Ligi’nde şanslarının devam ettiğini belirterek, "İlk maç ertelendiğinde bizi çok etkiledi. O maçtan çok ümitliydim ve hislerimde bugüne kadar yanılmadım. Barajı 10 puan olarak hesap ederken, Leverkusen maçlarını altı puan olarak saydım" dedi. 
     TECRÜBELİ teknik adam takımın performansının düşük olduğunu kabul ederken, seyircinin de geçen seneki coşkusundan uzak olduğunu hatırlattı. Denizli üçüncü yıldız için garanti verdi ve "Yüzbaşı yap bizi tezahüratı Fenerbahçe’ye yakışmaz. Bunlar camia için ufak hedefler. Tribünlerin geçen sezondaki atmosferini maalesef bu sene göremiyorum. Küçük kızım bana gazetede yazılanları gösterdiğinde halimizi görmenizi isterdim" diye konuştu. 
     
Schumacher Fener’e karşı      FENERBAHÇE’NİN Şampiyonlar Ligi’ndeki rakibi B.Leverkusen’de kaleci antrenörlüğü yapan Toni Schumacher Türk seyircilerin kendisine sevgi gösterisinde bulunacaklarından emin olduğunu söyledi. Efsane kaleci Fenerbahçe forması altında şampiyonluk yaşadığına dikkati çekerek, "O yılları unutmam mümkün değil. Bu kez karşı saflardayım ama kalbimdekiler değişmez" dedi. 
     
Andersson’a vurdular, yıkamadılar      FENERBAHÇE Leverkusen maçının hazırlıklarına dün başladı. Lazetic ve Mirkovic dışında tüm oyuncuların katıldığı antrenmanda, Oktay’ın dört, Andersson’un da iki gol atması dikkati çekti. Mustafa Doğan ve Rüştü düz koşu yaparlarken, Teknik Direktör Denizli, Moldova galibiyeti nedeniyle milli futbolcuları tebrik etti. 
     ÇALIŞMA oldukça hırslı geçti. Uzun süredir idmanlara çıkmayan Andersson önce Johnson’un, ardından da Serkan’ın sert darbeleriyle sakatlık geçirmesine rağmen, çalışmayı bırakmadı. 10’a 4 biten çift kale maçta kırmızı takımın gollerini Oktay 4 , Yusuf 2 , Johnson 2 , Abdullah, Ümit, yeşil takımınkileri ise Andersson 2 , Ali Akdeniz ve Serhat attı. 
     



 SPOR 
























</TEXT>
</DOC>
