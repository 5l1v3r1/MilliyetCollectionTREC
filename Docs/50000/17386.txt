<DOC>
<DOCNO> 17386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/son/soneko02.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'da IMF sözcüsünden Türkiye'ye olumlu mesaj 
</HEADLINE>
<TEXT>

     Türkiye'nin ekonomik reformların gerçekleştirilmesi yolundaki çabalarını son günlerde hızlandırması, Uluslararası Para Fonu IMF tarafından olumlu karşılandı. 
     IMF sözcüsü David Hawley, ''Türk yetkililerinin, programın uygulanması yönünde ilerleme sağlamasını memnuniyetle karşılıyoruz'' dedi. 
     Sözcü Hawley'in bu sözleriyle IMF, Türkiye'nin ekonomik reform programını son haline getirme çabalarına desteğini iletmiş oldu. Halen Ankara'da bulunan IMF heyetiyle Türk hükümeti arasında yeni niyet mektubu üzerindeki görüşmelerin tam olarak ne zaman anlaşmayla sonuçlanacağı ise henüz kesinlik kazanmadı. 
     Washington'daki uluslararası finans çevreleri, niyet mektubu üzerinde anlaşma sağlanmasından sonra, yeni ekonomik programa verilecek dış yardımın miktarının kesinleşme yoluna gireceğini belirttiler. 
     Bu çevreler, Türkiye'nin, bu konuda ABD, sanayileşmiş ülkeler grubu G-7, Avrupa Birliği, IMF ve Dünya Bankası ile temaslarını zaten sürdürdüğüne işaret ettiler. Türkiye'nin yeni ekonomik programının, niyet mektubu hazırlanarak IMF heyetinin Washington'a dönmesinden yaklaşık 2-3 hafta sonra IMF İcra Direktörleri Kurulu'nda onaylanması bekleniyor. 
     Bu arada, Washington'da gelecek hafta yapılacak olan IMF ve Dünya Bankası ilkbahar toplantılarının, Türkiye'nin niyet mektubunun IMF İcra Direktörleri Kurulu tarafından onaylanması ve dış yardım sağlanması süreciyle somut bir bağlantısı bulunmuyor. 
     Türkiye'deki durumun, bu toplantılarda yan konu olarak gündeme gelmesi bekleniyor. 
     




</TEXT>
</DOC>
