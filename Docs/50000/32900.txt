<DOC>
<DOCNO> 32900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sontur03.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet'ten "evlenme ve düğün" hutbesi 
</HEADLINE>
<TEXT>

     Diyanet İşleri Başkanlığı, büyük harcamalarla yapılan düğünler için hutbe hazırladı. Hutbede, geçim sıkıntısı yüzünden dağılmaya yüz tutmuş birçok aile varken, duyarsız kalarak akla hayale sığmayacak türden israfın hakim olduğu düğünlerin,insanlık ve Müslümanlıkla bağdaştırılamayacağı vurgulandı. 
     Diyanet'in ''İslam'da Evlenme ve Düğün'' konulu hutbesi, Ağustos ayının ilk Cuma gününde camilerde okunacak. Hutbede, her canlının yaratılışında çoğalıp neslini devam ettirme özelliği bulunduğu anlatılarak, ''İnsanda da bu özelliğin var olması tabiidir. İki ayrı cins olarak yaratılan insanların bu arzularını gerçekleştirmelerinin meşru yolu evlenmektir'' denildi. Hutbede bütün davranışlarında ölçülü ve dinine bağlı olması gereken Müslümanların, evlenirken ve düğün yaparken de aynı özelliğini muhafaza etmeleri, israftan, aşırılıktan ve meşru olmayan eğlencelerden uzak durmaları istendi. 
     Düğünlerde milli ve manevi değerlerle bağdaşmayan davranışlardan kaçınmanın Müslümanlar için zorunlu bir görev olduğuna dikkat çekilen hutbede, ''Evlilik, yeni bir ailenin kurulması ve hayatın yeni bir dönüm noktasıdır. Bir ailenin kurulması için elbette bir takım harcamaların yapılması gereklidir. Ancak bu harcamalarda ölçülü davranmak, israfa kaçmamak icap eder. Taraflar zorlanmamalıdır. Evliliğin sıkıntıya değil, huzur ve mutluluğa kavuşturması hedeflenmelidir'' deniliyor. 
     Kuranıkerim ve ayetlerden de örnekler verilen hutbede, Hazreti Muhammed'in , Hz. Ayşe ile evlenmesinin çok sade olduğu ve bunu gören Müslümanların evlenmede yaptıkları gereksiz harcamaları terk ettikleri anlatılacak. ''Geçim sıkıntısı yüzünden dağılmaya yüz tutmuş bir çok aile varken, bunlara duyarsız kalarak akla hayale sığmayacak türden israfın hakim olduğu düğünleri, insanlık ve Müslümanlıkla bağdaştırmak mümkün değildir'' denilen hutbede, düğünlerde dine aykırı her türlü davranıştan, israf ve gösterişten kaçınmanın dini bir yükümlülük olduğu bilinciyle hareket edilmesi isteniyor. 






</TEXT>
</DOC>
