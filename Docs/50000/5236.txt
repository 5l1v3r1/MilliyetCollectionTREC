<DOC>
<DOCNO> 5236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/ekonomi/eko12.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat ocak ayında yüzde 21.8 yükseldi 
</HEADLINE>
<TEXT>

     İSTANBUL ANKA 

     2000 yılının son aylarında hızlı düşüşler yaşayan ihracat, 2001’e yüzde 21.8 oranında artışla başladı. Ocakta kayda alınan ihracat 2 milyar 353 milyon dolar olarak gerçekleşti. 
     Türkiye İhracatçılar Meclisi'nin TİM kayıtlarına göre, birlikler, ocakta toplam 2 milyar 353.1 milyon dolarlık ihracatı kayda aldı. Kayda alınan ipracat tutarı geçen yılın aynı ayına göre yüzde 21.8 oranında artış gösterdi. Geçen yılın aynı ayında ihracatçı birlikleri toplam 1 milyar 932.2 milyon dolarlık ihracatı kayıt altına almıştı. 
     Ocak ayında tarım sektörünün ihracatı yüzde 25 artarak 375.5 milyon dolara, sanayi sektörünün ihracatı yüzde 14.8 artarak 1 milyar 931.2 milyon dolara, madencilik sektörünün ihracatı ise yüzde 44.2 artarak 32.1 milyon dolara yükseldi. 
     İhracat ağırlığı olan sektörlerden hazır giyim ve konfeksiyonda yüzde 10.3, taşıt araçları ve yan sanayiinde yüzde 32.0, demir ve demirdışı metallerde yüzde 35.8 artışı oldu. Yaşanan sorunlara rağmen ocak ihracatında gözlenen artışın, reel büyümeden çok, önceki iki yılda ocak ihracatının oldukça düşük düzeylerde kalmasından kaynaklandığı bildirildi. 
     


 EKONOMİ 


















</TEXT>
</DOC>
