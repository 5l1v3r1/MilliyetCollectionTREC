<DOC>
<DOCNO> 42361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/ekonomi/eko02.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street’te işbaşı 
</HEADLINE>
<TEXT>

Dört gün kapalı kalan ABD borsaları yarın açılıyor. Uzmanların bir kısmı genel bir düşüş, bir kısmı ise kısa süreli düşüşün ardından birkaç günde toparlanma bekliyor 
     Songül HATISARU 

     Dünya Ticaret Merkezi'ne saldırının ardından dört gün kapalı kalan ABD borsaları yarın açılıyor. Açılışla birlikte borsaların ne yönde bir seyir izleyeceği konusunda birkaç değişik senaryo bulunuyor. Avrupa borsaları cuma günkü kapanışta ABD'nin misillemeye gideceği ve ABD borsalarının açılışta düşeceği ihtimali nedeniyle aşağı yönde hareket sergilediler. 
     ABD'deki pazartesi günkü açılışta sigorta, hava taşımacılığı, turizm gibi sektörlerdeki şirket hisselerinin düşmesi, savunma sanayinde faaliyet gösteren ve ara mamul üreten şirket hisselerinin ise yükselmesi bekleniyor. ABD Merkez Bankası'nın olağan toplantısını beklemeden faiz indirimi kararı alması ve yılın başından bu yana yedi kez düşürdüğü faizleri yarım puan daha indirerek yüzde 3.50'ye indirmeyi planlaması ise piyasaları rahatlatabilecek bir gelişme olarak yorumlanıyor. 
     ABD'nin önde gelen bankalarından isminin açıklanmasını istemeyen bir yetkili, vadeli satış borsalarında kısa dönemler için kimi kısıtlamalara gidilmesinin gündemde olduğunu kaydetti. 
     İstanbul Borsası ise bir gün kapatılmış, açıldığı ilk gün gün yoğun satışlarla karşılaşmıştı. Önümüzdeki günlere ilişkin çok değişik varsayımlar mevcut. 
     
     Körfez krizinden farklı 
     1990’daki Körfez Savaşı yine iç piyasada çalkantılara neden olmuştu. 1990 Ağustos’unda 2 centin üstünde tarihi zirveye ulaşan İMKB 100 endeksi 1992 sonuna dek sürecek, 0,41 centin test edileceği büyük bir düşüş trendine girmişti. Bu kez endekse biraz daha farklı bir durum izleniyor. Ocak 2000'den beri piyasa düşüş trendinde. 3,78 cent seviyesinde oluşan zirveden bugün gelinen 0,53 cent seviyesi endeksin zaten aşırı değer kaybetmiş olduğunu gösteriyor. Endeksin teknik görünümü ve olayların gelişimi Körfez krizi konjonktüründen çok farklı. 
     
     Bender Menkul Değerler Arş. Müdürü. Murat Gülkan 
'ABD resesyona girebilir' 
     "ABD zaten resesyonun eşiğindeydi. Şimdi bu kriz resesyona girileceği endişesini artıyor. En azından aksi ispat edilene kadar borsanın tepkisi olumsuz olacaktır. Gerginliğin arttığı dış dünyada genel olarak gelişmekte olan ülkelerden daha emniyetli görülen piyasalara bir kaçış görülürse Türkiye dış finansmandan mahrum kalabilir. Bu da hem dış finansmanı hem de büyüme bakımından olumsuz sonuçlar doğurur. Cuma günü bazı seçilmiş hisselere alım geldi yabancılardan. Fakat genel olarak yabancılar bekle gör tavrında ve çok fazla pozisyonları yok." 
     
     Global Menkul Değ. Arş. Müdürü Kağan Çevik 
'Bizim için kötü bir zamanlama' 
     "Yaşananlar ABD'deki tüketiciyi direkt ilgilendiriyor. ABD ekonomisinin üçte ikisi tüketim ağırlıklı. ABD'li tüketicinin nasıl tepki vereceği belli değil. Tahmin etmenin zor olduğu bir ortamda da ilk kural hisse senedine para yatırmamaktır. İkinci bir tehlike ise dünyadaki finansal kurumlar bir içine kapanma refleksine girebilirler. Likit kalmayı tercih etmek durumunda kalabilirler. Bu da bizim gibi ülkelerin dış finansman olanağını kısıtlar. Enerji fiyatlarının ve dünyadaki durgunluğun artması bizi olumsuz etkileyebilir. Bizim için çok kötü bir zamanlamaya denk geldi." 
     
     Park - Raymond James Yatırım Fonları Müdürü Erden Emanet 
'Belli sektörlere alım gelebilir' 
     "Pazartesi günü ABD Borsası'nın normal şartlarda biraz aşağı gelmesi bekleniyor. Ancak ABD'de milliyetçi dalganın etkisiyle borsada çok büyük düşüş yaşanmaması olasılığı da göz önünde tutulmalı. Yani ilk etapta satışlarla bir düşüş yaşansa bile ABD Borsası toparlar diye düşünüyorum. Sektörlerle ilgili gelişmeler de çok önemli. Havayolu şirketleri çok kötü durumda kaldığı için bu hisselerde satış olabilir. Ama silah sanayi, iletişim sektöründe de alım gelebilir. Bu da bizim borsayı bugün olduğundan daha olumlu etkiler." 
     
     Ata Portföy Yönetimi Genel Müdürü Tayfun Oral 
'Piyasa sıcak teması realize etti' 
     "Piyasa kapalı olduğu için, ABD borsalarında riske bağlı realizasyonlar yaşanmadı. Avrupa borsalarını referans alırsak, ABD'nin realizasyonla açılacağı ihtimali çok yüksek. İlk düşüşlerin ardından ABD piyasasında bir stabilizasyon süreci beklenebilir. Şu anda Avrupa borsaları ve İMKB'de sıcak müdehalenin de fiyatların içinde olduğunu düşünmek lazım. İnsanlar altın almayı düşünüyorlar, hisse senetlerini satıyorlar. Türkiye'nin aktif bir rol alacağını düşünüyorlar ve bu riski almak istemiyorlar. Ama hisse senedi piyasası bir fırsatlar piyasasıdır." 
     



 EKONOMİ 


















</TEXT>
</DOC>
