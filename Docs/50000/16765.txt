<DOC>
<DOCNO> 16765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/guncel/gun07.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hücreden vazgeçiliyor 
</HEADLINE>
<TEXT>

     MUSTAFA İSTEMİ Ankara 

     Mahkumların ölüm orucuna başlamasının nedenlerinden biri olan F tipi cezaevleri için geri adım atmayan Adalet Bakanlığı, "tek kişilik hücre" uygulamasından vazgeçmeye hazırlanıyor. 
     Adalet Bakanı Hikmet Sami Türk'ün önümüzdeki haftalarda açıklayacağı düzenlemeye göre Ankara, İzmir, Rize, Sakarya ve Kocaeli'nde yapımı süren, cezaevlerine "F tipi" yerine, "modern cezaevi" ismi verilecek. 
     Bu cezaevlerinde tek kişilik hücre bulunmayacak. Bunun yerine 3, 5 ve 10'ar kişilik odalar yapılacak. Böylece, ölüm orucunda bulunan tutuklu ve hükümlülerin, "komün yaşama hakkımız engellenemez" sloganıyla gündeme getirdikleri "koğuş" isteğine tam anlamıyla da olmasa sınırlı olarak dönülmüş olacak. 
     Bakan Türk, bu yöntemle hem mahkumların istediğini doğrudan yerine getirmek için bir geri adım atmamış olacak, hem de istekler doğrultusunda yer düzenlemeyi bu kez "modern cezaevi" adı altında kabul etmiş olacak. 
     Halen açık bulunan F tiplerinde iyi halli olduğu saptanan hükümlüler açık cezaevlerine gönderilecek. Bu arada başlangıçta atölyeler olmak üzere, ortak yaşam alanları açılacak. 
     Bakanlık İstanbul'da 10 yeni cezaevi yapımı için kaynak ve yer arıyor. Yer bulunması halinde Ankara Ulucanlar, İstanbul Bayrampaşa ve İzmir Buca cezaevlerinin arazileri satışa çıkarılacak. Özel sektörden talep gelirse satıştan elde edilecek gelirle modern cezaevleri yapımına başlanacak. 
     


 GÜNCEL 




















</TEXT>
</DOC>
