<DOC>
<DOCNO> 7002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/yazar/eralp.html </URL>
<DATE> 2001/02/14/ </DATE>
<TIME>  </TIME>
<AUTHOR> Yalım ERALP  </AUTHOR>
<HEADLINE>
Yunan harp tazminatı Karaağaç 
</HEADLINE>
<TEXT>

     Yunanistan parlamentosu İstiklal Harbi sırasında Türklerin işgal kuvveti olan Yunanlılara soykırım yaptığına dair bir karar kabul edip imza için Cumhurbaşkanı'na yollamış. Söylendiğine göre bu olay bazı Yunan çevrelerinde dahi şaşkınlıkla karşılanmış. Karşılanmalı da. Bazıları galiba Yunanistan'ın Lozan'da Yunan kuvvetlerinin yaptıklarından dolayı tazminat ödediğini hatırlıyor. Bakın nasıl, anlatayım. 
     
Lozan      Lozan müzakerelerinde Yunan işgal kuvvetlerinin Anadolu'da yaptıkları mezalim ve verdikleri zararlar uluslararası hukuk yönünden tescil edilmiştir. Yunanistan'ın 1919'da başlayıp 1923'te sona eren Anadolu macerasına Yunanistan'da "Küçük Asya Faciası" denir. İşte bu Küçük Asya faciasında Yunan ordu ve askerlerinin yaptıklarının tazmini Lozan'da aylarca görüşülmüştür. Müttefikler de Yunanistan'ın tazminat ödemesi gerektiği görüşünde idiler. Yunan müzakerecisi Venizelos ülkesinin ödeyecek parası olmadığını ileri sürerek bundan vazgeçilmesi için adeta yalvarmıştır. İsmet Paşa ile baş başa bu konuyu defalarca görüşmüş ve hatta İngiltere'nin başını çektiği müttefikleri Türkiye ile ayrı barış antlaşması imzalamakla da tehdit etmiştir. 
     Tazminat konusu çetin görüşmelere sahne olmuştur. Bir ara Lozan bu nedenle tehlikeye düşmüştü. O kadar ki, Venizelos kendisine bu konuda yöneltilen bir soruya, "Elimizde bir mendil var. İki ucu iki düğüm. Biri iyimserlik, biri kötümserlik. Hangi düğümün daha önce çözüleceğini ne bileyim " diye cevaplamıştır. Lozan okullarda yazık ki ders diye okutulmuyor. Zabıtları okunmuyor. Parası olmayan Yunanistan tazminat olarak Lozan'da Edirne'nin Karaağaç bölgesini Türkiye'ye vermiştir. Sınır haritasına dikkatle bakarsanız normal çizimden nasıl sapıldığını görürsünüz. Karaağaç harp bedelidir. Milliyet gazetesi yayınlarından olan Ali Naci Karacan'ın "Lozan" isimli eserinde bu konu ayrıntılı bir biçimde anlatılır. Ayrıca, Lozan'a ek protokoller arasında yer alan "tek madde" olarak anılan protokol de tazminatı öngörür. Venizelos Lozan'da Karaağaç'ı vererek çok yüklü tazminattan kurtulduğu için de çocuklar gibi sevinir. 
     
Soykırım soytarılığı      Türkçede güzel deyimler vardır. Bir tanesi "ayağa düşürmek" sözüdür. Mesela soykırım ayağa düştü dersiniz. Fransa'dan sonra Yunanlılar da ayağa düşürdüler. Bir diğer söz yavuz hırsız sözüdür. 
     Ar damarının çatlaması deyimi Türkçede en sevdiğim sözlerden biridir. Yabancı herhangi bir dile çevrilmesi de adeta imkansızdır. Keşke çevirebilseydim de bu yazıda Yunancasını yazabilseydim. Ben Türk - Yunan dostluğuna inanırım. Sorunların hepsinde haklı olduğumuzu da iddia etmem. Orta yolu bularak sorunları çözmek gerek. Birçok Yunanlı dostum vardır. Severim. Ama Türk olsun, Yunanlı olsun ar damarı çatlamışları hiç mi hiç sevmem. Soykırım çok ciddi bir suçtur. Bu nedenle 1948 yılında bir uluslararası sözleşme yapılmıştır. Ar damarları çatlayanlar soykırımı ayağa düşürmüşlerdir. 
     
     





İran nereye 


GAP devredildi 


Yargıç Metin Çetinbaş 


Sisi, şimdi Emniyet Müdürü olabilirdi 


Susurluk'tan Silopi'ye karanlığı aydınlatmak... 


CHP "içbükey - dışbükey" 


"Saldım suyu çayıra"... SON 


Yunan harp tazminatı Karaağaç 


Sevgilin var mı 


Nezih Demirkent 


Neden şimdi 


Allah olmayanlara da versin’ günü 


İşte Yaşarbank dosyası 


Üç ayrı konu... 


CHP'nin rotası 


Hep kandırılıyorsun 


"7 saatimi çalmaya kimsenin hakkı yok" 


Hırsızlık sektörü 


"Aman, mahalleye zarar vermesin " 


Faizsiz bankacılıkta "bile bile lades" 


İlk genel yayın yönetmenim 


</TEXT>
</DOC>
