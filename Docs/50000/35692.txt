<DOC>
<DOCNO> 35692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/sondun04.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinliler fındığa yarışma ile isim seçti "Wei Zhen Guo" 
</HEADLINE>
<TEXT>

     Türk fındığı dünyanın en büyük pazarı olan Çin'e, Çince isimle giriyor. Çinliler fındığı, kendi seçtikleri bir isimle yiyecek Wei Zhen Guo. 
     Türk fındığına isim bulmak için düzenlenen yarışmayı, 4 bin katılımcı arasında 23 yaşındaki bayan Qin Ye kazandı. Qin Ye, ödül olarak gelecek günlerde bir yakınıyla bir hafta boyunca Türkiye'de, Fındık Tanıtım Grubu'nun misafiri olacak. 
     ''Wei Zhen Guo'' bol vitaminli yemiş anlamına gelen ve Çinlilerin çok aşina olduğu karakterler ile ifade edilen bir isim. Türk fındığının Çin'deki tanıtımına, Türkiye'nin Pekin Büyükelçiliği'nde Dış Ticaret Müsteşar Yardımcısı Emin Haluk Ayhan başkanlığındaki Fındık Tanıtım Grubu üyelerinden oluşan heyetin de katıldığı basın toplantısıyla bugün resmen başlandı. Çinli medya mensupları ve gıda firmaları temsilcilerinin yoğun ilgi gösterdiği basın toplantısında konuşan Emin Haluk Ayhan, fındık ürünü ve ticareti ile ilgili bilgiler verdi. 
     Fındığın Çin pazarına girmesinin, Çin'in dışa açılma politikasının bir halkası olarak algılanması gerektiğini ifade eden Ayhan, bu ürünün tüketiminin ekonomik gelişmişlik göstergesi olduğunu söyledi. Türkiye'nin Pekin Büyükelçisi Rafet Akgünay da Türkiye'nin Çin ile ilişkilerine büyük önem verdiğini ve bu çerçevede ticari ilişkilerin geliştirilmesinin iki tarafın daha da yakınlaşmasına katkıda bulunacağını belirtti. Türkiye'yi tanıtıcı video gösterimi eşliğinde yapılan basın toplantısından sonra, fındıklı tatlıların da sunulduğu bir resepsiyon verildi. 







</TEXT>
</DOC>
