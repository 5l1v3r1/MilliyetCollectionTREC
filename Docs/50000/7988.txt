<DOC>
<DOCNO> 7988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/yazar/ozkan.html </URL>
<DATE> 2001/02/20/ </DATE>
<TIME>  </TIME>
<AUTHOR> Tuncay Özkan  </AUTHOR>
<HEADLINE>
Sezer'in hatası 
</HEADLINE>
<TEXT>

     Türkiye değişiyor. Değişimin gürültüsü büyük olur. Yıllardır konuşulmayan, dokunulmayan konulara şimdi değiniliyor. Süleyman Demirel'in devlet yönetme anlayışı ve düzeninden sonra Sezer, elbette farklı olacaktı. Turgut Özal aynı farkı bambaşka biçimlerde bize yaşatmadı mı Özal seçildi diye "elini sıkma, davetlerine katılma" boykotları yapılmadı mı Demirel Özal'ı kendisini seçtirdi diye eleştirdikten sonra, kendisi aynı yolla köşke çıkmadı mı Sezer farkına şaşırmayın. Yaşananlar, çatışmaların doğal seyri içinde beklenilenlerdir. Çünkü Sezer hukukçu ve halktan bir insan. Türkiye'nin güç merkezlerinden uzak. Etkilendiği kaynaklar farklı. Bugün Sezer farkı olarak orta yerde duran tavır ve duruş, aslında Türkiye'nin genelinin hali. Yolsuzluklara da, yolsuzluklarla mücadeleye de farklı bakıyor Sezer. Bu farkı şimdi çokça sert gelebilir. Abartılı bulunabilir. Sezer'in elindeki yetkileri kullanma isteği üslup hatası yüzünden birilerini rahatsız da edebilir. Edecektir de. Ama Cumhurbaşkanı'nın dikkat etmesi gereken duyarlılıklar var. Cumhurbaşkanı dün toplantı salonunda yaptığı konuşmayı, toplantıya girmeden önce 15 dakika baş başa oturduğu Bülent Ecevit ve Mesut Yılmaz'a münasip bir üslupla yapsa belki de ortada hiçbir sorun olmayacaktı. Çünkü Cumhurbaşkanı bu konuşmaya belli ki hazırlıklı gelmiş. Nereden mi çıkartıyorum, Ecevit ve Yılmaz ile oturduğu süre içinde hiç ağzını açmadığı gibi, selam vermekte bile hasis davrandı. 
     
Hüsamettin Özkan başrolde      Çankaya Köşkü'nde yaşananlar ile ilgili birkaç ayrıntı kavgada Devlet Bakanı Hüsamettin Özkan'ın anahtar rol oynadığını gösteriyor. Cumhurbaşkanı eleştirilerini yapıp, yolsuzlukların üstüne gitmek noktasında Başbakan'ı yetersiz tutum takınmakla suçlayıp, çıkışınca Özkan, ilginç bir tutum takınıyor ve Başbakan'ı aşıp Cumhurbaşkanı'na yükleniyor. Asıl kavga da zaten Sezer ile Ecevit arasında değil, Özkan ile Sezer arasında yaşanıyor. Burada Cumhurbaşkanı'nın elindeki Anayasa'yı Devlet Denetleme Kurulu'nun görev yetkilerini anlatır maddeyi göstererek Başbakan'ın önüne doğru atması etkili oluyor. Bunun üzerine Hüsamettin Özkan Anayasa'yı alıp tekrar Cumhurbaşkanı'na yolluyor. Yani Anayasa Sezer ile Özkan arasında havada uçuyor. Anayasa havadayken Sezer'in sözü "Dersinize iyi çalışmamışsınız" oluyor. Başbakan'a hitaben "Halkın gözünde beni küçük düşürmeye çalışıyorsunuz" diyen Cumhurbaşkanı'na Özkan'ın yanıtı kavganın doruğunu oluşturuyor 
     " Nankör... Seni halk değil, bu üç lider seçtirdi ve o koltuğa oturttu." 
     Bu konuşmadan sonra, Başbakan ve Mesut Yılmaz salonu terk ediyor. Ama Sezer ile Özkan 10 dakika kadar daha içeride kalıp karşılıklı bağrışmaya devam ediyorlar. Bütün bu tartışmalar bürokratların da gözleri önünde oluyor. Sonra hükümet kanadı bürokratları içeriden çağırınca Cumhurbaşkanı da toplantıyı terk edip, MGK'yı bitiriyor. Yani MGK'nın kapanışını Sezer yapıyor. Oysa Sezer üslup noktasında doğru tavır takınabilse ve Başbakan'a Anayasa'yı atmak gibi bir hata içinde olmasa, sorun bu boyutlara asla gelmeyecek. 
     
Tadını kaçırmadan...      MGK toplantısında Sezer ve Özkan'ın tutumuyla kanatlanan Anayasa havada uçarken, asker üyeler bir tatbikat izlercesine soğukkanlıydılar. Askerlerin sessiz ve hüzünlü bakışlarla izledikleri tartışmanın hemen sonrasında yaptıkları değerlendirme toplantısında ise kriz masaya yatırıldı. Askerler değerlendirme için toplandıklarında aynı soğukkanlı tutum içinde değillerdi. Bunun etkilerini siyasiler elbette doğru değerlendirecekler. 
     Cumhurbaşkanı ile Başbakan, bir de Hüsamettin Özkan arasında kriz var. Hem de ne kriz. Çocukça, saçma sapan ve Türkiye'yi düşünmesi, konuşması gerekenlerin üsluplarına ve karşılıklı hassasiyetlerine dikkat etmemelerinden dolayı çıkan bir kriz. Türkiye'de insanlar ne yazık ki konuşmayı bilmiyorlar. Konuşmalar saldırı, savunma ve karşı saldırı olarak gerçekleşiyor. Bir de arada ağzından çıkanları duymayan yöneticiler oldu mu, gelin çıkın işin içinden. Dün Cumhurbaşkanı ile Başbakan tartıştı ama Özkan ile Sezer kavga etti. Sonuç Türkiye'nin kaybettiği gerçeğidir. Türkiye moralini yitirdi. Türkiye pamuk ipliğine bağlı olan güven duygusunu yitirdi. Türkiye birbirlerini sevmese de Türkiye için çabalaması gereken makamlarda oturanların konuşamamaları yüzünden işinden, aşından, çabasından kayıplar verdi. Borsa düştü, ekonomik belirsizlikler arttı. Milyarlarca dolar kaybedildi. Yazık. Hem de çok yazık. Cumhurbaşkanı da, Başbakan da derhal bir araya gelip sorunu konuşarak çözmelidirler. Bu krizin uzamasının Türkiye'ye bedeli ağır hem de çok ağır olur. Bu her iki lidere de yakışmaz. Liderler gerekirse birbirlerinden özür dilemeli, ama devleti idare etmeye devam etmelidirler. Buradaki anahtar karşılıklı saygıdır. Haydi Sayın Sezer ve Sayın Ecevit tokalaşın bu iş burada bitsin. 
     
GüNüN öZETi      MGK toplantısının bilançosunu çıkartacak olursak 
     1- Cumhurbaşkanı Ahmet Necdet Sezer, kavgaya hazırlıklı geldi. Ama yanlış üslup ve yöntem kullandığı için Türkiye'yi bir krizin kucağına bıraktı. 
     2- Başbakan Ecevit, Cumhurbaşkanı'yla ilgili iyi düşüncelere sahip olmadığını saklamadı. Ama dünkü krizi saklamayı başarsaydı, yani toplantıyı devam ettirebilseydi Türkiye'yi bir büyük açmazdan kurtaracaktı. Tecrübesi ve birikiminden Türkiye'nin beklediği buydu. O da duygularına yenildi, kavgayı seçti. 
     3- Hüsamettin Özkan, Cumhurbaşkanı'na yanıt vermekte haklı ama o da üslubu ve tavırlarıyla kavganın körükleyeni oldu. Cumhurbaşkanı ile giriştiği söz düellosunda seçtiği sözcükler ve yaklaşımı hatalı. 
     4- Devletin tepesindeki adlar yönetemedikleri demokrasinin sanıkları durumuna düştüler. Bir kez daha sınıfta kaldılar. Askerlerin ve bürokratların önünde Türkiye'yi hem parasından hem huzurundan ettiler. 
     5 - Temiz toplum idealine, bu kavgalar olmadan ulaşmak da mümkün değil. 
     
     





Kriz .. 


Güven Nil 


Huysuz ihtiyar... 


Şahısta hata 


"Anne yaa, abim..." 


Türkiye'ye haksızlık 


Bağdat, bombalar ve simge şehirler 


Yolsuzluk krizi 


Ankara'da kim kimden yana 


Halkın sırtında bilek güreşi 


Bir kriz daha... 


Krizin adını IMF koyacak 


Sezer'in hatası 


Seçim temizler 


Dürüstlük tekeli yıkılırken 


Af artçıları 


5 milyar dolar geri gelir mi 


Halk devamlı "kriz" faturası ödüyor 


</TEXT>
</DOC>
