<DOC>
<DOCNO> 29714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/guncel/gun05.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şifayı karakolda buldular 
</HEADLINE>
<TEXT>

Balıklıgöl’e şifa aramaya giden 38 Şanlıurfalı 14 saat karakolda kaldı 
     NEŞET KARADAĞ - TUNCAY DAĞLI Adana DHA 

     Adana’dan Şanlıurfa’daki Balıklıgöl’e minibüslerle ziyarete giden kadınlı çocuklu 38 kişi, Terörle Mücadele polislerince önceki gece kimlik kontrolü için Sarıçam Karakolu’na götürüldü. Emniyet Müdürlüğü bilgisayarının bozuk olması nedeniyle vatandaşlar, 14 saat karakol bahçesinde bekletildikten sonra salıverildi. 
     Anadolu ve 19 Mayıs mahallelerinde oturan çoğu Şanlıurfalı 38 kişi, üç minibüse binerek, çeşitli hastalıklarına şifa bulmak için Balıklıgöl’e gitmek üzere yola çıktı. Konvoy halinde giden minibüsler Toptancılar Sitesi önünde saat 01.00’de yol araması yapan Terörle Mücadele ekipleri durdurdu. Minibüslerden indirilen vatandaşların nüfus k ğıtları toplandı. Dizüstü bilgisayarından kimlik sorguları yapılırken, bilgisayar bozuldu. Polisler kimlik sorgusunun yarıda kalması üzerine 38 kişiyi yeniden minibüslere bindirerek Sarıçam Karakolu’na götürdü. 
     
     Cep telefonuyla yardım 
     Yapılan araştırma sonucu, Türkiye genelinde Genel Bilgi Toplama GBT büro Aamirliklerinin bilgisayarlarının bozuk olduğu anlaşıldı. Bunun üzerine vatandaşlar, Balıklıgöl’de kullanmak için yanlarına aldıkları battaniyeleri karakol bahçesine sererek yattı. Yemek gereksinimlerini de cep telefonuyla yardım istedikleri yakınları karşıladı. 
     Bilgisayarların onarılması sonucu kimlik sorguları yapılan vatandaşlar, 14 saat sonra serbest bırakılırken, yoklama kaçağı olan bir kişi askerlik şubesine teslim edildi. Balıklıgöl’e şifa aramaya gittiğini belirten Bedri Karakaş, "Tansiyonum vardı. Belki Eyüp Rahman iyi gelir diye ziyarete gidecektim. Ancak, kendimizi karakolda bulduk. Polis yolumuzu kesip buraya getirdi. Ne olduğunu biz de anlamadık" dedi. 
     



 GÜNCEL 





















</TEXT>
</DOC>
