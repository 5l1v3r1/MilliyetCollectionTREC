<DOC>
<DOCNO> 40449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/soneko20.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Türkiye Temsilcisi Chibber "Sıra reel sektöre geldi" 
</HEADLINE>
<TEXT>

     Dünya Bankası Türkiye Temsilcisi Ajay Chibber, Türkiye'de uygulanan ekonomik programın ilk aşamasında, bütün yardım ve konsantrasyonun finans sektörünün yeniden yapılandırılmasına yönelik olduğunu vurgularken, şimdi sıranın reel sektöre geldiğini vurguladı. 
     Chibber, ''Dünya Bankası, sağlıklı ve tekrar rekabet edebilecek düzeyde bir reel sektör oluşturmada, teknik yardımları yapma konusunda hazırdır'' dedi. 
     Ajay Chibber, Türkiye Odalar ve Borsalar Birliği TOBB Başkanı Rifat Hisarcıklıoğlu'nu Birlik merkezinde ziyaret ederek, yaklaşık 1.5 saat süren bir görüşme yaptı. Görüşme sonrasında basına bir açıklama yapan ve gazetecilerin sorularını yanıtlayan Chibber, hükümetin yürütmekte olduğu genel ekonomik program çerçevesinde, Dünya Bankası olarak reel sektörün problemlerine teknik çözüm üretilmesi amacıyla kendilerine yapılan davet üzerine bugün TOBB'a geldiklerini söyledi. 
     Türkiye'de uygulanan ekonomik programın ilk aşamasında, bütün yardım ve konsantrasyonun finans sektörünün yeniden yapılandırılmasına yönelik olduğunu belirten Chibber, şimdi sıranın reel sektöre geldiğini vurguladı. Chibber, ''sağlıklı ve tekrar rekabet edebilecek düzeyde bir reel sektör oluşturmada, teknik yardımları yapmak üzere Dünya Bankası hazırdır. Çalışmaları sürdürecek olan ekip, ilk ziyaretini TOBB'a yaptı'' dedi. 
     
     Eylem planı geliştirmeye karar verdik 
     Görüşmede dünyanın diğer ülkelerinde yapılan çalışmalardan çıkan sonuçları da değerlendirdiklerini anlatan Chibber, fikir alışverişinde bulunmanın yanı sıra, bir de durum tespiti yaptıklarını ve öneriler getirdiklerini söyledi. Chibber, ''Bir eylem planı geliştirmeye ve çözüm üretmeye karar verdik'' dedi. Bugünkü toplantıda iyi bir başlangıç yaptıklarını ifade eden Chibber, ekip arkadaşlarının da ilerleyen günlerde hükümetin diğer yetkilileriyle, Bankalar Birliği ve diğer kurum-kuruluşlarla da görüşmeler yapacaklarını bildirdi. 
     
     Devlet bakanı Derviş ile görüşme 
     Açıklamasında, bu sabah Ekonomiden Sorumlu Devlet Bakanı Kemal Derviş ile bir görüşme yaptıklarını da belirten Chibber, bu görüşmeden de iyi bir başlangıç üzerinde olduklarının ortaya çıktığını söyledi. 
     Daha sonra gazetecilerin sorularını yanıtlayan Chibber, bir gazetecinin ''Bir takım öneriler ve çözümlerden bahsettiniz daha detaylı bilgi verebilir misiniz'' sorusunu üzerine, ''bu soruya cevap verebilmem için, ekibin ileriye dönük çalışmalarını sürdürmesi bu hafta sonuna kadar bir takım bilgileri biraraya getirmesi gerekiyor'' dedi. 
     Görüşmenin genel çerçevesinin sorulması üzerine de Chibber, ''kurtarılabilecek firmaların tekrar işlevsellik kazanabilmesi için neler yapılabileceği konusunda mekanizmanın oluşturulması'' olduğu kaydetti. Chibber, ''Bu çerçevede çözüm üretebilmek için Dünya Bankası, reel sektörü temsilen TOBB, hükümet işbirliği için hareket edecektir'' dedi. Bir diğer gazetecinin, reel sektöre kaynak yaratılması konusunda ''IFC'den mali destek sağlama durumunun bulunup bulunmadığını'' sorması üzerine de Chibber, bu konudaki görüşmelerin devam ettiğini bildirdi. 
     
     TOBB Başkanı Hisarcıklıoğlu 
     TOBB Başkanı Rifat Hisarcıklıoğlu da, Dünya Bankası Türkiye Sorumlusu Chibber'in TOBB'a ilk ziyaretini gerçekleştirdiğini belirterek, kendisine Yönetim Kurulu Başkanı seçilmesinden dolayı hayırlı olsun dediğini bildirdi. Hisarcıklıoğlu, Chibber'in ziyaretinin ikinci nedeninin ise Türkiye'nin içinde bulunduğu ekonomik kriz konusunda durum tespitinde bulunmak olduğunu kaydetti. Yaptıkları durum tespitinde, bu konuda yapılacak teknik ve ortak çalışmanın önümüzdeki günlerde daha sıkı bir işbirliği içinde yapılması ve ortak çözümler konusunda da aşağı yukarı aynı konularda birleştiklerini belirten Hisarcıklıoğlu, bu konuda teknik bir çalışma yapılmasının gerekli olduğuna karar verdiklerini kaydetti. 







</TEXT>
</DOC>
