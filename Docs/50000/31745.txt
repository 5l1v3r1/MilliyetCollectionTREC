<DOC>
<DOCNO> 31745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/dunya/dun01.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski kral artık yeni başbakan 
</HEADLINE>
<TEXT>

Bulgaristan seçimlerini açık farkla kazanan eski kral 2. Simeon bu pazar hükümeti kurmakla görevlendiriliyor 
     DIŞ HABERLER SERVİSİ 

     Bulgaristan’da 17 Haziran’da yapılan seçimlerden zaferle çıkan "2. Simeon Ulusal Hareketi"nin NDSV lideri eski Kral 2. Simeon’un, ülkenin yeni başbakanı olması kesinleşti. Partisinin yaptığı "başbakanlık" teklifini kabul ettiğini resmen açıklayan eski krala pazar günü hükümeti kurma görevi resmen verilecek. Kurulacak koalisyon hükümetinde, üyelerinin çoğunluğu Türklerden oluşan Hak ve Özgürlükler Hareketi’nin HÖH küçük ortak olmasına kesin gözüyle bakılıyor. 
     Seçimlerden büyük başarıyla çıkan ve 240 sandalyeli parlamentoda 120 milletvekilliği kazanan NDSV’nin lideri 2. Simeon, hükümetin kurulması çalışmaları ile ilgili olarak dün Cumhurbaşkanı Petar Stoyanov’la görüştü. Toplantının ardından yaptığı açıklamada, başbakanlık görevini kabul etme kararı aldığını bildiren eski kral, "Büyük heyecan ve sorumlulukla başbakanlık görevini kabul edeceğim" dedi. 
     Cumhurbaşkanı Stoyanov, bu pazar 2. Simeon’u yeni hükümeti kurmakla resmen görevlendirecek. 2. Simeon’un en geç bir hafta içinde yeni hükümeti kurması gerekiyor. 
     Bu arada, 2. Simeon’un başbakanlık görevini kabul etmesi krallık sıfatının ne olacağı tartışmalarını da beraberinde getirdi. 2. Simeon, başbakan olarak mevcut cumhuriyet anayasası üzerine yemin edeceği için krallık sıfatından vazgeçmiş olacak. 
     



 DÜNYA 











</TEXT>
</DOC>
