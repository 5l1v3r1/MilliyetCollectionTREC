<DOC>
<DOCNO> 49642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sonspo09.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe prestij peşinde... 
</HEADLINE>
<TEXT>

     Avrupa Şampiyonlar Ligi F Grubu 6. ve son maçında yarın deplasmanda İspanya'nın FC Barcelona takımıyla karşılaşacak olan Fenerbahçe, prestij sınavına çıkıyor. 
     Grubunda yaptığı 5 maçı da kaybeden ve henüz puanı bulunmayan sarı-lacivertli ekip, İspanya'dan da puanla dönemezse, Avrupa Şampiyonlar Ligi tarihine geçecek. 
     Futbolda kulüpler bazında Avrupa'nın en önemli organizasyonu olan Avrupa Şampiyonlar Ligi'nin geride kalan 9 sezonunda şimdiye dek sadece bir takım grup maçlarını puan alamadan tamamladı. 
     Bu sezon 10. kez düzenlenen Avrupa Şampiyonlar Ligi'nde 1997-98 sezonunda Manchester United, Juventus FC ve Feyenoord ile birlikte B 
     Grubu'nda yer alan Slovakya'nın FC Kösice takımı, yaptığı 6 maçı da kaybetti. 
     Grup maçlarını puansız tamamlayan FC Kösice, ''Devler Ligi''nde bu sezonla birlikte yer alan toplam 84 takım arasında, bir sezonda en kötü performansı sergileyen ekip durumunda bulunuyor. 
     Avrupa Şampiyonlar Ligi'nde bu sezon sergilediği oyun ve aldığı sonuçlarla düş kırıklığı yaratan Fenerbahçe ise FC Kösice'nin ''rekoruna'' en yakın aday olarak görülüyor. 
     Grubunda bu sezon yaptığı 5 maçı da kaybeden sarı-lacivertli ekip, 8 grupta yer alan toplam 32 takım arasında 1. turda son karşılaşmalar 
     öncesi puanı olmayan tek ekip. 
     Fenerbahçe, yarın İspanya deplasmanında FC Barcelona'ya da yenilmesi durumunda, sıfır puanda kalacak ve FC Kösice ile birlikte Avrupa Şampiyonlar Ligi tarihinde, grup maçlarını puan alamadan kapatan 2. takım durumuna düşecek. 
     Sarı-lacivertli ekip bununla birlikte, FC Barcelona deplasmanında 4 farklı skorla yenilmesi durumunda, Avrupa Şampiyonlar Ligi'nin 10. 
     sezonunda, toplam 84 takım arasında FC Kösice'nin de averajla gerisinde kalıp, bir sezonda en kötü performansı sergileyen ekip olarak tarihe geçecek. 
     






</TEXT>
</DOC>
