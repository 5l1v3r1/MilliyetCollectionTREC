<DOC>
<DOCNO> 39716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sontur19.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan Grubu'na mahkeme "dur" dedi... 
</HEADLINE>
<TEXT>

     Türkiye İş Bankası, Ankara 11. Asliye Hukuk Mahkemesi'nin, İnterstar ve Kanal 6 televizyonları ile Süper FM'in, banka aleyhine yaptığı ve benzer şekilde yapacağı yayınların durdurulmasına karar verdiğini bildirdi. 
     Türkiye İş Bankası'ndan yapılan yazılı açıklamada, ihtiyati tedbir kararı gerekçesinde sözkonusu kanalların, ''İş Bankası'nın piyasadan dolar topladığı, İzdemir'in kendi zararı pahasına kurun çok altında Türkiye İş Bankası'na dolar satmayı taahhüt ettiği, Ağustos ayında doların ani yükselişinin arkasında başlıca nedenin İş Bankası olduğu'' şeklinde yayınlar yaptığının belirtildiği ifade edildi. 
     ''Bankalar Kanunu'nda bir bankanın itibarını kırabilecek ya da şöhretine zarar verebilecek şekilde, asılsız haber yayanların cezalandırılacağı belirtilmiştir. Ülkemizin içinde bulunduğu ekonomik durum nedeniyle yapılacak yayınlar piyasalarda beklenmeyen veya beklenenin çok üzerinde tepkilere neden olabilir ve yeni krizlerin çıkmasına yol açabilir'' görüşüne yer veren mahkemenin kararında, şu hükme varıldığı kaydedildi 
     ''...Haberin gerçeğe uygun olması, haberde kamu yararı bulunması ve veriliş şeklinde objektif ölçülere uyulması gerektiği ilkelerine dikkat etmediği ve kanun hükümlerine aykırı olarak yayında bulunduğu kanaatine varılarak, yayınların ihtiyati tedbir yolu ile durdurulmasına karar verilmiştir.'' 
     
     







</TEXT>
</DOC>
