<DOC>
<DOCNO> 15774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sontur22.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de de 10 bin esnaf ayakta 
</HEADLINE>
<TEXT>

     Denizli'de işadamı, esnaf, tüccar ve demokratik kitle örgütlerince düzenlenen yürüyüş ve mitinge, 10 bine yakın işadamı ve esnaf katıldı. 
     Ulus Caddesi'nde sabah saatlerinden itibaren toplanmaya başlayan işadamı ve esnaf, buradan Demokrasi Meydanı'na doğru yürüyüşe geçti. Yürüyüş süresince, protestocular, ellerinde Türk bayrağı ve çeşitli pankartlar taşıyarak, hükümeti protesto eden sloganlar attılar. 
     Demokrasi Meydanı'nda düzenlenen mitingde, Denizli Ticaret Odası Başkanı Nail Kalemci, hazırlanan deklarasyonu okudu. Kalemci, yaşanan ekonomik krize karşı hükümetin gerekli önlemleri almadığı gerekçesiyle yürüyüş ve mitingin düzenlendiğini söyledi. 
     Kalemci, cumhuriyet tarihinde işadamının ilk kez yürüdüğüne dikkati çekerek, denizin bittiğini, karanın göründüğünü ve sistemi sorgulama zamanının geldiğini söyledi. 
     Siyasi parti liderlerini de eleştiren Kalemci, şunları kaydetti 
     ''Hepsi birer padişah olan siyasi liderlerin bu saltanatına son verilmelidir. Seçim yasası değiştirilerek, halkın seçtiği, kralların seçmediği, halkın meclisi olan ve halkının dediğini yapan bir meclis oluşturulmalıdır. Görüşlerimiz dikkate alınarak yapılacak bir programa, elimizi değil, gövdemizi taşın altına koyarak destek veririz. Cumhuriyet tarihinin en ağır krizini yaşayan milletimiz, yeni bir kurtuluş savaşı vermek durumundadır. Biz sorumluluğumuz gereği cephenin en önünde olacağız'' 
     Konuşmayı takiben, mitinge katılanlar olaysız dağıldı. Yürüyüş ve miting süresince polisin geniş güvenlik önlemleri aldığı gözlendi. 




</TEXT>
</DOC>
