<DOC>
<DOCNO> 6285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sondun22.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina 14 Eylül'ü Yunan soykırım günü ilan etmeye hazırlanıyor 
</HEADLINE>
<TEXT>

     14 Eylül'ün ''Küçük Asyalı Yunanların Türk Devleti tarafından soykırımını'' anma günü olarak ilan edilmesi için Yunanistan Cumhurbaşkanı Kostis Stefanopulos'un onayına bir Cumhurbaşkanlığı Kararnamesi sunulduğu bildirildi. 
     Atina Haber Ajansı ANA , Yunanistan'daki sistem gereği, Kültür Bakanı Evangelos Venizelos ve İçişleri Bakan Yardımcısı Kostas Kaiserlis tarafından hazırlanan ve imzalanan Cumhurbaşkanlığı Kararnamesi'nin bugün Stefanopulos'a sunulduğunu duyurdu. Yunanistan'da ilgili bakanlık veya bakanlıklar tarafından hazırlanmakla birlikte Cumhurbaşkanlığı Kararnamesi adını alan kararnameler, Cumhurbaşkanı'nın imzasının ardından yasa gücüne kavuşuyor. 




</TEXT>
</DOC>
