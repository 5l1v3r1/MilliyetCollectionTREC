<DOC>
<DOCNO> 38608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sondun19.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin eyaleti Başbakan adayına ırkçılık suçlaması.. 
</HEADLINE>
<TEXT>

     Almanya'da yayınlanan Max adlı magazin dergisi, Hıristiyan Demokrat Birlik Partisi'nin CDU Berlin Eyaleti Başbakan adayı Frank Steffel'in gençliğinde ırkçı ifadeler kullandığını yazdı. 
     Derginin haberinde, adlarını açıklamayan bazı eski sınıf arkadaşlarının Steffel'in, zenci çocuklara ''Bimbo'', Türklere de aşağılayıcı bir deyim olan ve aşırı sağcılar arasında da kullanılan ''Kanake'' diye hitap ettiğini söyledikleri belirtildi. Haberde ayrıca, Steffel'in, ''Böyle şeyler söylemediğimi iddia edemem. Ama bunun seçimler öncesinde ne kadar abartıldığına şaşırdım. İnsan gençken ağzından bu tür şeyler çıkabiliyor'' şeklinde konuştuğu kaydedildi. Steffel ise konuya ilişkin olarak yayınladığı yazılı açıklamada, ''Bu kelimeler benim ne gençliğimde ne de şimdi kullandığım sözler. Bu tür iddiaların seçim öncesinde neden yayınlandığı ortada'' şeklinde kendisini savundu. 







</TEXT>
</DOC>
