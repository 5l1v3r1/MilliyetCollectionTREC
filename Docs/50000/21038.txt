<DOC>
<DOCNO> 21038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/son/sontur04.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkolllü sürücü E-5'i birbirine kattı... 
</HEADLINE>
<TEXT>

     E-5 Karayolu Okmeydanı Mevkii'nde, karayolunda ters yönde giden alkollü sürücünün kullandığı otomobil, başka bir otomobile çarptı ve 3 aracın da zincirleme kaza yapmasına neden oldu. Kazalarda 3 kişi hafif şekilde yaralandı. 
     Aşırı alkol aldıktan sonra 34 TK 1521 plakalı aracına binen Mustafa Tanınmış 51 , bir süre aracıyla gittikten sonra Halıcıoğlu Mevkii'nden E-5 Karayolu Topkapı yönüne tersten girerek ilerlemeye başladı. Bir süre yolun sağından aracıyla giden alkollü sürücü Tanınmış, Perpa İş Merkezi yakınlarına geldiği sırada normal yönden gelen ve sürücüsün kimliği belirlenemeyen 34 VE 6066 plakalı bir araçla çarpıştı. 
     Kazada 34 VE 6066 plakalı araç, Talat Paşa Üstgeçidi altında durduktan hemen sonra alev alarak yanmaya başladı. Alkollü sürücü ise arpışmanın etkisiyle kendi aracında sıkıştı. Olay yerine gelen itfaiye ekipleri, yanan otoyu kısa sürede söndürürken, aracın içinde bulunan İlkay Henden ve Levent Tosunoğlu ile kimliği belirlenemeyen bir kişi hafif yaralı olarak kurtarıldı. Henden ve Tosunoğlu Özel Ataköy Hastanesi'ne kaldırılarak tedavi altına alındılar. Kendi aracında sıkışan alkollü sürücü ise yine itfaiyenin yardımlarıyla sıkıştığı yerden çıkarılarak ambulansla Şişli Etfal Hastanesi'ne kaldırıldı. Bu arada, yoldaki kazayı son anda farkeden 34 ZN 4753 plakalı aracın ani fren yapması nedeniyle, bu araç ile 34 ZZ 5873 ve 22 FN 651 plakalı araçların çarpıştığı bir zincirleme kaza meydana geldi. Zincirleme kazada şans eseri ölen ya da yaralanan olmazken, E-5 Karayolu Topkapı yönü bir süre trafiğe kapatıldı. 







</TEXT>
</DOC>
