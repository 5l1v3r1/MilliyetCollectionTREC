<DOC>
<DOCNO> 33042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sondun19.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenova'da polis göstericilere gözyaşartıcı bombayla müdahale etti 
</HEADLINE>
<TEXT>

     İtalyan polisi, G-8 zirvesinin yapıldığı Dükalık Sarayı'na gitmeye çalışan küreselleşme karşıtlarına gözyaşartıcı bombalarla müdahale etti. 
     Resmi haber ajansı ANSA, polisin, ellerindeki tuğla ve beyzbol sopalarıyla kendilerine saldıran göstericilere karşılık verdiğini,küreselleşme karşıtlarının ayrıca polisin üzerine yanıcı maddeler fırlattığını belirttti. 
     Yetkililer, büyük gerginlik içinde başlayan zirvede ilk defa bu derece ciddi şiddet olayının meydana geldiğini, göstericilerin bir ATM makinesinin camlarını kırdığını, bir arabayı ters çevirdiğini, çatışma sırasında bir İtalyan sağlık görevlisiyle bir İngiliz televizyon yapımcısının polis tarafından dövüldüğünü kaydediyorlar. Polisle göstericilerin Dükalık Sarayı'na 1.5 kilometre mesafede çatıştıkları, gaz maskeleri ve başlıklar giyen protestocuların polislere taş attıkları da ifade ediliyor. Polis, genellikle zirvelerin yapıldığı gün sayıları en üst noktaya erişen göstericilerin kaç kişi olduğu hakkında kesin bilgileri olmadığını, ancak dün gece 30 binden fazla göstericinin barışçı biçimde sona eren gösteriye katıldıklarını açıkladı. 
     

</TEXT>
</DOC>
