<DOC>
<DOCNO> 26239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/soneko01.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon'daki 6 bankanın 137 aracı 640 milyara satıldı... 
</HEADLINE>
<TEXT>

     Tasarruf Mevduatı Sigorta Fonu bünyesinde Sümerbank çatısı altında toplanan Egebank, Yurtbank, Yaşarbank ve Bank Kapital ile Ulusalbank'a ait 137 araç açık teklif almak suretiyle dün satışa sunuldu. Satışta ucuza otomobil alabilme umuduyla yaklaşık 2 bin kişi gün boyunca kızgın güneş altında bekledi. Önlerinden geçen otomobilleri dikkatli gözlerle izledi, kıyasıya bir açık arttırmaya girişti. 
     Eskidji Müzayede Evi'nin Yenibosna'daki tesislerinde yapılan müzayedede 640 milyar liralık satış gerçekleştirildi. 
     Katılım için 1.580 kişinin başvurduğu ve 500'er milyon lira teminat ödediği müzayede sırasında, yoğun ilgi nedeniyle uzun kuyruklar oluştu ve müzayedeye 45 dakika geç başlandı. 
     Eskidji Müzayede Evi sahibi Dikran Masis tarafından gerçekleştirilen satışlarda ilk olarak 46 bin kilometrede 1999 model Toyoto Terra için 3 milyar lira fiyat verildi ve araç, açık artırma sonunda 6 milyar 300 milyon liradan alıcı buldu. 
     Büyük bölümünü 1992-2000 yılları arası modellerin ve Toyoto marka otomobillerin oluşturduğu müzayedede 2000 model Toyoto Terra 8 milyar 300 milyon liraya, 1998 model Opel Vectra Full 9 milyar 300 milyon liraya, 1998 model Nissan Full 8 milyar 300 milyon liraya, 1998 model Renault Brodway 3 milyar 900 milyon liraya satıldı. 
     Müzayedede 17 zırhlı araçtan 15 tanesi 4 milyar 700 milyon lira ile 10 milyar lira arasında değişen fiyatlarda satılırken, 2 zırhlı araç alıcı bulamadı. 
     Bu arada müzayede sırasında asgari satış tutarı 8 milyar 500 milyon lira olarak açıklanan ve listede tek olan Renault Kangoo'nun bu fiyatı yüksek bulundu. 
     Müzayedeye katılanların bankanın taban fiyat belirlemesine tepki göstermeleri ve yuhalamaları üzerine Sümerbank yetkilileri Genel Müdürlük ile irtibat kurarak satışların bundan sonraki kısmının asgari tutar belirlenmeden gerçekleştirileceği yönünde açıklama yaptılar. 
     Açıklamanın ardından devam eden müzayedede Kangoo için ilk etapta 1 milyar lira teklif edildi. Kangoo'yu 8 milyar 100 milyon lira ile en yüksek teklifi veren Cem Dilmen isimli serbest meslek sahibi bir vatandaş aldı. 
     
     






</TEXT>
</DOC>
