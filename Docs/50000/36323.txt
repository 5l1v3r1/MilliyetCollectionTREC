<DOC>
<DOCNO> 36323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/siyaset/siy02.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip, tek yetkili 
</HEADLINE>
<TEXT>

Bazı milletvekillerinin karşı çıkmasına rağmen kuruculukta ısrarlı olan Erdoğan, yeni partinin her kararında tek otorite oldu 
     ABDULLAH KARAKUŞ Ankara 

     Necmettin Erbakan’dan ayrılarak yeni parti çalışması yapan grupta Recep Tayyip Erdoğan’ın kurucu olup olmayacağı tartışılmaya başlandı. Erdoğan, kurucu olmak isterken bazı milletvekilleri "kavgalı görüntü vermeyelim" diye karşı çıktı. Tartışmaya rağmen Erdoğan kurucu olmayı düşünürken, parti ismi, amblemi, kurucular kurulu, program ve tüzüğün belirlenmesinde de milletvekillerinden tam yetki aldı. 
     
     "Üye olmasında sakınca yok" 
     Parti programı nedeniyle sıkıntılı günler geçiren Erdoğan’ın kurucu olup olamayacağı da sorun oldu. Geçen hafta Hüseyin Hatemi’nin, "Genel başkan ve milletvekili seçilemezsin" uyarısının ardından Erdoğan cephesinde yasak şoku yaşanmaya başladı. Tayyipçilerde, "Erdoğan siyasi yasaklı görünmüyor ama, kurucu olursa ne olur, ona iyi bakmak lazım. Üye olmasında bir sakınca yok. Kurucu olursa belki itiraz olabilir. Yeni bir çıkış yaparken kavgalı bir görüntü vermemek lazım. Bu konu iyi düşünülmeli ve görüş alınmalı" düşüncesi dile getirildi. 
     Avukatı Hayati Yazıcı, Erdoğan’ın kurucu olmasına bir yasak olmadığını ifade etti. Bu çerçevede Erdoğan’ın kuruculuk için hazırlık yaptığı ve emanetçi genel başkan düşünmediği kaydedildi. 
     Tayyipçiler, "Bizde liderlik sultası olmayacak" demeçleri verirken, Erdoğan daha partiyi kurmadan liderlik sultası görüntüleri vermeye başladı. Milletvekilleriyle Ankara’da toplanan Erdoğan, partinin ismi, amblemi, kurucuları, programını belirlemede tam yetki aldı. 
     
     Muhtemel kurucular 
     50 ile 70 arasında olması beklenen kurucular kurulunda, 15 dolayında kadın olacağı öğrenildi. Kurucular kurulunda eski FP’li milletvekilleri ve il başkanlarının yer almayacağı bildirildi. Erdoğan’ın türbanlı kadınlara yer verebileceği dile getirilirken, kurucular arasında şu isimlerin olması bekleniyor Tamer Yiğit Aktör , Cüneyd Zapsu İşadamı , Yaşar Yakış Büyükelçi , İbrahim Özal İşadamı , Muhammer Karslı İşadamı , Nazım Ekrem Bankacı , Mehmet Gazioğlu İşadamı , Ali Babacan, Alaattin Büyükkaya Sigortacı , Şaban Dişli yurtdışında bankacı , Hilmi Güner Genel müdür , Selim Cafer Karataş. 
     
Erdoğan, Hatemi’ye danıştı      GÜNTAN MAVİGÖZLÜ İstanbul 

     Partileşme çalışmalarını sürdüren Recep Tayyip Erdoğan, Prof. Dr. Hüseyin Hatemi’yi ofisinde ziyaret ederek, siyasi parti başkanı olamayacağı ya da kurucular kurulunda yer alamayacağı iddialarını bir kez daha değerlendirdi. Erdoğan, Belediye Başkanı Kadir Topbaş ile birlikte, Hatemi’nin, Gümüşsuyu’ndaki ofisine geldi. Erdoğan’ın gergin olduğu gözlendi. Ankara’ya hareket eden Erdoğan, gazetecilerin, "Salı günü parti kuruluyor mu " sorusu üzerine, "Göreceksiniz kurulacak" karşılığını verdi. 
     



 SİYASET 















</TEXT>
</DOC>
