<DOC>
<DOCNO> 44047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/siyaset/siy02.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis’teki yalnız adam Galilei gibi’ 
</HEADLINE>
<TEXT>

Hazırladığı deklarasyon yüzünden sıkıntıya giren Işın Çelebi, "Bazı tetikçiler tarafından küçük düşürülmeye çalışılıyorum" dedi 
     HAKAN ŞANLITÜRK ANKARA 

     Lider oligarşisine karşı çıkmak için kaleme aldığı deklarasyona destek bulamayan ANAP İzmir Milletvekili Işın Çelebi, kendini dünyanın yuvarlak olduğunu söylediği için engizisyon mahkemesinde yargılanan Galilei’ye benzeterek, "Doğru bildiğim yoldan dönmeyeceğim" dedi. 
     Deklarasyon metninin kamuoyuna erken sızdığını, bu nedenle metne sahip çıkmak zorunda kaldığını belirten Çelebi, şöyle konuştu 
     "Beraber olduğumuz arkadaşları ele vermek gibi bir tavır içine girmedim. Deklarasyona destek veren arkadaşlar çark etmediler. Bakanlar Kurulu’nda bile bize destek vermeye hazır olan isimler var. Anayasa değişikliklerinden sonra oturup konuşacağız. Seçim, siyasi partiler, ihale ve ahlak yasalarının değişikliklerden sonra gündeme alınmasını istiyoruz." 
     Deklarasyonla ilgili olarak kişisel bir beklentisi olmadığını kaydeden Çelebi, şöyle devam etti 
     "Galilei, dünyanın yuvarlak olduğunu söyledi. Engizisyon mahkemelerine gitti. Yumurta atılarak küçük düşürüldü. Ancak doğru değişmedi. Bazı tetikçiler tarafından küçük düşürülmeye çalışılıyorum. Belki bu tavrım yüzünden bir daha milletvekili seçilemeyeceğim." 
     Çelebi, birlikte hareket ettikleri ve 81 kişi olduklarını belirttiği milletvekillerinin partilere dağılımını şöyle açıkladı ANAP 32, DYP 23, DSP 19, MHP 4, Bağımsız 3 
     



 SİYASET 












</TEXT>
</DOC>
