<DOC>
<DOCNO> 13941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/son/sondun01.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutuklandığı iddia edilen Miloseviç'in partisi toplantı yapıyor 
</HEADLINE>
<TEXT>

     Yugoslavya'nın eski devlet başkanı Slobodan Miloseviç'in liderliğindeki Sosyalist Parti'nin, başkent Belgrad'da toplantı yaptığı bildirildi. 
     Beta haber ajansı, üst düzey iki partili olan Sırp parlamentosundaki Sosyalist Parti grup başkanı Branislav Ivkoviç ile Ivica Daciç'in de toplantıya katıldığını duyurdu. Haberde, söz konusu toplantının gündemine ilişkin açıklama yapılmadı. 
     Yugoslav özel birliklerinin Miloseviç'in evinin önündeki kalabalığı 500 metre uzaklaştırdığı ve gazetecilerin artık evi göremedikleri belirtildi. 
     Yugoslav özel birlikleri, daha önce evin önünde biriken sivil ve gazetecilerden oluşan kalabalığı 200 metre uzağa çekmişti. Evin önündeki araçlar da motorları çalışır durumda bekletiliyordu. 
     Bu arada, Miloseviç'in evine çok yakın noktaya park ettiği otomobili için endişelenen bir gazeteciye polisin, ''Size ateş edeceklerine aracınıza ateş etmeleri daha iyidir'' dediği kaydedildi. 
     Polisin evin önünden uzaklaştırılan gazetecilere hitaben, ''Buraya dönmeniz güvenli değil. Her şey sona erdiğinde yani bir ya da iki saat sonra buraya geri gelebilirsiniz'' dediği belirtildi. 




</TEXT>
</DOC>
