<DOC>
<DOCNO> 6606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/dunya/dun01.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irkçı partide tecavüz skandalı 
</HEADLINE>
<TEXT>

Norveç, İleri Adım Partisi toplantısında kürsüye çıkıp bir parti yöneticisinin tecavüzüne uğradığını iddia eden kadının açıklamalarıyla çalkalanıyor 
     İRFAN KURTULMUŞ Kopenhag 

     Norveç siyaseti, ülkede ikinci büyük parti konumundaki ırkçı "İleri Adım Partisi"nde patlak veren tecavüz skandalı ile çalkalanıyor. 
     Yabancı düşmanı partinin gençlik kolunun hafta sonunda Bergen şehrinde yapılan kongresi sırasında parti üyesi iki kadının söz alıp kendilerine ve yakınlarına parti yöneticileri tarafından tecavüz edildiğini iddia etmesi bomba etkisi yaptı. 
     Kürsüye çıkan parti gençlik kolu merkez idare üyesi Cathrin Rustöen, partisinin merkez yönetimine seçilmiş bir kişinin tecavüzüne uğradığını iddia etti. Rustöen konuyu Başkan Yardımcısı Siv Jensen’e anlatmasına rağmen sonuç alamadığını belirtti. 
     Bu açıklama ile kongre salonu karışırken, bu kez söz alan bir başka kadın da daha önce Telemark’ta yapılan bir genel kurul toplantısı esnasında o zamanlar 16 yaşında olan kızının yine partinin yönetiminde görevli biri tarafından tecavüze uğradığını belirtti. 
     
     Tecavüz, bu partinin töresi 
     Şimdiye kadar ırkçı parti içinde 7 kız ve 2 erkeğin tecavüze uğradığı iddia edildi. İleri Adım Partisi 1997 seçimlerinde oy oranını yüzde 6.3’ten 15.3’e çıkararak ülkenin ikinci büyük partisi konumuna erişmiş bulunuyor. Partinin 165 üyeli mecliste 25 sandalyesi var. 
     


 DÜNYA 










</TEXT>
</DOC>
