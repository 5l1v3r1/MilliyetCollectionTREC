<DOC>
<DOCNO> 40413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sondun02.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin kuzey sahilleri köpek balığı kaynıyor... 
</HEADLINE>
<TEXT>

     ABD'de son günlerde köpekbalığı saldırılarındaki artışla yaşanan panik, iki gün içinde ikinci ölümcül köpekbalığı vakasıyla daha da arttı. 
     Pazartesi gününün ABD'de İşçi Bayramı olması ve tatilin hafta sonuyla birleşmesi nedeniyle doğu sahillerini dolduran aileler, son olarak Kuzey Carolina eyaletinde köpekbalığının saldırısıyla bir kişinin hayatını kaybetmesi ve karısının da ağır yaralanmasıyla sarsıldı. 
     Pazar günü de, 10 yaşındaki David Peltier, Virginia kıyılarında bir plajda, bir metrelik suda köpekbalığı saldırısına uğrayarak ölmüştü. 
     Yetkililer, her iki saldırının da, sahilin biraz açığındaki, suyla çevrili kum tepeciklerinin yakınında meydana geldiğini, köpekbalıklarının, bu bölgelerin civarında dolaştığını belirterek halkı uyardılar. 
     Kuzey Carolina'daki son köpekbalığı saldırısında, yaralı kadın helikopterle Virginia'da bir hastaneye kaldırıldı. Yaraları yüzünden hemen ameliyata alınan kadının, yoğun bakımda bulunduğu belirtildi. Saldırının meydana geldiği kumsal ise kapatılmadı. 
     Temmuz ayında da 8 yaşındaki Jessie Arbogast'ın kolu, uğradığı köpekbalığı saldırısıyla kopmuş ve ameliyatla yerine dikilmişti. Arbogast, halen yoğun bakımdan çıkamadı. Arbogast'ın ardından, Wall Street yatırımcısı Krishna Thompson, Bahamalar'da uğradığı saldırı sonucu bir bacağını kaybetmişti. 
     Florida Üniversitesi'ne bağlı, Uluslararası Köpekbalığı Saldırıları Dosyası adlı kuruluş, yılda ortalama 8 kişinin öldüğü saldırılara karşılık, bu yıl dünyada sadece Brezilya'da bir ölümlü saldırının olduğunu açıkladı. Bu sayı, son iki gündeki iki ölümle 3'e yükseldi. 
     Dünyada bu yıl ölümle sonuçlanmayan köpekbalığı saldırısı sayısının 48 olduğu ve bu sayının 37'sinin ABD'de kaydedildiği belirtildi. ABD'deki 37 köpekbalığı saldırısının 28'i ise Florida eyaletinde oldu. 
     Geçen yıl bütün dünyada 84 köpekbalığı saldırısı olduğu, bu saldırıların 37'si Florida'da olmak üzere 53'ünün ABD'de kaydedildiği belirtildi. 
     
     







</TEXT>
</DOC>
