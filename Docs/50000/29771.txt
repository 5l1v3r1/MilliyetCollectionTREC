<DOC>
<DOCNO> 29771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/yazar/mujde.html </URL>
<DATE> 2001/07/01/ </DATE>
<TIME>  </TIME>
<AUTHOR> Gani MÜJDE  </AUTHOR>
<HEADLINE>
Kapkaç-City 
</HEADLINE>
<TEXT>

     Artık gazetelerde her gün çantasını kaptırmamak için yerlerde sürüklenen kadınların haberlerini okumak mümkün. Kapkaç çeteleri iyice işi azıttı artık. 
     İşi yarın öbür gün polisin belindeki tabancayı kapıp kaçırmaya kadar götürürlerse hiç şaşmam. 
     Bu yüzden kapkaççılara karşı özellikle hanımlara bazı tavsiyelerim olacak. 
     
     Çantanıza ağırlıklar koyun. 
     Büyük kaya parçaları bu iş için idealdir. 
     Bunu yüz kadın yapsa hırsızlar bir süre sonra bırakın çanta çalmayı, Migros poşeti bile taşımayacak kadar halsiz ve bıkkın olurlar. 
     
     
     Çantanızı çapraz asın. 
     Genel olarak en etkili yöntemdir çantayı çapraz asmak ama çapraz asılmış bir tüfekle caddelerde dolaşmanın daha etkili bir yöntem olduğunu düşünüyorum. 
     
     Çantanın içine fare kapanı koyun. 
     Fare kapanı da hırsızlara acı çektirmek için iyi bir yöntemdir. 
     Siz yanlışlıkla elinizi çantaya daldırmadığınız sürece de çok işe yarar. 
     
     Çantanızın içine aile büyüklerimiz diyerek bir albüm koyun. 
     Albümün içinde Mehmet Ali Ağca, Abdullah Öcalan, Sırp Kasabı Miloşeviç gibi önemli şahsiyetlerin ve mafya babalarının resimlerini koyun. Çantanız çalındıktan on dakika sonra geri getirilecektir, merak etmeyin. 
     
     Ana caddelerde değil yan yollarda yürüyün. 
     Tenha ve ıssız yollar çanta hırsızları tarafından pek tercih edilmezler. Bu yüzden gideceğiniz yerlere böyle ıssız yollardan, mezarlık patikalarından filan gidin. Gerçi bu yollarda da da tecavüze uğrama ihtimali vardır ama çanta çaldırmaktan daha tercih edilebilir bir durum olabilir bu. 
     
     Çantanın içine iç içe geçebilen yüzlerce çanta yerleştirin. 
     Bu sayede hırsızlara büyük bir zahmet verilecek, onlar iç içe geçmiş yüz tane çantayı açana kadar başka kadınlar rahat rahat sokaklarda yürüyecek. 
     
     Çantanızda dünyanın en değersiz parası olan Ruanda Frankı bulundurun. 
     Tomar tomar Ruanda franklarını önemli bir para sanarak hayatının sevincini yaşayacak olan hırsızın döviz büfesinden bir çiklet parası ile çıkmasını seyretmeyi kim istemez 
     Bu yöntem Avrupalı kadınlar tarafından Türk lirası ile uygulanacakmış, hem de çok yakında. 
     
     Çantanın içine 2 bin parçalık puzzle koyun ve puzzle’ın yanına "Dedemin bıraktığı miras haritası" diye not düşün. 
     Gerisini çantayı çalıp puzzle için altı ayını harcamak zorunda kalan çanta hırsızı düşünsün artık. 
     
WebCamTürk Telekom’dan sonra Devlet Opera Balesi’nde de akraba krizi... 
     Kemal Derviş "Türk Telekom’a profesyonel yönetici istiyorum. Bugüne dek her gelen ya partidaşını ya da akrabasını atamış" derken benzer bir kriz de Devlet Opera Balesi’nde patladı. 
     Demirel’in Isparta İslamköy’den yakını olan Vasıf Ruhi Demirel’in balet kadrosundan maaş aldığı ortaya çıktı. 
     Devlet Opera Balesi’ne Vasıf Rahi’nin kim tarafından kadroya alındığı ise araştırılıyor. 
     
Köprü geçişlerinde yeni tarife      Köprüye dün gece bir zam daha yapıldı. 
     Yeni zamdan sonra geçiş ücretleri şöyle 
     Normal Araç 
     Gidiş 3 trilyon-Gidiş dönüş 7 trilyon-İndirimli geçiş 6,5 trilyon. Bozuk para kabul edilmeyecek. Ödeyemeyenin aracına el konulacak. Belediye otobüsü 
     Toplu taşıma araçlarına zam yok. Yalnız yolcular geçiş ücreti olarak gişelere cep telefonlarını ve cüzdanlarını bırakacaklar. 
     Ambulans 
     Eskiden ücretsiz olan ambulans geçişleri de ücretlendirildi. Yeni tarifeye göre ambulanslardan 20 milyar dolar Türkiye’nin bütçe açığı miktarı kadar geçiş ücreti alınacak. Ödeyemeyen ambulansın içinde hasta olup olmadığına bakılmaksızın aküsü sökülecek. 
     Yaya 
     Köprüyü intihar için kullananlar da yeni zamdan nasibini aldı. Artık intihar etmek isteyenler saatini ve pantolonunu bırakmak zorunda. 
     İyi yolculuklar... 
     
     







Yaşşaaa Paşa 


CHP'nin sorunu 


Kokulu işkence 


Kışkırtıcı olmanın dayanılmaz hafifliği... 


Sağlık gurusu 


Güzel ölüler 


Hedef şahdamarımız 


Kıyıdaki köşedeki kitaplarınızı... 


Kapkaç-City 


Kıssadan hisse 


Şimdi CHP zamanı 


Gümrükler kevgir olmasın da ne olsun 


Derviş’i kaçırmadan olayı net göremeyiz 


Telekom güveni yok etti 


Nil'de turizm gemisi 


</TEXT>
</DOC>
