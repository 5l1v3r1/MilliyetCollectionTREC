<DOC>
<DOCNO> 41351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/spor/aspo.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüya gibi 
</HEADLINE>
<TEXT>

Avrupa Şampiyonası boyunca nefeslerimizi tuttuk. Dev Adamlar’ın peşinden koştuk. Yugoslavya ile finalde boğuştuk. Sonunda gönüllerin şampiyonu olduk 
     FUAT ERCAN 

     Rüya gibiydi her şey... Başladığı ilk günden bittiği düne kadar... 
     "12 Dev Adam" ile çıktık yola... "70 milyon dev adam" ile selam verdik Avrupa’ya... 
     "Her zaman yanındayız..." Sevgilerin en güzelini onlara verdik... 
     "Yalnız bırakmayacağız" diye haykırdık. Tribünden coşku aşıladık... 
     "Kalpler senle bir kez daha..." diye yeri göğü inlettik, yüreğimizi ellerine teslim ettik. 
     "Şampiyon olacağız"... dedik, eşiğine kadar da geldik. 
     Slovenya, İspanya, Hırvatistan derken, Almanlar’a da "kibarca" kapıyı göstermiş, "evimizde finali biz oynarız" demiştik. Oynadık da... 
     Yine "ebruli" tribünlerdeki binlerle, "tek yürek" olduk dün... 
     Göz kamaştıran, muhteşem bir başlangıç yaptık maça. Rakibin seyredip, "devler"in şov yaptığı ilk periyot, 22 - 15 lehimize sonuçlandı. 
     İkinci çeyrekteki top kayıpları yüzünden, bu üstünlüğümüzü Yugoslavya’ya kaptırdık, ancak devrede yine de skoru 41 - 38 lehimize tamamladık. 
     Üçüncü çeyrekte Yugoslavlar, şampiyonluğu bırakmaya hiç de niyetli olmadıklarını gösterircesine maça ağırlıklarını koymaya başladı. Bodiroga ve Stojakoviç’in sayıları bu bölümün 58 - 57 rakip lehine sonuçlanmasını sağladı. 
     Güç olarak "belalı" bir rakiple mücadele etmeye çalışan "devler" karşısına hesapta olmayan "daha belalı" bir de hakem çıkınca, maçın da kaderi şekillenmeye başladı. 
     Takımımızı önce uydurma hücum faullerle frenleyen İspanyol hakem, yıldızlarımızı da ters düdüklerle susturunca moraller bozuldu. Dördüncü periyodun ilk dakikalarında sayı bulamayıp, sürekli sayı yiyen millilerimiz, bu bölümde peş peşe hücumlardan da boş döndü, kupa rüyamız bölündü. 
     Skorboard 78 - 69’luk mağlubiyeti gösterse de salondaki binler ve TV başındaki milyonlar şüphesiz aynı cümleyi söyledi "Galiptir artık bu yolda mağlup". 
     
En değerlisi Stojakovic      AVRUPA Şampiyonası’nın en değerli oyuncusu MVP Yugoslav Predrag Stojakovic seçildi. Turnuvanın sayı kralı Alman Dirk Nowitzki olurken, ribaund krallığını da İspanya’dan Pau Gasol elde etti. Asist krallığında ise Letonya’dan R.Miglinieks zirveye çıktı. 
     

</TEXT>
</DOC>
