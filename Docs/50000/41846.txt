<DOC>
<DOCNO> 41846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/ekonomi/eko02.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes soğukkanlılığını korudu 
</HEADLINE>
<TEXT>

ABD’deki terörist saldırılar sonrası dünyanın aksine 1.5 milyon liraya kadar yükselen dolar, dün düşüşe geçti ve günü 1 milyon 455 bin liradan kapattı 
     EKONOMİ SERVİSİ 

     ABD’deki saldırıların ardından tüm dünyada değer yitirirken, Türkiye’de 1.5 milyon liranın üzerinde kotasyonlar verilen dolar dün geç de olsa düşüş yönünde hareket etti. Sabah açılışta bankalararası döviz piyasasında ilk işlemler 1 milyon 485 bin - 1 milyon 495 bin liradan geçerken ilerleyen saatlerde düşüş yaşandı. 
     Piyasalar, güne Merkez Bankası Başkanı Süreyya Serdengeçti’nin, isteyene TL likiditesi sağlanacağı, dövizde spekülasyona izin verilmeyeceği ve 20 milyon dolarlık döviz satış ihalesinin iptal edildiği açıklamasıyla iyimser başladı. 
     
     Dolar hız kesti 
     Öğlen saatlerinde 20 bin lira kadar gerileyen dolar fiyatları akşam 1 milyon 448 bin liraya kadar indi. Bankacılar, dış dünyada doların değer yitirmesinin de satışlarda etkili olduğunu belirtti. Serbest piyasada önceki gün 1 milyon 460 bin liradan kapanan dolar, gün sonunda 5 bin lira düşerek 1 milyon 455 bin liraya indi. Cumhuriyet altının fiyatı ise 4 bin lira artarak 92 bin liraraya çıktı. 
     Merkez Bankası’nın açık olduğunu ilan ettiği tek piyasa olan repo piyasasında ise yüzde 59.2 ortalamadan 2 trilyon liralık işlem gerçekleşti. Bankalar, Merkez’in piyasaya yeterli likidite sağlamasının olası paniği önlediğini bu nedenle piyasalarda aşırı bir tepki yaşanmadığını dile getirdi. 
     Uluslararası piyasalarda yaşanan şoktan sonra bir gün süre ile kapatılan İMKB ve İstanbul Altın Borsası da bugün yeniden işlemlere açıldı. 
     
     Akaryakıt sıkıntısı olmaz’ 
     Tüpraş Yönetim Kurulu Başkanı ve Genel Müdürü Hüsamettin Danış "Türkiye’de petrol ürünleri sıkıntısı yaşanması söz konusu değil" dedi. 
     Rafinerilerin normal kapasitelerinde çalışmalarını sürdürdüğünü vurgulayan Danış, "Gerek hampetrol stoklarımız gerekse LPG, benzin, motorin, jet yakıtı ve askeri ürün stoklarımız yeterince mevcuttur" dedi. 
     



 EKONOMİ 

















</TEXT>
</DOC>
