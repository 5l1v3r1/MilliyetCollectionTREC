<DOC>
<DOCNO> 13685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sontur26.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Emniyet Müdürü "Türkiye'de 1500 kaçak BMW ve Mercedes var" 
</HEADLINE>
<TEXT>

     Ankara Emniyet Müdürü Kemal İskender, kaçak mercedes ve BMW'lere yönelik operasyonun sürdüğünü belirterek, Türkiye'de bu tür 1500 aracın bulunduğunu söyledi. 
     Ankara Emniyet Müdürü Kemal İskender, Çankaya Rotary Kulüp'ün Sheraton Otel'de düzenlediği toplantıya konuşmacı olarak katıldı. 
     Ankara Emniyet Müdürlüğü ve polisin çalışmaları hakkında bilgi veren Kemal İskender, Başkent halkına 14 bin 500 personel, 46 karakol ve 35 ihtisas şubesi ile hizmet verdiklerini anlattı. Karakolların devriyelerle önleyici hizmet verdiğini belirten İskender, ''Ancak aldığımız tüm tedbirlere rağmen bazen olaylar meydana geliyor. Bu olayları delilden sanığa giderek faillerini belirliyoruz. Bunda da bizim olay yeri inceleme birimlerimizin büyük katkıları oluyor. Bazen 3-5 saat olay yerlerinde delil arıyorlar'' diye konuştu. 
     Ankara'nın olaylar açısından 2000 yılının, son 20 yılın en az faili meçhulünün yaşandığı dönem olduğuna dikkati çeken İskender, ''bu çıtanın daha da yükseltileceğini'' bildirdi. 
     Terör olaylarına karşı yapılan çalışmaları da anlatan Ankara Emniyet Müdürü İskender, son yıllarda artan organize suç gruplarıyla ilgili de şu bilgileri verdi 
     ''Organize suç gruplarıyla ilgili dosya bal peteğine benzer. Nasıl arılar bıkmadan usanmadan sabırla bal üretirlerse bu arkadaşlarımız da bu grupları takip ederek o dosyanın içini doldururlar. Dosyanın içi dolduğunda yani bu grupların gerçekleştirdikleri usulsüzlük ve gayri meşru konular delillendirildikten sonra iş operasyona dönüşür. Şu anda bizim Ankara'da takip ettiğimiz 70 organize grup var. Arkadaşlarımız bunlar ne yer ne içerler, nerelerde gezerler hep takip ederler.'' 
     Ankara Emniyet Müdürü Kemal İskender, hırsızlık olayları ve cezaevleriyle ilgili de bilgi verdi. Ankara'da günde ortalama 20-25 hırsızlık olayı meydana geldiğini anlatan İskender, bu olaylarla ilgili her gün adliyeye 5-6 kişinin çıkarıldığını söyledi. 
     İskender, hırsızlık olaylarındaki artış yüzünden Ulucanlar Cezaevi'nin 850 olan kapasitesinin aşıldığını ve cezaevinde şu anda 920 kişinin bulunduğunu söyledi. 
     Konuşmasının ardından dinleyicilerin sorularını da yanıtlayan İskender, bir dinleyicinin kaçak mercedes ve BMW'lerle ilgili sorusu üzerine, Ankara Kaçakçılık ve Organize Suçlar Şube Müdürlüğü'nün düzenlediği son operasyonla ilgili bilgi verdi. Operasyon kapsamında şu ana kadar 11 otomobile el koyduklarını belirten İskender, Türkiye genelinde 1500 kaçak mercedes ve BMW'nin bulunduğunu söyledi. 
     Bir dinleyicinin, polis intiharlarındaki artışa dikkat çekmesi üzerine de İskender, geçen yıl Ankara'da 5 görevlinin intihar ettiğini belirtti. Kemal İskender, ''Personelimizin sorunlarını birebir her hafta dinliyorum. Sağlık, ekonomik, sosyal her konuda çözüm arıyoruz. Bunda başarılı da oluyoruz. Çevik kuvvet niçin Ankara'da yürümedi diyorlar, çünkü yakın markaj uyguluyoruz'' dedi. 




</TEXT>
</DOC>
