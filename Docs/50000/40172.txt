<DOC>
<DOCNO> 40172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sontur12.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül "Bayındırlık Bakanı da ayrılmak zorunda kalacak" 
</HEADLINE>
<TEXT>

     Ak Parti Genel Başkan Yardımcısı Abdullah Gül, hükümetin, ''ülkeyi bir an önce seçime götürecek hazırlıkları yapmasını'' istedi. 
     Abdullah Gül, Turan Güneş Bulvarı'ndaki çalışma ofisinde düzenlediği basın toplantısında hükümeti eleştirdi. 
     Gül, daha sonra gazetecilerin sorularını yanıtladı. Bir gazetecinin, ''Dışarıdaki teşkilatlar kimler '' sorusuna Gül, ''IMF, Dünya Bankası, Türkiye'ye ekonomik destek veren ülkeler'' cevabını verdi. 
     Beyaz Enerji Operasyonu sırasında bir bakanın istifa ettiği hatırlatılarak ''Vurgun Operasyonu'' konusundaki değerlendirmesinin sorulması üzerine de Gül, iş çevrelerinde bu yolsuzlukların çok daha önceden konuşulduğunu söyledi. Gül, ''Koalisyon adabını zedelemeyelim diye diye bu hükümet hırsızlıkların, yolsuzlukların bekçiliğini yapmıştır. Bu yolsuzluklar, hırsızlıklar saklanamaz hale gelmiştir. Sizin de söylediğiniz gibi bir bakan ayrılmak zorunda kalmıştır. Görünen odur ki, Bayındırlık Bakanı da ayrılmak zorunda kalacaktır'' diye konuştu. 
     ''Türk Lirası'na İtibar Kampanyası hakkındaki değerlendirmeniz nedir '' sorusuna ise Gül, sivil toplum kuruluşlarının bu gayretine saygı duyduklarını ve desteklediklerini ancak, ekonomiyi güçlendirecek tedbirler alınmadıkça Türk Lirası'nın güçlendirilemeyeceği yanıtını verdi. Gül, ''İşadamı Üzeyir Garih cinayetinin üzerinden 1 hafta geçti. Ancak henüz cinayet aydınlatılamadı. Bu konuda ne düşünüyorsunuz '' sorusu üzerine Türkiye'nin korkunç bir cinayetle karşı karşıya kaldığını söyledi. Garih'in cenazesine büyük katılım olduğunu da belirten Gül, ''Aynı Osmanlı döneminde yaşanan bir manzaranın ortaya çıktığını'' kaydetti. 
     Gül, ''Katilin ortaya çıkartılamamasının Türkiye için büyük bir zaaf olduğunu ancak, cinayetle birlikte acı bir gerçeğin de ortaya çıktığını'' söyledi. Bu suça karışan, karıştığı iddia edilen herkesin fakir insanlar ya da sahipsiz kimseler olduğuna işaret eden Gül, ''Bu cinayet 'öteki Türkiye'nin sorunlarının ne kadar derin olduğunu ortaya çıkardı. Türkiye birçok yönlerden bu cinayetten ders almak zorundadır'' diye konuştu. Gül, bu cinayetin en kısa sürede aydınlatılmasını ümit ettiklerini de sözlerine ekledi. 
     Türkiye'deki ekonomik krizin Cumhuriyet tarihinde yaşanan ikinci büyük kriz olduğunu kaydeden Gül, ilk krizin İkinci Dünya Savaşı döneminde, Türkiye'nin yokluk ve fakirlik yıllarında yaşandığını anlattı. 
     Türkiye'nin savaş yılları hariç tutulduğunda, Cumhuriyet tarihinin en büyük ekonomik küçülmesini yaşadığının ortaya çıktığını kaydeden Gül, ''2001 yılının ikinci çeyreğinde, yani son üç ayda tarım yüzde 5, sanayi yüzde 8.5, inşaat yüzde 10, ticaret yüzde 11 küçülürken devlet hizmetleri ancak yüzde 3.5 küçülmüştür'' dedi. 
     Ekonominin bu boyutta küçülmesinin milyonlarca vatandaşın işsiz kalması, Türkiye'den büyük miktarda sermaye kaçışı ve ekonominin dibe doğru hızla gittiğinin göstergesi olduğunu savunan Gül, 1990-1999 yılları arasında, Gayri Safi Milli Hasıla'nın GSMH Polonya'da, İrlanda'da, Çin'de Yunanistan'da hatta Arjantin'de bile arttığını söyledi. Türkiye'de ise aynı dönemde GSMH'nın ancak yüzde 8 arttığını, 2001 yılı rakamları eklendiğinde ise aslında azaldığını iddia eden Gül, ''Türkiye'nin Bülent Ecevit, Devlet Bahçeli ve Mesut Yılmaz yönetimindeki koalisyon hükümetinin son 3 yılında bir adım ileri, iki adım geri gittiğini'' savundu. 
     ''Hükümete hiçbir güven kalmadığını, Türkiye'nin başbakan ve koalisyon arkadaşlarının elinde küçülmeye ve fakirleşmeye mahkum edildiğini'' ileri süren Gül, şöyle konuştu 
     ''Sürekli bir kriz içinde olan bu ülkenin çok etkin bir kriz yönetimine ihtiyacı vardır. Hükümet, bu halka daha çok acı ve fakirlik çektirmemek için ülkeyi bir an önce seçime götürecek hazırlıkları yapmalıdır. Yoksa, bu kriz böyle devam ederse Türkiye sosyal patlamalarla karşı karşıya kalabilir. Bu da Türk demokrasisinin karşı karşıya kaldığı en büyük tehdittir. Eğer, hükümet bugün bunu yapmazsa kendisine destek veriyor görünen dışarıdaki teşkilatlar da ümitlerini kesecekleri için hükümeti seçime zorlayacaklardır.'' 
     






</TEXT>
</DOC>
