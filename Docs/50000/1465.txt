<DOC>
<DOCNO> 1465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/yasam/ayas.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite için ölümü göze aldı 
</HEADLINE>
<TEXT>

İyi bir üniversiteye girebilmek için normal liseye geçmeye çalışan Teknik Lise öğrencisi, mevzuata takılınca intihara kalkıştı... 
     HALUK ATALAY İstanbul 

     Anadolu Teknik Lisesi İnşaat Bölümü birinci sınıf öğrencisi 16 yaşındaki P.S., klasik liseye geçmek istiyordu. Meslek liselerinden klasik liselere geçiş hakkının iptal edilmesi nedeniyle bunalıma giren P.S., üniversitede de istediği bölümü seçemeyeceğini öğrenince büyük bir şok yaşadı. 
     Hazırlık sınıfını başarıyla bitiren genç kız, bir süre önce Minoset’ adlı ilaçtan 35 adet içerek intihara kalkıştı. Ve annesi Deniz Salcı tarafından hastaneye kaldırılan P.S. son anda kurtarıldı. 
     
     Dava Danıştay’da 
     Kızının genel liselere geçişini sağlayabilmek için mahkemeye başvuran Salcı, yürütmenin durdurulması talebiyle Danıştay’a başvurdu. Dava sürerken, okulunu değiştirebileceği inancını kaybeden P.S. bu kez sınıfta 10 adet Alfasilin’ içti. Derste bilincini kaybeden P.S., öğretmenlerince derhal hastaneye kaldırıldı ve midesi yıkanarak hayata döndürüldü. 
     P.S.’nin annesi Deniz Salcı kızının durumu karşısında şaşkın. Bakın neler diyor Deniz hanım "Çıkartılan bu genelgeyle ortaya bir fırsat eşitsizliği’ çıkıyor. Hazırlık sınıfında başarısız olan klasik liseye geçebilirken, kızım başarılı olduğu halde okul değiştiremiyor. Yetkililere sesleniyorum, Anayasa’ya aykırı bu durum derhal kaldırılmalı." 
     


 YAŞAM 























</TEXT>
</DOC>
