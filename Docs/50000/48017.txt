<DOC>
<DOCNO> 48017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/yazar/cemal.html </URL>
<DATE> 2001/10/21/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
AB'de terör örgütü kavgası 
</HEADLINE>
<TEXT>

     BRÜKSEL 

     Avrupa Birliği'nde terör nedir, terör örgütü neye denir tartışması var. Tariflerde anlaşamıyorlar. Liste oluşturamıyorlar. Hatta bazı ülkeler birbirlerini yemeye başladılar bu konuda. 
     En çok Belçika eleştiriliyor. 
     İngiltere, IRA yüzünden kızıyor. 
     İspanya ETA nedeniyle. 
     Fransa da GİA dolayısıyla. 
     Çünkü Belçika hükümeti, bunları terör örgütü saymıyor. İspanya'nın, İngiltere'nin iadesini istediği bazı teröristleri yakalayıp bu ülkelere göndermeye yanaşmıyor. 
     Daha geçenlerde İngiliz Başbakanı Blair'le Belçika Başbakanı Verhofstadt'ın telefonda yaptıkları kavga AB kulislerine konuşuluyor. 
     Belçika'nın terörle mücadele açısından sabıkalı bir ülke olduğu artık basına da yansımaya başladı. 
     Wall Street Journal gazetesinin iki gün önceki başyazısında vardı. Belçika'nın terörle mücadelede ayak sürüdüğü, NATO ve AB kurumlarını barındıran Belçika'nın terör konusunda artık risk haline gelmeye başladığı eleştiriliyordu. 
     Daily Telegraph ise aşırı İslamcı örgütlerin, özellikle Usame bin Ladin'in El Kaide'siyle bağlantılı olan Cezayir Silahlı İslamcı Grubu GİA'nın Avrupa'daki en önemli üssünün Belçika olduğunu yazıyordu. 
     Şöyleydi İngiliz gazetesinin başlığı 
     "Belçika, FBI'nın terörist soruşturmasını engelliyor." 
     Bir Fehriye Erdal olayını Türkiye'ye yaşatan Belçika hükümeti yıllardır PKK'yı da, TKP - ML'yi de, DHKP - C'yi de terör örgütü saymıyor. Brüksel'de daha geçen hafta savaş karşıtı bir yürüyüşe katılan DHKP - C militanları, "Silahlarımız susmayacak " diye slogan atmışlar. 
     Belçika, terör örgütlerine "Benim kamu düzenimi bozmadığın sürece sana dokunmam ne dersen de fikir özgürlüğünden yararlanırsın " diyor. Yani bana dokunmayan yılan bin yaşasın zihniyeti... 
     PKK bugün için sadece üç AB ülkesinde, Almanya, İngiltere ve Fransa'da terör örgütü ilan edilmiş durumda. Ancak, Almanya başta olmak üzere bu ülkelerde de PKK'nın paravan kuruluşları ile mücadele bakımından fazla bir şey yapılmadığı biliniyor. 
     Şu da bir gerçek 
     11 Eylül AB için de bir dönüm noktası olmuş. Artık terörün kendi canlarını da acıtacağını gördükleri için harekete geçiyorlar. 
     Terör örgütlerinin parasal kaynaklarını kesmeye yönelik çalışmalar yoğunlaşıyor. ABD gibi AB'de de şimdi özgürlük - güvenlik denge ve tarifleri gündemde. Özgürlük alanlarında sınırların ister istemez yeniden çizileceği anlaşılıyor. 
     İngiltere'den bir örnek 
     Londra'da yaşayan zengince bir Pakistanlı ailenin oğlu. Geçen yaz aylarında Afganistan'a giderek askeri eğitim kampına katılmış. Silah kullanmayı, patlayıcı yapmayı öğrenmiş. 
     "Bunda garip olan nedir ki " diye konuşmuş İngiliz basınına, "Benim dinim Allah için, İslam için savaşmayı emreder Ben de Keşmir'i Hindistan'dan kurtarmak istiyorum" demiş... 
     İngiltere'de bu adama dokunulmuyor. Çünkü, kamu düzenini bozmadığı için düşünce özgürlüğü sınırları içinde kaldığı varsayılıyor. 
     Ama peki ya bu adamın, yarın yeraltına girip İngiltere'de ya da bir başka ülkede Allah adına savaşmaya başlamayacağını kim garanti ediyor Usame bin Ladin'in adamları da Almanya'da kanun ve nizama saygılı yaşamışlar, ancak gidip terör eylemlerini 11 Eylül günü Amerika'da koymadılar mı 
     Afganistan kamplarında silahlı eğitim alan Pakistanlı gencin de yarın Londra metrosunda 'Allah adına savaşıyorum ' diyerek zehirli gaz atmayacağı, ya da kokusu bile olmayan mikrop püskürtmeyeceği ne malum .. 
     Bu yüzden İngiltere de tedirgin 
     Nitekim, İngiliz parlamentosu terörle mücadele yasası hazırlıyor. Terör örgütleri için para toplamak, yasaklanmış örgütlere eleman sağlamak suç sayılacak. 
     Ayrıca ifade özgürlüğünün nerede bitmesi gerektiği, suç oluşturan eylemin nerede başlaması gerektiği konusu artık İngiltere'nin de gündemine girmiş durumda. Sınırların yakın gelecekte yeniden çizileceğine dair sinyaller var. 
     Brüksel'deki bir Türk diplomatı geçen gün şöyle diyordu 
     "Terör konusunda AB ülkeleri bugüne kadar başkalarının çektiği acıları bir türlü hissetmediler. Bu ıstırabı Amerika 11 Eylül'le iliklerine kadar hissetti. AB de şimdi hareketleniyor. Ama hala yetersiz. İnşallah akılların başa tam gelebilmesi için bir büyük musibet de Avrupa'da yaşanmaz." 
     İyi pazarlar 
     
     







İGDAŞ davası 


Bütçe ve siyaset 


AB'de terör örgütü kavgası 


Alışmamak - Alışmak 


Kabloda El Cezire niye yok 


Suna - İnan Kıraç'ın eğitim aşkı 


Parmaklıklar bedenlerde değil beynimizin içinde 


Kıssadan hisse... 


Yeni düşünce bandı 


VISA bizi seviyor 


Bir Türk seyyahın Paris serencamı 2001 


Krizle yaşamaya devam mı, tamam mı 


Ayşe Hanım Teyzem dert dinliyor 


</TEXT>
</DOC>
