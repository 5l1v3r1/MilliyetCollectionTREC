<DOC>
<DOCNO> 33744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/spor/spo15.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

     Şampiyonlara vefa günü 
     SPORDAN Sorumlu Devlet Bakanı Fikret Ünlü, bugüne kadar devletten hiç ödül almamış 33 Olimpiyat ve Dünya şampiyonu güreşciye 10 milyar 725 milyon 200’er bin lira vererek kendi deyimiyle "gecikmiş" bir vefa borcunu yerine getirdi. Başbakanlık binasında bakanlar kurulu salonunda yapılan törende hayatta olan şampiyonlar ile vefat edenlerin varislerine toplam 357 milyar lira verildi. 
     
     Kuralar çekiliyor 
     BASKETBOLDA 2001 - 2002 sezonu lig fikstürü kuraları, bugün Basketbol Federasyonu’nun Abdi İpekçi Salonu’nda çekilecek. Saat 11.00’de erkekler, 11.30’da ise bayanlar liginin fikstürünün belirleneceği kura çekimine kulüp temsilcileri de katılacak. Bu arada K.Konyaspor ligden çekildiğini açıkladı. 
     
     Özilhan’dan eleştiri 
     EFES Pilsen Kulübü Başkanı Tuncay Özilhan, Basketbol Federasyonu’nun, Hüseyin Beşok’un Maccabi Tel Aviv’e transferine olanak sağlayan bonservis mektubunu İsrail Federasyonu’na göndermesine tepki gösterdi. Özilhan, Hüseyin’in bedelsiz gidemeyeceğini, Naumoski’nin İsviçre’ye transferine karşı çıkan federasyonun aksi yönde hareket etmesine anlam veremediğini söyledi. 
     
     Fikstür belirlendi 
     İKİNCİ Lig B Kategorisi fikstür kuraları dün Ankara’da çekildi. 19 Ağustos’ta başlayacak ligde karşılaşmalarının ilk yarısı, 19 Aralık’ta sona erecek. Ligin ikinci devresi 19 - 20 Ocak’ta start alacak ve sezon 19 Mayıs’ta tamamlanacak. B Kategorisi’nde 5 grupta toplam 50 takım mücadele verecek. 
     



 SPOR 






















</TEXT>
</DOC>
