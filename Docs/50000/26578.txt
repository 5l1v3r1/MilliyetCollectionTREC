<DOC>
<DOCNO> 26578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/spor/ygok.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol ayak oyunu değildir 
</HEADLINE>
<TEXT>

     ATTİLA GÖKÇE 

     ADI üzerinde futbol, ayak oyunu... Ama bu ayak oyunu bir spor dalı olduğu için, ahlakla çelişmiyor... İçinde üçkağıt, tuzak ve entrika yok... Kurallar belli... 1863’ten beri değişmiyor... Futbol, karşılıklı saygıyı, anlayışı ve dayanışmayı gerektiren olimpizm felsefesinin de bir parçası... 
     Futbol, ülkemizin yüzünü ağartan bir spor dalı... Türk Tanıtma Vakfı’nın hangi etkinliklerle neler yaptığını, bütçesini nasıl harcadığını ve bize ne kazandırdığını bilemiyorum. Ama futbolun, Avrupa’nın dört bir yanına gönderdiğimiz oyuncu - antrenör elçileriyle, Galatasaray gibi kulüp takımı ve Milli Takım gibi bayrak on biriyle ülkemize puanların ötesinde onur kazandırdığı gerçek. Üstelik şu kriz ortamında birbirine çatık kaşla, hayata umutsuz bakan ulusumuz, yaşama sevincini sadece meşin top ve çevresinde bulabiliyor. Futbol, ülkemizde de gelişen sektör. Üretim yapan, katma değer oluşturan, toplam harcamanın milyar dolarları aştığı bir iş alanı. Günlük yaşamımızda ekonominin bir tür atar damarı. 
     Şimdi ürettiği bunca değer, yarattığı onca sevinç ve gururun bedelini bir yasa ile fena halde ödetiyorlar futbola... Spor Konseyi ve Spor Genel Müdürlüğü’nün kuruluşuyla ilgili yasa tasarısı derin devletin koridorlarından çıkıp, parlamento kulislerine geldi. Komisyonlarda ölçüldü, biçildi, şekline ve kitabına uyduruldu ve genel kurula sunulma aşaması kazandı. Bu tasarı yasalaşırsa futbol özerkliğini kaybedebilir. Yüce Meclis’in özel yasa ile futbola kazandırdığı özerklik YÖK Başkanı ve çeşitli bakanlıkların ilgisiz müsteşarları tarafından halkımıza ve toplumumuza lüks görülerek konsey eliyle iptal edilebilir. Dahası bu yasaya göre kulüpler, bırakın vergi kolaylıklarını, konseye tüm gelirlerinin yüzde on beşini ödemek zorunda. 
     Ne bitmez kompleks, ne sonsuz kin .. Futbol, Dünya klasmanında Türkiye’yi yukarılara taşıyor. Devlete de 100 milyon dolara yakın vergi geliri kazandırıyor ya... Bürokrasi fena halde rahatsız oluyor. Çünkü bu olumlu sivil örnek ceberrut Devlet’in elindeki son kozları da alıp götürebilir. Öteki federasyonlar da özerkleşme krizine tutulabilirler. Siyaset en önemli oyuncağından olur. O halde, vur futbolun beline .. 
     Şaka değil, durum çok ciddi dostlar... Bu, sıkıntı yaratan çağdışı tasarı için iki kez alt komisyon değişmiş... Bu işler Dünya’yı tersine döndürmekle çözülmez. Kaldı ki çağı tersine döndürmek de kimsenin beceremediği bir iştir. 
     Yüce Parlamento, bürokrasinin tuzağına düşmemelidir. Futbol ayakla oynanır, ama asla ayak oyunu değildir .. 
     



 SPOR 

























</TEXT>
</DOC>
