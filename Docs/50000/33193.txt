<DOC>
<DOCNO> 33193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/yazar/cemal.html </URL>
<DATE> 2001/07/21/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Siyasette Tayyip Erdoğan rüzgarı... 
</HEADLINE>
<TEXT>

     Anayasa Mahkemesi'nin sürpriz kararıyla Recep Tayyip Erdoğan'a siyaset yolunun açılması, ülkemizde siyasal normalleşme ve demokratikleşme bakımından isabetli bir adım oldu. 
     Ömür boyu siyaset yasağı bir demokrasi ayıbı idi. Anayasa Mahkemesi'nin bu ayıba son vermesi olumlu bir gelişmedir. 
     Ancak, bu ayıbın kaynağı henüz ortadan kalkmış değil. Çünkü Türk Ceza Yasası'nın 312. maddesi hala yerli yerinde duruyor. Yani Damokles'in kılıcı gibi demokrasinin tepesinde sallanmaya devam ediyor bu yasakçı madde. 
     Eğer ifade özgürlüğünün sınırlarını demokrasinin ruhuna yakışır biçimde genişletmek istiyorsak, 312. maddeyi bir an önce değiştirmek zorundayız. 
     Bu değişikliği de içeren demokratikleşme adımlarını atmak, Türkiye'nin Avrupa Birliği yolculuğunu hızlandırması demektir. Ecevit hükümeti bakalım 'Kopenhag kriterleri'ni de imzalayarak zaten üstlendiği bu demokrasi görevini ne zaman yerine getirecek .. 
     Kimsenin kuşkusu olmasın. 
     Şimdi siyaset sahnemizde yeni bir sayfa açılıyor. Recep Tayyip Erdoğan'ın lider olarak baş oyuncular arasına katılmasıyla birlikte Türkiye politikasında taşlar yerinden oynayacak. 
     Hem parlamentoda hem bütün ülkede yeni bir rüzgar esmesi bekleniyor. Bu rüzgardan en başta Erbakan Hoca'nın gelenekçi hareketi etkilenecek. Gücünden kaybedeceği, giderek ufalacağı söylenebilir Gelenekçiler'in... 
     TBMM'nin çatısı altındaysa, milletvekili sayısı bugünden 53 - 54'ü bulan, grubunu zamanla daha da büyütebilecek olan Tayyip Erdoğan liderliğinde yeni bir parti doğuyor. 
     Tayyip Erdoğan'ın yasağı kalkmasaydı, bir emanetçi genel başkanla yola çıkılsaydı, milletvekili sayısındaki artış bir yerde dururdu. Ama şimdi Tayyip'in bizzat direksiyona oturuyor olması, Meclis Grubu'nu daha da büyütebilir. Hatta kimilerine göre ana muhalefet partisi konumuna bile yükselebilir. 
     Bunun ilk işaretleri, Anayasa Mahkemesi kararının açıklandığı gün fark edilmeye başladı. "Tayyip Erdoğan bundan sonraki seçimde bizi yine TBMM'ye taşıyabilir" diye düşünen milletvekillerinin yeni oluşumu yakın takibe aldıkları dikkati çekiyor. 
     Parlamentodaki iktidar - muhalefet dengeleri bu yeni oluşumdan ister istemez etkilenecek. Bu sayede belki Ecevit hükümetinin manevra alanı bile bazı konularda genişleyebilir. 
     Tayyip Erdoğan rüzgarı yalnız Erbakan Hoca'nın korkulu rüyası değil tabii ki. ANAP, MHP, DYP kurmayları da yeni oluşumu bir süredir tedirgin gözlerle izliyorlar. Çünkü parti ve seçmen tabanlarından aldıkları duyumlarla kamuoyu araştırmaları yeni bir faktöre işaret ediyor 
     Siyasette Tayyip dalgası... 
     Tayyip Erdoğan hareketi, merkez sağın bu partilerini siyaseten kuşatmayı amaçlıyor. "Siz eskisiniz, biz yeniyi temsil ediyoruz " diyerek etkili olacağını umuyor. 
     Recep Tayyip Erdoğan kendisiyle yaptığımız bir konuşmada şöyle demişti 
     "Siyaset tıkanmış durumda. Partiler politika üretmiyor. Lider sultası altındaki bütün partiler dökülüyor. Araştırmalarda hepsi yüzde 10 sınırındalar. Kararsız seçmenlerin oranı yüzde 40'larda... Halkta yaygınlaşan bir görüş var. Mevcut partilerden bir iş çıkmaz diyenler gitgide çoğalıyor." 
     Bu değerlendirmelerde gerçek payı var. 
     Yine aynı soru 
     Tayyip Erdoğan ne yapabilir 
     Yarın da bu konuya devam... 
     
     







'Birleştirici' parti 


Top Çankaya'da 


Tayyip Erdoğan'ın liderliği 


Siyasette Tayyip Erdoğan rüzgarı... 


Tayyip ve milletvekilliği 


Misyoner dervişler 


Dolarlı eğitimin iflası 


Onlar da küresel.. 


Hayırlı olsun... 


Ört ki, ölem 


Küresel ısınma alarmı 


Hükümette Rus ruleti 


Afta eşitlik sağlandı mı 


Çaresizliğin fantezileri 


Turist geliyor döviz gelmiyor 


</TEXT>
</DOC>
