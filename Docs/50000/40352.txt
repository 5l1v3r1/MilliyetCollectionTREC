<DOC>
<DOCNO> 40352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/guncel/gun08.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkeğe ceza fuhşu önler mi 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU 

     Uluslararası Kadın Hukukçular Federasyonu Genişletilmiş Konsey Toplantısı’nın gündem maddelerinden biri de, "kadın ve genç kız ticareti" idi. Yunanlı katılımcıların, "fuhuşu önlemek için, kadınlarla birlikte olan erkeklere de ceza verilmesi" önerisi tartışmaya açıldı. ABD’nin bazı eyaletlerindeki bu uygulama, bizde de geçerli olabilir mi Böyle bir madde, fuhuşu önlemede yeterli olabilir mi Konuyla ilgili görüşler şöyle. 
     
     Prof. Dr. Aysel Çelikel 
Ceza yerine, muayene      18 yaşından büyük kadınlarla birlikte olanlar için ceza, yeni bir kargaşayı getirir. Fuhuş esasen suç değildir. Ancak nasıl fuhuşa katılan kadınlar sağlık muayenesinden geçiyorsa, erkeklerin de muayeneye gönderilerek gerekli testlerden geçirilmeleri gerekir. Erkekler de böyle bir muayeneyi istemeyecekleri için fuhuşun önlenmesine dolaylı bir etki yaratır. 
     
     Prof. Dr. Türkan Saylan 
Alıcısı olduğu için satıcısı da var      Çocuk ve kadın ticareti, adı üstünde, alıcısı olduğu için satıcısı bulunan bir olgudur. Talep olduğu için arz vardır. Bu olayda, ezilen, insanlık dışı muamele gören, bedeni ve ruhuyla sömürülen, dövülen, hatta öldürülen, kötü alışkanlıklara, yasa dışı işlere sürüklenen kadın, üstelik bir de ceza görmektedir, oysa o yalnızca kurbandır. Bu ticaretin zengin alıcısı ortadan kalkarsa, cinsel ilişki alınıp satılan bir meta değil, insanların sevgilileri ve eşleriyle gerçekleştirdikleri bir birlikteliğe dönüşemez mi Barışla silah ticaretinin, eğitimle sigaranın önlendiği gibi, kadın ticareti de yok olabilir. Cezalar kuşkusuz engelleyeci olabilir, ancak uzmanlar da zengin ve kültürlü insanların hala Tayland batakhanelerinde çocuk fahişe aramalarının gerekçelerini bulmalı. 
     
     Canan Arın Avukat 
Asıl erkeği cezalandırmalı      Fuhuşu, bir meslek olarak seçerek yapanlar var, bir de ekonomik koşullar çerçevesinde zorlananlar var. Ayrıca kadın bedenini kullanarak, bundan gelir sağlayan erkekler var. Eğer fuhuşu önlemek istiyorsak, öncelikle talebi ortadan kaldırmak gerekir. Çünkü arz, talep sonucu ortaya çıkmaktadır. Oysa fuhuştan cezalandırılan sadece kadınlar. Asıl erkekleri cezalandırmak gerekiyor. Bu işe para veren ve kadın bedenini meta olarak kullanan erkeklerin cezalandırılması gerekir. Böyle bir uygulamanın büyük ölçüde fuhuşun kalkmasında yardımcı olacağı kanaatindeyim. İsveç, iki yıl önce ceza kanununda bir değişiklik yaparak, para karşılığı kadınlarla birlikte olan erkeklere de ceza verilmesini sağladı. 
     
     Ayşen Önen Uluslarası Kadın Hukukçular Federasyonu 
Etkenler kaldırılsın      18 yaşından küçük kızlarla birlikte olan erkeklerin cezalandırılması görüşündeyim. Ama daha üst yaştakiler için aynı şeyi düşünmüyorum. Burada önemli olan, o kişilerin çalışmasını önlemek için ekonomik koşullarının düzeltilmesidir. Bunu çözmeden ceza bile verseniz, fuhuş yine sürer. 
     
     Ela Anıl Kadının İnsan Hakları Projesi Sorumlusu 
Fuhuş yeraltına iner      Tek başına böyle bir yasa, fuhuşu engelleyemez. Çünkü seks işçilerine olanaklar sağlamadan, çıkarılacak böyle bir yasa, seks işçiliğini gayrımeşrulaştırma sonucunu doğurur. Fuhuş bitmez, yeraltına iner. Üstelik seks işçilerinin haklarını kullanabilmeleri, sağlık sorunlarına çözüm aramaları zorlaşır. Bütünsel çalışma gerekir. 
     
     Doç. Dr. Güliz Özgen Psikiyatrist 
Ceza ile fuhuş önlenemez      Fuhuş olayında, alma verme ilişkisi var. Bu alışveriş tamamen maddi bir alışveriş. Kadın bir nevi kadınlığını kullanmış oluyor. Böyle bir yasa ortaya çıksa, önce fuhuştan para kazanan kadınlar kıyameti koparacaktır. Fahişelik yüzyıllardan beri var. Üstelik bir dönem fahişelik kutsal bile sayılmış. Kadınlar sırf bu iş için eğitilmiş, diğer kadınların üstünde bile tutulmuş. Oysa bugün ahlaki olarak aşağıda görülen bir şey. Ben fuhuş yapan kadınların ahlaksız olduğunu da düşünmüyorum. Erkeğe ceza veren yasanın, dünyanın en eski mesleğini ortadan kaldırabileceğine inanmıyorum. 
     



 GÜNCEL 


















</TEXT>
</DOC>
