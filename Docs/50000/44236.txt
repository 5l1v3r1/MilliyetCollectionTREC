<DOC>
<DOCNO> 44236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/soneko03.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Reel sektörün bu kışı çıkarması çok zor" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, bölgelerdeki incelemelerinde ekonomik krizin had safhaya ulaştığı izlenimini edindiğini belirterek, reel sektörün bu kışı çıkarmasının çok güç olduğunu söyledi. 
     TOBB Ticaret Odaları Konseyi'nin toplantısına katılmak üzere Bandırmaya gelen Hisarcıklıoğlu, gazetecilerin sorularını yanıtladı. 
     Reel sektörün ekonomideki daralmayla birlikte zor bir sürece girdiğini anlatan Hisarcıklıoğlu, hükümetin öncelikle üretime dönük önlemler alması gerektiğini kaydetti. 
     Odalar Birliği olarak yaptıkları araştırmalarda, Türkiye'nin son 10 yıldaki kaynak israfının toplam 195 milyar doları bulduğunu ifade 
     eden Hisarcıklıoğlu, şöyle konuştu 
     ''Bu yılda 19.5 milyar dolar yapar, bunlar katlanarak geldi. Bugün de deniz bitti, gemi karaya oturdu. Artık ülkenin potansiyelini büyütmemiz lazım. Üretimimiz krizin ardından 200 milyar dolardan 160 milyar dolar düzeyine geriledi. Eğer, üretim hedefi 300 milyar dolar olarak belirlenmez ve buna dönük gerekli önlemler alınmazsa, ne krizden çıkmak, ne vergi alabilmek, ne de gelir artırabilmek mümkün. 
     Tek çare üretimdir. Bu konuda toplumun tüm kesimleri de aynı fikri paylaşıyor.'' Hisarcıklıoğlu, üretim yapabilmek için reel sektöre gerekli desteğin verilmesinin önemine dikkati çekerek, ''Reel sektör şu anda çalışmıyor. Türkiye'deki 352 oda ve borsadan 183'ünü ziyaret ettim. 
     Bölgelerdeki incelemelerimde ekonomik krizin had safhaya ulaştığını gördüm. Reel sektörün bu kışı çıkarması çok güç. Büyük bir özveriyle bunun için çalışıyoruz'' dedi. 
     






</TEXT>
</DOC>
