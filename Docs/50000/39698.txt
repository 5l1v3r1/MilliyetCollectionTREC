<DOC>
<DOCNO> 39698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sontur01.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin, Cavit Çağlar ve Nail Keçili'ye tahliye yok 
</HEADLINE>
<TEXT>

     Etibank davasında Dinç Bilgin, Cavit Çağlar ve Mehmet Nail Keçili'nin tahliye istemlerini reddeden mahkeme, tutuksuz sanıklardan Etibank Merkez Şubesi'nin eski Müdürü Hakkı Cengiz Kırgül'ün tutuklanmasına karar verdi. 
     İstanbul 6 No'lu DGM'de sorgusu yapılan Keçili, 1 yıl öncesine kadar Türkiye'nin en büyüğü, dünyada 70. sıraya kadar yükselmiş yabancı sermaye katkılı Cenajans Grey'in sahibi olduğunu, şu an da mahkemenin karşısında tutuklu sanık olarak bulunduğunu söyledi. 
     Keçili, ''haksız, hatalı ve maksatlı'' iddiaları kabul etmediğini belirterek, suçlamaların yetersiz araştırma, eksik belge ve bilgi ürünü olduğunu öne sürdü. 
     Bilgin Grubu'na 1970 yılından bu yana reklamcılık ve danışmanlık konularında hizmet verdiğini anlatan Keçili, grubun Etibank'ı almasından sonra her bankadan olduğu gibi bu bankadan da bazı krediler aldıklarını söyledi. 
     Kredilerin tamamen yasalara uygun olarak alındığını savunan Keçili, ''inanılmaz olaylara rağmen şirketin ayakta durduğunu'', bunun nedeninin de ''35 senelik şerefli bir mazi ve uğraşılar sonucu edinilen sermaye'' olduğunu ifade etti. 
     Keçili, şirketin sahibi olarak, 3 kuruş için, oluşturulan çeteye gireceğinin düşünülmesinin insafsızlık olduğunu ileri sürerek, geldikleri noktada devlet için de birçok hizmette bulunduğunu söyledi. Etibank'ın fona devredilmesinin ardından yeni yönetimle vadesi gelmemiş kredilerin bile geri ödenmesi için borç tasfiyesine ilişkin bir anlaşma imzalandıklarını ve bu anlaşma kapsamında borçlara çok sayıda teminat gösterildiğini belirten Keçili, borçlarını ödemek istediklerinde bankanın bunu engellediğini öne sürdü. 
     Tükendim 
     Kısa bir süre sonra da BDDK'nın kendileri hakkında suç duyurusunda bulunduğunu anlatan Keçili, davada Etibank'ın yöneticisi olmadığı halde tutuklu olarak yargılanan tek sanık olduğunu kaydetti. 
     Nail Keçili, şöyle devam etti 
     ''Egebank'tan da canım yandı. Bankalar Kanunu'nun 22. maddesine muhalefetten bir günah keçisi olarak 11 aydır tutukluyum. Tüm maddi gerçeklere rağmen sadece benim tutuklu yargılanmam beni endişelendiriyor, korkutuyor. Hukuk devletinde uygulanan adaletin eşitlik ilkesine olan inancımı ve kendime olan güvenimi kaybettiğimi erkekçe açıklıyorum. Anayasa'nın eşitlik ilkesinin Nail Keçili'ye de uygulanmasını istiyorum. 11 aydır işimden ve tabii ki ailemden uzağım. Artık çok yoruldum, tükendim. Tahliyemi istiyorum.'' 
     Bilgin ve Çağlar'ın oğulları 
     Dinç Bilgin'in oğlu Önay Şevket Bilgin de Etibank'ın TMSF'ye devredilmesinin hemen ardından BDDK'ya tüm zararlarının ödenmesi için anlaşma yapmak amacıyla teklif götürdüklerini belirtti. 
     Zararların ödenmesi konusunda bir anlaşmaya varıldığını hatırlatan Bilgin, bu durumu, kendileri için bir prestij, gurur ve namus meselesi yaptıklarını söyledi. 
     Cavit Çağlar'ın oğlu Mustafa Çağlar da Etibank'ın Yönetim Kurulu üyesi olarak görev yaptığını, ancak Bursa'da ikamet etmesi nedeniyle Yönetim Kurulu faaliyetlerine fazla katılamadığını ifade etti. Çağlar, haklarında takipsizlik kararı verilen diğer Yönetim Kurulu üyeleriyle arasında bir fark bulunmadığını söyledi. 
     Türker İnanoğlu ise savunmasında, sahibi olduğu URT Yayıncılığın 1978 yılında kurulmuş, 23 yıl boyunca Türkiye'de sinema ve televizyon alanında büyük hizmetler vermiş bir kuruluş olduğunu belirterek, 1994 yılında Bilgin Grubu'nun sahibi olduğu Atv'nin yönetiminde yer aldığını söyledi. 
     İnanoğlu, Bilgin Grubu'nun teklifiyle Yönetim Kurulu üyesi olduğunu ve bu görevin 1999 yılına kadar devam ettiğini anlatarak, Satel'e yeni ortak alımı gündeme gelince buradan hisse almak için Etibank'tan 1 trilyon 625 milyar lira kredi aldığını belirtti. 
     Vadesi gelmediği halde, bankaya el konulduktan sonra yeni bir ödeme planı çıkarıldığını ifade eden İnanoğlu, ''Batmış bir bankaya vadesi gelmemiş borcunu ödemek isteyen ve şerefiyle 45 sene bu ülkeye hizmet veren bir adamın ödeme talebinin kabul edilmemesi tam bir çelişkidir'' dedi. 
     Sesi titredi 
     İnanoğlu, suçlamalar basına yansıyınca ABD'de okuyan kızının kendisini aradığını kaydederek, ''Kızım bana 'Baba sen de banka suçlamasının içindeymişsin' deyince ne cevap vereceğimi bilemedim'' diye konuştu. İfadesinin bu kısmında sesi titreyen ve ağlamaklı olan İnanoğlu, mahkeme başkanı tarafından yerine oturtuldu. 
     Oturarak ifadesini sürdüren İnanoğlu, böyle bir suçlamanın içinde olmaktan utanç duyduğunu belirterek, ''Tek arzum yüreğimin bu mahkeme sonuna kadar dayanması ve suçsuzluğumun ortaya çıkmasıdır'' dedi. 
     Sanık Nevzat Ak ise ''Otokent'' projesiyle ilgili Eti Finansal Kiralama'yla bir dönüm gayrımenkul için 1 yıl ödeme planlı sözleşme yaptıklarını belirterek, bankaya el konulması üzerine bu sözleşmeden vazgeçildiğini kaydetti. 
     Ak, ''Benim ya da şirketlerimin vasıtasıyla Bilgin Grubu'na bir tek kuruş gitmemiştir'' diyerek, suçlamaları reddetti. 
     Sahte imza itirafı 
     Etibank Merkez Şubesi'nin eski Müdürü Hakkı Cengiz Kırgül ise ifadesinde Betomek firmasıyla ilgili kredi olayında sahte imza attığını kabul etti. 
     Diğer sanıklar ise kendilerine yöneltilen suçlamaları kabul etmeyerek beraat talebinde bulundular. Duruşmada daha sonra söz alan savunma avukatları da suçlamaları reddederek, müvekkillerinin tahliyelerini istediler. Cavit Çağlar'ın avukatı Köksal Bayraktar, müvekkilinin Bursa'daki fabrikasında 15 bin kişinin çalıştığını kaydederek, ''Türk aile yapısı göz önüne alınırsa tahliye kararı 100 bin kişiyi sevindirecektir'' diyerek Çağlar'ın tahliyesini istedi. 
     Avukatının savunmasını heyecanla dinleyen Çağlar'ın gözleri doldu. 
     Bu arada söz alan Çağlar, bankanın alınmasından sonra özelleştirme idaresinin kendilerinden 10 milyon dolar istediğini söyledi. Bu durumu ilk kez açıkladığını, açıklamak zorunda bırakıldığını belirten Çağlar, ''Bankada 10 milyon dolarlık bir kayıp vardı. Özelleştirme İdaresi bankada mevduat yapmış, 'bize bu parayı vermezseniz size bankayı vermeyiz, siz ismi büyük patronsunuz, bu para zaten sizi etkilemez' dediler. Bu aslında hayali bir mevduattı. Hesaba bakıldığında para görünmüyordu'' diye konuştu. 
     Çağlar, 55 yaşında olduğunu ve 40 yıldır çalıştığını, kendisi ve Dinç Bilgin gibi kişilerin kolay yetişmediğini anlatarak, ''Bizi tahliye ederseniz Türk ekonomisi kazanacaktır'' dedi. 
     Öte yandan, duruşma sırasında söz alan sanık Nail Keçili ise kendisinin 55, Dinç Bilgin'in ise 60 yaşında olduğunu, tam işlerini oğullarına devredip hobileriyle uğraşacakken çete kurmak için bir gerekçeleri bulunmadığını söyledi. 
     Ara karar 
     Verilen aradan sonra, tahliye taleplerinin reddine karar veren mahkeme heyeti, BDDK'nın soruşturma sırasında 25 kişi hakkında verilen takipsizlik kararına itirazının görüşülmesi için dosyanın Ankara 1 No'lu DGM'ye gönderilmesini karara bağladı. 
     Mahkeme, dosya kapsamı ve delil durumuna göre Etibank Merkez Şube eski Müdürü Hakkı Cengiz Kırgül'ün tutuklanmasına da karar verdi. 
     Ara karar için verilen aradan sonra duruşma salonuna gelmeyen Kırgül'ün yakalanması için polis yetkililerine bilgi verildi. 
     Duruşma, tanıkların dinlenebilmesi için 10 Aralık 2001 tarihine ertelendi. 
     Duruşmadan notlar 
     Duruşma, saat 11.30'da başladı ve saat 23.20'de sona erdi. Gün boyunca 4 kez ara verilen duruşmada, cezaevinden getirilen tutuklu sanıkların kelepçesiz olduğu, ancak bu durumun sanıklar tarafından ellerindeki dosyalarla gizlenmeye çalışıldığı gözlendi. Duruşmanın başında tutuklu sanıklar Dinç Bilgin ve Cavit Çağlar ile tutuksuz yargılanan oğulları Şevket Önay Bilgin ve Mustafa Çağlar, kısa bir süre konuşma fırsatı buldular. 
     Dinç Bilgin'in ifadesi sırasında, sık sık su içtiği, zaman zaman ağlamaklı olduğu, Cavit Çağlar'ın da ifade verirken zaman zaman ağlayacak hale geldiği, sesini yükselttiği dikkati çekti. 
     Çağlar, ifadesinde, cezaevi aracından indirilirken lehine slogan atan kişilerden ağlamaklı bir sesle bahsederken, ''Bugün buraya geldiğimde gözlerim yaşardı. Arkadaşlarım gelmiş. Millet buraya geldiğinde 'Malımızı istiyoruz' diye bağırırken, benim arkadaşlarım 'Cavit Çağlar'ı istiyoruz' diye bağırdılar'' dedi. 
     Çağlar ayrıca, ABD'de bulunduğu dönemdeki zor şartları ''Güneş balçıkla sıvanmaz, altın çamura da batsa altındır'' şeklinde değerlendirdi. 
     Sanık İsmail Hakkı Karakaya'nın 60 sayfalık yazılı savunmasını okuma isteğine ise Mahkeme Başkanı izin vermedi. Savunmasının bir bölümünü okuyan Karakaya'ya Başkan tarafından yapılan ''zamanımız dar'' şeklindeki uyarılar, salonda gülüşmelere neden oldu. 
     Duruşmada sanıkları 27 avukat savundu. 
     Sanıkların DGM'den çıkarılması sırasında Cavit Çağlar kendisini bina dışında bekleyenlere el salladı. Çağlar'ı bekleyen grup da kendisine el sallayarak karşılık verdi ve ''Bursa seninle gurur duyuyor'' şeklinde slogan attı. 
     
     






</TEXT>
</DOC>
