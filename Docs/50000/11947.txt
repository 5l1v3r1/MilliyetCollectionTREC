<DOC>
<DOCNO> 11947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/son/sondun05.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'daki 1 Mayıs'a 150 bin kişinin katılması bekleniyor 
</HEADLINE>
<TEXT>

     İngiltere'nin başkenti Londra'nın güvenliğinden sorumlu Metropolitan polis teşkilatı ve İngiliz iç istihbarat örgütünün çalışmaları, 1 Mayıs'ta Londra'da yapılacak kapitalizm karşıtı gösterilere bütün dünyadan 150 bin kişinin katılmasının beklendiğini ortaya koydu. 
     Raporda, DHKP-C ve PKK'nın da aralarında bulunduğu bazı terör örgütlerinin mensuplarının gösterilerde yine özel rol oynayacaklarına işaret edildi. 
     Geçen yılki gösterilerde terör örgütleri DHKP-C ve PKK'nın mensupları, Başbakanlık ve parlamentonun da bulunduğu Westminister bölgesinde şiddet yaratmış, çok sayıda tarihi heykelin üzerlerine örgüt isimlerini yazmakla da suçlanmıştı. 
     Bu yıl 300 ayrı gruptan yaklaşık 150 bin kişinin katılacağı tahmin edilen gösterilerde Londra'da toplanma fikrinin, anarşist İngiliz gruplardan çıktığını ve ABD, Fransa, Almanya ve Türkiye'den çok sayıda örgüt üyesinin bu gösteriler için Londra'da buluşmaya çağrıldıklarını belirten Metropolitan polisi, hayvan hakları grupları ve diğer bazı radikal grupların da kapitalizm karşıtlarına destek vereceklerini belirtiyor. 
     Polis ve istihbarat örgütlerinin yaptıkları çalışmalara göre, 1 Mayıs gösterilerinde yer alacak aşırı görüşlü Türk gruplar Waterloo istasyonunda toplanıp Westminister bölgesine toplu olarak ulaşacak. 
     Polise göre, bu gruplar gösteriye çok sayıda kadın ve çocukla birlikte gelmeyi, kadın ve çocukları kendilerine kalkan yaparak onların arkasında kalıp polise taşla sopayla saldırmayı planlıyor. Grupların gösterileri sırasında koordinasyonu ise mobil telefonlarla sağlamayı planladıkları ifade ediliyor. 
     



</TEXT>
</DOC>
