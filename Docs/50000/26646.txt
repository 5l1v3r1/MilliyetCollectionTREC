<DOC>
<DOCNO> 26646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/soneko17.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB'da istifa düğümü 
</HEADLINE>
<TEXT>

     Fuat Miras'ın önce başkanlıktan istifa dilekçesi verdiği, sonra göreve devam etmek istediğini açıkladığı düğüm bugün sonuçlandı ve TOBB Miras'ı gönderdi. 
     TOBB Yönetim Kurulu murahhas üyesi Bülent Koşmaz, TOBB Başkanı Fuat Miras'ın istifasının, yönetim kurulunda kabul edildiğini bildirdi. 
     TOBB Yönetim Kurulu Murahhası üyesi Bülent Koşmaz, yönetim kurulu'nun Fuat Miras'ın istifa kararını değerlendirdiğini ve kabul ettiğini söyledi. 
     Koşmaz, yaklaşık 3 saat 15 dakika süren yönetim kurulu toplantısının ardından, basın mensuplarına çok kısa bir açıklama yaptı. Koşmaz açıklasında, ''değerli arkadaşlar, Odalar Birliği'nin yönetim kurulu, bugün çoğunlukla toplanmıştır. Bu toplantıda, yönetim kurulu başkanı Fuat Miras'ın istifası kararını değerlendirmiş ve kabul etmiştir. Camiamıza hayırlı uğurlu olsun, teşekkür ederim'' dedi. 
     Bu arada Koşmaz, basın mensuplarının sorularını yanıtlamazken, beraberindekilerle birlikte Odalar Birliği Merkez'inden ayrıldı. 
     TOBB Sanayi Odaları Konseyi Başkanı Kemal Çolakoğlu, ise Miras'ın başkanlığının düşüp düşmediği sorularına net cevap vermezken, 5 konsey başkanı olarak, Odalar Birliği'nde birlikteliği sağlamaya çalıştıklarını söyledi. 
     Düğümün çözümüne giden yolda sabah şu gelişmeler yaşandı. 
     TOBB olağanüstü yönetim kurulu toplantısına katılan Fuat Miras bir saat kadar içeride kaldıktan sonra ayrıldı ve ''İstifamın onaylanabilmesi için salt çoğunluğun toplantıda ortaya çıkması lazım'' dedi 
     TOBB Başkanı Fuat Miras, istifasının ele alınması amacıyla bugün olağanüstü yapılan Yönetim Kurulu toplantısından ayrılmasının ardından, gazetecilerin bu konudaki çeşitli sorularını yanıtladı. 
     Miras, Yönetim Kurulu'nun toplanmadığını, Yönetim Kurulu toplantısının başlaması için salt çoğunluğun sağlanması gerektiğini belirterek, içeride bulunan arkadaşlarının konsey başkanları ile görüşmek istediklerini belirtmeleri üzerine kendisinin de toplantıyı kapatarak dışarı çıktığını söyledi. 
     Gazetecilerin ''Toplantıyı açmadınız mı '' sorusu üzerine Miras, ''Toplantıyı açtık, açtıktan sonra arkadaşlarımın talebi, toplantının konsey başkanları ile kendi aralarında olmasını arzu ettiler. Bizim arkadaşlarımız da o zaman biz sizi başbaşa bırakıyoruz dedi. Onlar şu anda konuşuyorlar, değerlendirme yapıyorlar'' dedi. 
     Bir başka soru üzerine de Miras, son zamanlarda Türkiye'de herkesin birbiriyle itişip dalaştığını ve kavga ettiğini, ama yine de sağlıklı bir şekilde bir çalışma düzeninin ortaya çıktığını belirterek, Odalar Birliği'nde böyle bir olayın ilk defa meydana geldiğini, bu olayı da kendilerinin çok çabuk çözeceğini söyledi. 
     Açıklamalarda bulunurken arkasında bulunanan oda başkanlarını da gösteren Fuat Miras, oda başkanlarının hepsinin yanında olduğunu belirterek, oda başkanlarının göstereceği basiret, dostluk ve arkadaşlıkla bu işin devam edeceğini ifade etti. 
     TOBB'un Türkiye'nin en güçlü sivil toplum örgütü olduğunu, bu örgüte kimsenin gölge düşürmesine müsade etmeyeceklerini belirten Miras, ''O bakımdan biraz bekleyin. Önümüzdeki günlerde hadiseler, gelişmeler üzerine göreceksiniz ki ortalık süt liman olacaktır görüşündeyim'' diye konuştu. 
     Bir gazetecinin görevinin başında kalıp kalmayacağına ilişkin sorusu üzerine de ''gayet tabii'' yanıtını veren Miras, 2002 yılı Mayıs ayına kadar görevinin başında olacağını kaydetti. Miras, sorular üzerine kendisini istifaya götüren süreçte, Odalar Birliği'nin Eximbank eliyle ihracatçı kobilere kullandıracağı kredi ile ilgili tartışmalar yaşandığını anlattı. 
     Ancak bu konuda en iyisini bulacaklarını ümit ettiğini ifade eden Miras, verilecek kredinin kriterlerine ilişkin yapılan tartışmaların bugünkü olayların yaşanmasında etkili olduğunu belirtti. TOBB'un güçlü bir teşkilat olduğunu ve bütün bunları aşacağını da vurgulayan Miras, ''Bütün başkanlarım sağ duyuludur. Hepsinin bu konudaki düşünce ve görüşlerini biliyorum. Onların yoğun bir şekilde üzerindeki dostlukları ve yakınlıkları, beni istifamı geri almaya zorlamıştır. Başka söyleyecek herhangi birşey yok. Hepinize teşekkür ediyorum'' dedi. 
     Bir başka gazetecinin ''istifanızın onaylanması halinde ne olacak '' sorusuna karşılık Miras, şunları kaydetti 
     ''İstifamın onaylanabilmesi için salt çoğunluğun toplantıda ortaya çıkması lazım. Toplantının salt çoğunluğu 9'dur. Çünkü 15 üye var. 7.5, bir fazlası 8.5. Buçuklar biliyorsunuz tamama irca edildiği için 9 üye ile toplanması lazım. 9 üyeyi topladıkları takdirde o zaman görevimin bitmiş olması lazım.'' 
     Bir diğer gazetecinin 9 üyenin bir araya gelip gelmeyeceğini sorması üzerine de Miras, ''Onu zaman gösterecek'' dedi. 
     Bir diğer soru üzerine bugünkü toplantının da 8 üyenin çağrısı ile gerçekleştiğini bu nedenden dolayı da bu toplantının olmaması gerektiğini, çünkü 9 oyu bulamadıklarını belirten Miras, ''Ben Odalar Birliği başkanıyım. Bu bana haber vermeden yapılan bir çağrıdır'' dedi. 
     Basına, Cuma ve Cumartesi günleri, istifasını geri çektiği yönünde açıklamalarda bulunduğunu ifade eden Miras, şifahide olsa bu açıklaması üzerine konunun, TOBB Genel Sekteri'ne iletildiğini ve istifasının gündemden kalktığının kendisine ifade edildiğini belirten Miras, arkadaşlarının istifa etmemesi için yoğun baskıda bulunduklarını, sık sık vurguladı. 
     

</TEXT>
</DOC>
