<DOC>
<DOCNO> 34016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sontur14.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"İbrahim Tatlıses'ten Klasikler" kaseti toplatılacak 
</HEADLINE>
<TEXT>

     İstanbul 2. Sulh Ceza Mahkemesi, ''İbrahim Tatlıses'ten Klasikler'' adı altında satışa sunulan cd-kasetlerin, ''bandrolsüz olduğu'' gerekçesiyle toplatılmasını kararlaştırdı. 
     Es Müzik Firması'nın ürettiği ''İbrahim Tatlıses'ten Klasikler'' adlı 3 kaset ve 1 CD olarak düzenlenmiş çalışmayı Üniversal Müzik Şirketi'nin bandrolsüz olarak sattığını tespit eden İstanbul 2. Sulh Ceza Mahkemesi, söz konusu cd-kasetlerin tedbiren piyasadan toplatılmasına ve konuya ilişkin tespit yapılmasına karar verdi. 
     Üniversal Müzik Şirketi'nin bu karara ihtisas mahkemesi olan İstanbul Fikri ve Sınai Haklar Ceza Mahkemesi'nde yaptığı itiraz da reddedildi. 
     Üniversal Müzik Şirketi'nin avukatı Ömer Durak, kasetlerin bandrolsüz satılması gibi bir durumun olmadığını öne sürerek, ortak yapım olan kasetlerde Es Müzik logosunun kullanılmaması nedeniyle bir problem yaşadıklarını belirtti. 
     Kasetlerin piyasadan toplatılmasının söz konusu olmadığını anlatan avukat Durak, ortada hak kaybı olmadığı için alınan karar konusunda tekrar itirazda bulunacaklarını söyledi. 
     
     
     







</TEXT>
</DOC>
