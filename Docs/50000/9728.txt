<DOC>
<DOCNO> 9728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/soneko18.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Demiralp "Kemal Derviş çok iyi bir seçimdir" 
</HEADLINE>
<TEXT>

     Hazine Müsteşarlığı görevinden bu akşam itibariyle emekliye ayrılan Selçuk Demiralp, Türkiye'ye çağrılan Dünya Bankası Başkan Yardımcısı Kemal Derviş'in çok iyi bir seçim olduğun u belirterek ''hem yurtiçinde, hem yurtdışında Türkiye'yi çok iyi bir biçimde temsil edebilecek güçte bir isimdir'' dedi. 
     Son yaşanan ekonomik krizden sonra 26 Şubat-2 Mart tarihleri arasında izne ayrılan ve ardından da emekliğini isteyen Hazine Müsteşarı Selçuk Demiralp, bugün Uğur Ercan toplantı salonunda hazine çalışanlarına veda etti. 
     Veda konuşmasını basına kapalı olarak gerçekleştiren Demiralp, salondan gözleri yaşlı ayrılırken, oldukça duygusal olduğu ve konuşurken sesinin titrediği görüldü. 
     Gazetecilere görev yaptığı süre içinde kendisine verdikleri destekten dolayı teşekkür eden Demiralp, gazetecilerin çeşitli konulardaki sorularını da yanıtladı. 
     Dünya Bankası Başkan Yardımcısı Kemal Derviş'in kendisi ile konuşup konuşmadığının sorulması üzerine Demiralp, böyle bir görüşme yapmadığını belirterek, kendisine böyle bir talebin de gelmediğini kaydetti. Derviş'in isminin Merkez Bankası Başkanlığı için geçtiğini kendisinin bunun dışında bir bilgisi bulunmadığını belirten Demiralp,bu nedenle Derviş'in ilk aşamada Merkez Bankası'ndan bilgi almasının söz konusu olduğunu kaydetti. 
     Kemal Derviş'in daha sonra da Hazine dahil ekonominin diğer birimleriyle konuşabileceğini ifade eden Demiralp, şöyle dedi 
     ''Eğer görevi kabul ettiği takdirde. O da zor bir görev almaktadır. Ama isim olarak çok önde gelen isimlerden bir tanesidir. Görüşümü alırsanız, çok iyi bir seçimdir. Hem yurtiçinde, hem yurtdışında Türkiye'yi çok iyi bir biçimde temsil edebilecek güçte bir isimdir. Ben ona da başarı diliyorum. 
     Ben de bir Türk vatandaşı olarak bana düşen bir görev olduğu takdirde de her zaman için destek olmaya, yardımcı olmaya hazır olduğumu da ifade etmek istiyorum. Tabii ki ihtiyaç duyulduğu zaman ben bu memleketin bir evladıyım, bir insanıyım. Bizim amacımız ekonomik programların başarılı olmasıdır. Bana da bir görev düşerse seve seve gelir onla o görevi yaparım. Onlara bilgi veririm.'' 
     Yeni Hazine Müsteşarı ile ilgili sorulan bir soru üzerine de Demiralp, Hazine müstaşarlarının her zaman zor şartlar altında çalıştıklarını belirterek, ''Hazine Müsteşarlığı, ekonomi bürokrasisinde en zor görevlerin başında gelir'' dedi. 
     Bu programın uygulama sorumluluğunun Hazine'de olduğunu belirten Demiralp, bundan sonra uygulanacak programın sorumluluğunun da Hazine'de olduğunu kaydetti. Programın büyük ölçüde revize edilmesinin söz konusu olduğunu anlatan Demiralp, bunu yapacak kurumun da Hazine olduğunu söyledi. Hazine'nin özveri ile bayramda da çalışarak en kısa sürede programın hatlarını çıkaracağını kaydeden Demiralp, ''Dolayısı ile oraya gelecek arkadaşımızın bu bilinç içinde ülkesine kurumuna faydalı işler yapmaya çalışacaktır. Burada zaman ve başka birşey düşünmeden bu başarı, bu hedefe varma konusunda çalışmalar yapacaktır. Allah kolaylık versin çok zordur'' dedi. 
     Kendisinin bu görevi 20 ay boyunca bütün kapasitesi ile başarılı olmak için çalışarak yürüttüğünü belirten Demiralp, sözlerini şöyle sürdürdü. 
     ''Dikkat edin Hazine Müsteşarlığı'nda çok uzun süre hakikaten kalınmıyor. Benden önceki arkadaşlarım biri 4 ay, birisi 10-15 ay kaldılar ben 20 ay ile şu anda Hazine Müsteşarı olarak en uzun kalanlardan birisiyim. Bu tabii insanın sinir sistemini dayanma gücünü de etkiliyor. Dolayısı ile gelen arkadışımıza sizlerden de benim tek isteğim ona destek olun. Ona vereceğiniz destek bu ülkeye vereceğiniz destektir. Bu iş tek başına olmaz. Bir bütün olarak olur. Ben basındaki arkadaşlarımın bana nasıl destek oldularsa bundan sonra gelecek olan arkadaşıma da destek olacağını düşünüyorum. Bu konuda sizin hakikaten gösterdiğiniz bu özelliğe de ayrıca teşekkür ediyorum.'' 




</TEXT>
</DOC>
