<DOC>
<DOCNO> 41269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/sondun03.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MTV müzik ödüllerinde şov yapan Britney Spears yılandan çok korkmuş 
</HEADLINE>
<TEXT>

     MTV müzik ödülleri töreni için New York'ta sahneye çıkan pop yıldızı Britney Spears, mizansen icabı sahneye getirilen beyaz pitondan çok korktu. 
     Spears'ın korkudan titrediği ve bir an hareket edemez hale geldiği kendisine yakın bir kaynak tarafından ifade edildi. Daha sonra korkusunu yenen pop yıldızı, şovunu başarıyla tamamladı. MTV ödül törenleri sırasında, ''pop kralı'' Michael Jackson ile birlikte NSYNC grubu da sahne aldı. Michael Jackson'un uzun bir aradan sonra yaptığı şov, tüm izleyiciler tarafından nefesler beğeniyle izlendi. Gecenin bitiminde, ''Atlantic Records'' plak şirketince düzenlenen partiye Pamela Anderson ve yeni sevgilisi Kid Rock, Elvis'in kızı Lisa Marie Presley ve Nicolas Cage katılırken, Jennifer Lopez ve Chris Judd, New York'un en gözde buluşma yerlerinden olan ''Russian Tea House''da geç saatlere kadar eğlendi. 
     Bu arada, New York'un ünlü Madison Square Garden salonunda iki konser verecek olan Michael Jackson hakkında, iki eski mali danışmanları tarafından 25 milyon dolarlık dava açıldı. New York Post Gazetesi'nin haberine göre, eski mali danışmanlar Derek Rundell ve Gary Coursey, Michael Jackson'ın kendilerine olan borçlarını ödemediğini ve imzaladıkları sözleşmenin hükümlerini yerine getirmediğini iddia ettiler. Danışmanlar, ''borcun, verilen hizmet ve ihlal edilen sözleşmeden doğan zarardan kaynaklandığını'' belirttiler. Konuyla ilgili soruları yanıtlayan Michael Jackson'ın sözcüsü Howard Rubenstein, ''Michael'in kimseye tek kuruş borcu olmadığını'' vurguladıktan sonra, ''Rundell ve Coursey'in, Michael Jackson'ın ününden yararlanarak havadan para kazanma peşinde olduklarını'' savundu. 






</TEXT>
</DOC>
