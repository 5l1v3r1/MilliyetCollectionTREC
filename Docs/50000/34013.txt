<DOC>
<DOCNO> 34013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sontur11.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Repoya stopaj getirmek istenilen sonucu vermez" 
</HEADLINE>
<TEXT>

     DYP Genel Başkanı Tansu Çiller, repoya stopaj getirmenin istenilen sonucu vermeyeceğini söyledi. 
     Çiller, parti genel merkezinde, Ankara Otelciler ve Hamamcılar Derneği Başkanı Şevket Tekbudak ile görüştü. Çiller, daha sonra Tekbudak'la birlikte basın toplantısı düzenledi. 
     Ekonomik krizin esnafa getirdiği sıkıntının artık son safhasına geldiğini ifade eden Tekbudak, bundan da halkın olumsuz etkilendiğini söyledi. 
     Tekbudak, bürokratların, kamu kesimine ait tesislerde indirimli olarak kalmaları nedeniyle özel otellerin ekonomik sıkıntı içinde olduğunu savundu. 
     Tekbudak'ın bu ifadeleri üzerine söze giren DYP Genel Başkanı Çiller, ''Açıkça görülmektedir ki, Türkiye son sosyalist devlettir'' dedi. Çiller, bütün iş, istihdam kollarının özel sektöre kapandığı bir anlayışın hakim olduğunu iddia etti. 
     Bütün konukevleri, otel ve işletmelerin sahibinin aslında millet olması gerektiğini ifade eden Çiller, ''Milletin kazanması lazım'' dedi. 
     Hükümetin ekonomik pakette yapmayı düşündüğü düzenlemelere de değinen Çiller, şöyle konuştu 
     ''Türkiye'yi öğrenemediler. Bir yeni yanlış gündeme gelmiştir. Böyle bir ortamda repoya stopaj getirmek ve oranı yüzde 20-22'ye yükseltmek istenilen sonucu vermez. Tam tersine, banka sisteminin ötesine kaçırır. Biliyoruz ki hem döviz tevdiat hesaplarından, hem de mevduattan kaçış var. Sadece 2.5 katrilyon son bir hafta içinde kaçtı.Böyle bir ortamda siz eğer dövizin alternatifi olacak repoyu da çok kullanılmaz hale getirir, bunun da stopajını yükseltirseniz endişe ederiz ki finans kesimini düzelteyim derken daha da sıkıntıya sokarsınız. Bu yanlışı bu hükümet veya onların tayin edilmiş bakanları bir kez daha yaparsa, söylediğimiz her şey doğru çıktığı gibi bu da doğru çıkacaktır.'' 
     Çiller, yanlış yapılmaya devam edildiğini ve yanlışların geçmişe maledilmeye çalışıldığı bir propagandanın bulunduğunu kaydetti. Çiller, buna milletin kanmaması gerektiğini ifade ederek, ''Bu yanlışlar dönemin yanlışlarıdır ve yapılmaya devam ediyor'' diye konuştu. 
     Ekonomide yeniden bir revizyonun gündemde olduğunun görüldüğünü kaydeden Çiller, sıcak paranın hiçbir biçimde Türkiye'ye yarar getirmediğini söyledi. Çiller, ''Kurları yeniden gerçeklerin altında tutalım ve yeniden Türkiye'yi sıcak para ile döviz bolluğuna getirelim'' anlayışının göstermelik, kısa vadeli olduğunu belirterek, bunun kimseye yarar sağlamayacağını söyledi. 
     Bu arada, Çiller basın toplantısı için GİK salonunda yerini alırken ayağı halıya takılarak, düşme tehlikesi geçirdi. Çiller'i korumaları ve genel başkan yardımcıları düşmekten kurtardılar. 
     
     
     







</TEXT>
</DOC>
