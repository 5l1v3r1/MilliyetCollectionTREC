<DOC>
<DOCNO> 18874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/ekonomi/eko01.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’in dediği oldu 
</HEADLINE>
<TEXT>

Devlet Bakanı Kemal Derviş’in nisan ortasında ekonomik programı açıklamasından sonra doların ateşi düştü. Faiz hızla inerken, borsa eski hareketli günlerine yeniden geri döndü 
     ORHAN TEKEOĞLU 

     Şubat ayında yaşanan ikinci finansal krizden sonra piyasalar arasında bozulan dengeler ekonomik programın açıklanmasından sonra yerine oturmaya başladı. Devlet Bakanı Kemal Derviş, 14 Nisan’da açıkladığı programla verdiği güven mesajları piyasaların önünü açtı. Dünyanın en çok kaybettiren borsası nisan ayında yüzde 54 ile şaha kalkarken, 1 milyon 300 binleri gören dolar yeniden 1 milyon 148 bine indi 
     
     Piyasaların tansiyonu düştü 
     Piyasalarda nisanın ilk yarısında çıkan tansiyon, Derviş’in ekonomi programını açıklanmasından sonra düşmeye başladı. Dış kredi açıklamaları ve Enerji Bakanı Cumhur Ersümer’in istifasından sonra siyasetteki gerginliğin azalmasıyla piyasaların tansiyonu düştü. Doların ateşi düşünce, borsa yeniden hareketli eski günlerine döndü. Yabancılar yeniden borsaya ilgi göstermeye başladı. Borsa kurulduğu yıldan bu yana en yüksek oranlı dördüncü aylık çıkışını nisanda yaşadı. Hisse senetleri nisan ayında yüzde 54 oranında prim yaptı. Endeks 4.345 puanlık artışla 12.367’ye çıktı. Borsanın dolar bazındaki yükselişi de yüzde 35.25 olarak gerçekleşti. 
     
     Dolar hızla inişe geçti 
     Şubat krizinden sonra özellikle yabancı bankalar tarafından yoğun talep gören ve yüksek enflasyon nedeniyle nisan ayı ortalarında 1 milyon 350 binli rakamlara kadar tırmanan dolar, Derviş’in nisan sonunda dolar kuru için verdiği 1 milyon 100 bin liraya yaklaştı. Dolar, dış kredi desteğinden sonra hızla düşmeye başladı. Nisana 1 milyon 55 bin liradan başlayan dolar 1 milyon 148 bine indi. 
     
Nisanda ipi borsa göğüsledi      Bono faizleri tekrar yüzde 100’ün altına inerken, ay başında yüzde 84’lerde seyreden repo faizleri yüzde 77’ye geriledi. 
     Nisan ayında en iyi kazanç yüzde 54 ile hisse senedinden elde edildi. Cumhuriyet altını yüzde 14 prim yaparken, faiz dayalı yatırım araçları yüksek oranda prim yaptı. Hazine 20 Mart’ta yüzde 193 ile borçlanmasından sonra bononun faizi hızla inişe geçti. Kemal Derviş döneminde ilk ihraç edilen bu bonoların faizi dün yüzde 104’e düştü. Nisan ayı içinde ihraç edilen 10 Ekim vadeli bonoların faizi de yüzde 96’ya geriledi. Bu bononun nisan ayı getirisi yüzde 16.63 oldu. 
     
Yatırım araçlarının nisan getirileri Borsa 54.16 Bono 16.63 Dolar 9.85 Mark 10.52 C.altını 14.78 Yatırım F 10.40      
     



 EKONOMİ 


















</TEXT>
</DOC>
