<DOC>
<DOCNO> 23571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sontur08.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bergama'da sıcak saatler, köylüler yol kesti... 
</HEADLINE>
<TEXT>

     İzmir'in Bergama ilçesi Ovacık mevkiinde, siyanürle altın işletilmesine karşı mücadele veren Bergamalı köylüler, madende altın üretimine başlanması nedeniyle, sabah saatlerinde Çanakkale-İzmir Karayolu'nu trafiğe kapattılar. Jandarma ile köylüler arasında yaşanan gerginlik devam ediyor. 
     Çamköy'de, saat 05.00'den itibaren toplanan köylüler, Çevre Yürütme Kurulu Başkanı Oktay Konyar'ın öncülüğünde, ellerinde benzin bidonlarıyla, altın madeninin çevresindeki dağlık araziden karayoluna indiler. 
     Burada oturarak yolu trafiğe kapatan köylülere, jandarma barikat kurarak engel olmaya çalıştı. Ancak tepki nedeniyle tekrar geri çekildi. İzmir İl Jandarma Alay Komutanı Yardımcısı Binbaşı Murat Öztürk ile görüşen Konyar, köylüleri, yolun tek şeride açılması konusunda ikna etti. Ardından itfaiye su sıkarak köylüleri karayolundan uzaklaştırmaya çalıştı. Ancak köylüler taşla karşılık verince, ortam iyice gerginleşti. Karayoluna gelen köylüler oturarak trafiği yeniden kapatmak isteyince, jandarma bu kez cop kullandı ve kalabalığı dağıttı. 
     Köylüler, yolun alt bölümüne inerek ve zaman zaman taşlar atarak güvenlik güçlerine karşılık verirken, bir süre kapalı kalan Çanakkale-İzmir Karayolu tekrar ulaşıma açıldı. Bu sırada, karayolunda uzun araç konvoyu oluştu. Jandarma, karayolu çevresinde barikat kurarak, köylülerin yola çıkmasını engellemeye çalıştı. 
     Gerginliğin devam ettiği Bergama'da, köylülerin önderliğini yapan Çevre Yürütme Kurulu Başkanı Oktay Konyar ise bir süre sonra jandarma tarafından gözaltına alınarak olay yerinden uzaklaştırıldı. Bu sırada, atılan taşlar nedeniyle başından yararlanan bir astsubay da aynı araçla hastaneye kaldırıldı. 
     Köylüler, Konyar'ın gözaltına alınmasına tepki gösterirken, serbest bırakılmadığı takdirde, eylem yerini terk etmeyeceklerini bildirdiler. 







</TEXT>
</DOC>
