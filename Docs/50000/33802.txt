<DOC>
<DOCNO> 33802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/soneko11.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergide yeni düzenlemeler kapıda... 
</HEADLINE>
<TEXT>

     Devlete ve bankalara uzun vadeli borçlanma yolunun açılabilmesi için repoda stopaj oranları 6 puan arttırılırken, uzun vadeli mevduata düşük stopaj geliyor. 
     Devlet kağıtlarının faiz gelirlerindeki beyanname sınırı da yükseltiliyor. 
     Hazine yetkililerinden alınan bilgiye göre, önceki gün Devlet Bakanı Kemal Derviş ile Maliye Bakanı Sümer Oral ve ekonomi bürokratlarının katıldığı toplantıda, vergiye dönük tedbirler de ele alındı. 
     Bu düzenlemelerin en önemlilerini de mevduat ve repodaki stopaj oranları ile devlet kağıtlarından elde edilen faiz gelirlerinin vergilendirilmesi oluşturdu. Hazine ve Merkez Bankası'nın bir süredir ısrar ettiği stopaj oranlarında farklılığa gidilmesi de bu görüşmede kesinleşti. 
     Bakanlar düzeyinde ve daha sonra da dün kurmaylar düzeyinde yapılan toplantılarda yeni oranlar ele alındı. 
     Bu konuda yapılan çalışmalara göre, reponun cazip halden çıkarılması için halen yüzde 16 olan stopaj oranı yüzde 22'ye yükseltilecek. 
     Bankaların uzun vadeli fonlama yapabilmeleri amacıyla da mevduat faizlerindeki yüzde 16'lık sabit stopaj yerine, vadeye göre farklı stopaj uygulamasına geçilecek. Buna göre de, 0-3 ay arası vadeli mevduata yüzde 16, 3-6 ay arası mevduata yüzde 14, 6-12 ay arası mevduata yüzde 10, 1 yıl ve üzerindeki mevduata da yüzde 6 oranında stopaj uygulanacak. 
     Döviz tevdiat hesaplarındaki stopaj oranı da yeni düzenleme çerçevesinde yüzde 16'dan yüzde 18'e çıkacak. 
     Söz konusu çalışmalarda, belirlenecek oranların vergi gelirlerinde bir kayba yolaçmaması, diğer yandan da dövize kaçışa neden olmaması amaçlandı. 
     Bu arada görüşmelerde Hazine tarafı hazine bonosu ve devlet tahvili faiz gelirlerinin tümüyle beyanname dışı bırakılmasını istedi. Bu şekilde devletin daha kolay ve düşük faizle borçlanabileceğini öne sürdü. 
     Ancak Maliyeciler, bunun hem önemli ölçüde vergi kaybı yaratacağını, hem de ekonominin kayda alınmasına dönük çalışmalara ters düşeceğini ifade etti. 
     Taraflar, daha sonra devlet kağıtlarının faiz gelirlerindeki beyanname sınırının yükseltilmesi konusunda görüş birliğine vardı. 2001 yılındaki enflasyon ve ortalama faiz durumuna göre, 4.9 milyar lira olması beklenen hazine bonosu ve devlet tahvili gelirlerindeki beyanname sınırı, hesaplama yönteminde yapılacak değişiklik ile 25 milyar lira düzeyine çıkarılacak. 
     Bu şekilde Hazine'nin borçlanma politikasına da katkı sağlanacak. 







</TEXT>
</DOC>
