<DOC>
<DOCNO> 23703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/soneko34.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük yatırım bankaları Türkiye'ye gelmeye başladı 
</HEADLINE>
<TEXT>

     Ekonomik programın, IMF ve Dünya Bankası'nın büyük oranlı mali yardımıyla desteklenmesinin ardından, büyük yatırım bankaları da Türkiye'ye gelmeye başladı. 
     Merkezi İsviçre'de bulunan ve dünyanın en büyük 10 yatırım bankasından biri olan UBS yetkilileri, Türkiye'ye gelerek, yeni yatırımlar konusunda incelemelerde bulunuyorlar. 
     UBS başta olmak üzere, diğer yatırım bankalarının, Türkiye ekonomisinin son durumu konusunda, Ankara ve İstanbul'daki ekonomi çevrelerinden bilgi aldıkları belirtiliyor. IMF ve Dünya Bankası'nın, Türkiye'nin ekonomik programına desteğinin önemine değinen yetkililer, uluslararası sistemin Türkiye'ye desteğinin ardından, yatırım bankalarının, Türkiye'de portföy cinsinden yatırım yapma konusunda ciddi çalışma içinde olduklarını vurguluyorlar. IMF heyetinin bu hafta yapacağı ziyaretin ardından düzenleyeceği raporun, IMF İcra Direktörleri Kurulu'nda onaylanmasının ardından, Türkiye'ye yatırımlarda artış görüleceği ifade ediliyor. 







</TEXT>
</DOC>
