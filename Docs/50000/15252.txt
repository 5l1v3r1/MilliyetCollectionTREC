<DOC>
<DOCNO> 15252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/son/soneko03.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı’nda ek zam çıkmazı 
</HEADLINE>
<TEXT>

     Memur maaşlarına bu ay yüzde 2.5 oranında enflasyon zammı yapmaya hazırlanan Maliye Bakanlığı, bazı kuruluşların kendi personeline ek zam çalışmaları karşısında zor duruma düştü. 
     3 aylık enflasyonun yüzde 10.7 olarak ilan edilmesi sonrasında, Ocak’ta yüzde 10 zam verilen devlet memuru, memur emeklileri ve sözleşmelilere Bütçe Kanunu uyarınca yapılması gereken ek zam için çalışma yapılıyor. 
     Maliye Bakanlığı, yılbaşından bu yana toplam maaş zammını 2 puanlık refah artışıyla birlikte yüzde 12.7’ye yükseltecek olan katsayıları belirledi. Maaşları Mart ayına göre yüzde 2.5 oranında arttıracak yeni katsayılar, Bakanlar Kurulu Kararı ile 15 Nisan’dan geçerli olmak üzere yürürlüğe girecek. 
     Bu arada enflasyon zammı için geri sayım başlarken, bazı kuruluşların kendi memurlarına ek zam çalışması yapmaları da ortalığı karıştırdı. Çalışma ve Sosyal Güvenlik Bakanı Yaşar Okuyan’ın Meclis’te bulunan Teşkilatla ilgili yasalarda kendi Bakanlığı ve Bağ-Kur çalışanlarının maaşlarında ek iyileştirmeye gitmek ve bu şekilde memurlara 320 milyon liraya kadar ek zam sağlamak istemesi, Maliye ile bu Bakanlık arasında sorun oldu. Çalışma ve Sosyal Güvenlik Bakanlığı’nın bu girişimi üzerine, İçişleri Bakanı Sadettin Tantan da polise ek zam talebinde bulundu. 
     Polise paralel askerin de ek iyileştirme isteyeceği belirtilirken, üniversite öğretim üyeleri, mühendisler ve doktorlar da Maliye’ye ek zam talebiyle geldi. 
     Maliyeciler, 15 Nisan’da enflasyon zammı ile 9’un 1’indeki bir devlet memurunun maaşında 4 milyon 299 bin lira bir iyileşme olacağını, genel müdür maaşındaki artışın bile 25 milyon lirada kalacağını belirtiyor. Maliye yetkilileri, "Binlerce memura 4-5 milyon liralık bir zam verirken, Çalışma Bakanlığı personeline 320 milyon lirayı bulan bir maaş artışını diğerlerine nasıl izah ederiz " dediler. Maliye yetkilileri, Yetki Kanunu çerçevesinde, bütün memurların durumlarının masaya yatırılacağını, bu çerçevede adil bir düzenlemeye gidileceğini de ifade ettiler. 
     Öte yandan 15 Nisan’da yüzde 2.5 zam alacak olan devlet memurlarına, Nisan ayı enflasyonuna göre 15 Mayıs’ta da ikinci ek zam gelecek. Ekonomi çevreleri, Mayıs’da Nisan enflasyonu kadar yükselecek memur maaşlarına yüzde 10 dolayında bir zam bekliyor. Mayıs enflasyonu çerçevesinde maaşlara 15 Haziran’da yapılacak üçüncü enflasyon zammı ile birlikte yılın ilk 6 aylık dönemindeki toplam zammın yüzde 25’in üstüne çıkacağını belirtiliyor. Devlet memurlarına Temmuz ayında ise yılın ikinci dönemine ilişkin genel zam yapılacak. 
     




</TEXT>
</DOC>
