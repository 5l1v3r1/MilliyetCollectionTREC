<DOC>
<DOCNO> 29371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/ekonomi/eko02.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışındaki servete af 
</HEADLINE>
<TEXT>

Dışarıdaki servetlerin binde 5 vergiyle legalleştirilmesi ve Türklerin yabancı bankalardaki paralarının yüksek faizle Türk bankalarına çekilmesi için tasarı hazırlanıyor 
     GÜNSELİ ÖNAL Ankara 

     Ülkeyi ekonomik krizden çıkarmak için kaynak arayışını sürdüren hükümet, gözünü şimdi de Türk vatandaşlarının yurtdışındaki bankalarda bulunan yüz milyarlarca dolarına dikti. Hükümet, işadamlarının yurtdışındaki bankalarda bulunan paralarını ülkeye getirebilmek için "servet affı"na hazırlanıyor. 
     
     Hazine dolarların peşinde 
     Hazine Müsteşarlığı’nca hazırlıkları sürdürülen tasarıda, Türkiye’de yaşayan ancak yurtdışındaki bankalara döviz transfer eden işadamlarının paralarını Türkiye’ye çekmeyi özendirici önlemlere yer verileceği öğrenildi. Özellikle Türkiye’de halen yargılanan ve zor durumda olan işadamlarının yurtdışındaki servetlerini ülkeye çekmeye çalışan hükümet, bu servetlerin başka bir prosedüre gerek kalmadan legalleşmesi için bir kereye özgü binde 5 oranında vergi getirmeyi planlıyor. 
     Hazine, yurtdışındaki işçilerin çalıştıkları ülkelerin bankalarına yatırdıkları yaklaşık 250 milyar dolar ile yurtdışında çalışırken emekli olup o ülkelerde yaşamayı sürdürenlerin bankalardaki 170 milyar lira dolar parasını Türk bankalarına çekmek için de yüksek faiz politikası uygulamaya hazırlanıyor. 
     Hazine’nin hazırlıklarını sürdürdüğü tasarıda, gurbetçilerin milyarlarca dolarlık parasına, halen yatırıldıkları yabancı bankalardan birkaç puan fazla faiz verilmesine yönelik hükümler yer alacak. 
     
     Türk bankaları formülü 
     Tasarıda, bu paraların doğrudan Tükiye’deki bankalara aktarılmasının mümkün görülmemesi nedeniyle, paraların bu bankalarda kalarak Türk bankaları hesabına aktarılmasını sağlayacak düzenlemelere yer verilecek. 
     



 EKONOMİ 

























</TEXT>
</DOC>
