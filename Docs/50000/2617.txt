<DOC>
<DOCNO> 2617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/soneko06.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF "Özelleştirmeden taviz verilmesin" 
</HEADLINE>
<TEXT>

     Türkiye Masası Şefi Carlo Cottarelli başkanlığındaki IMF heyetinin, uluslararası piyasalarda yeniden güven tazelemek ve daha çok yabancı sermaye çekebilmek için, özelleştirme programından taviz verilmemesi gerektiğini vurguladığı öğrenildi. 
     IMF heyeti, ekonomi yetkilileriyle yapılan görüşmelerde, geçen yıl Kasım ayında yabancı sermaye çıkışı ile başlayan faiz oranlarındaki tırmanışın, yeniden yabancı sermaye girişi ile eski düzeyine gerileyeceğini belirtti. 
     IMF yetkililerinin, özellikle Mart ve Nisan aylarında, özelleştirmeye verilecek hız çerçevesinde, yabancı yatırımcıların Türkiye'ye yeniden dönmeye başlayacağını, bu çerçevede faiz oranlarının eski düzeylerine inmeye başlayabileceğini işaret ettikleri kaydedildi. 
     Cottarelli başkanlığındaki IMF heyetinin, bugün, Bankacılık Düzenleme ve Denetleme Kurulu BDDK ile Merkez Bankası arasında bölünerek, çalışmalarını bu kurumlarda sürdürdüğü de öğrenildi. IMF heyetinin, BDDK'da yaptığı çalışmalarda, bankacılık sektörüne yönelik alınacak önlemlerin daha geniş kapsamlı olması önerisinde bulunduğu belirtiliyor. Bu arada IMF heyetinin, Dünya Bankası yetkilileriyle de biraraya gelerek, yapısal programlara verilecek destek ve ekonomi programının uygulanışı konusunda görüş alışverişinde bulundukları öğrenildi. 




</TEXT>
</DOC>
