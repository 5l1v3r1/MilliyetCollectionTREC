<DOC>
<DOCNO> 18028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sonspo08.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon bu sezondaki en istekli çalışmasını bugün gerçekleştirdi 
</HEADLINE>
<TEXT>

     Trabzonspor, 29 Nisan Pazar günnü kendi sahasında Fenerbahçe ile yapacağı lig maçının hazırlıklarını bugün gerçekleştirdiği çalışma ile sürdürdü. 
     Ligin son 3 haftasını galibiyetle kapatan bordo-mavili takım, bu sezon en istekli ve neşeli çalışmalarından birini gerçekleştirdi. Teknik Direktör Sadi Tekelioğlu'nun futbolcular ile diyalogları ise dikkat çekti. 
     Bordo-mavili takımın, teknik direktör Tekelioğlu yönetiminde, Mehmet Ali Yılmaz Tesisleri'nde gerçekleştirdiği çalışmaya, milli futbolcular Sergen, Oktay ve Gökdeniz ile sakatlığı süren Milosevski katılmadı. 
     Tekelioğlu, futbolculara el topu oynattıktan sonra, yarım alanda çift kale maç yaptırdı ve idmanın son bölümünde de kanatlardan gönderilen ortalara gol çalışması gerçekleştirdi. İdman bitiminde de futbolcular ve teknik heyete baklava ikram edildi. 
     Trabzonspor, yarın akşam Hüseyin Avni Aker Stadı'nda yapacağı çalışma ile Fenerbahçe maçının hazırlıklarını sürdürecek. 
     Öte yandan Fenerbahçe kulübününün şu ana kadar, bordo-mavili kulüpten sadece protokol tribün için bilet talep ettiği bildirildi. 






</TEXT>
</DOC>
