<DOC>
<DOCNO> 4361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/son/sonspo05.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Naklen yayın ihalesinin şartnamesi belli oldu 
</HEADLINE>
<TEXT>

     Futbol Federasyonu, katılımcıların şartlı sözleşme önerisi vermesi üzerine ertelediği naklen yayın ihalesini 31 Ocak Çarşamba günü yaparken, ihale şartnamesi de belli oldu. 
     Futbol Federasyonu tarafından bugün, isteyen kurum ve kuruluşlara imza karşılığı verilen yeni ihale şartnamesinde bazı değişiklikler dikkati çekti. Federasyon, daha önce ihale bedelinin yüzde 5'ini imza anında, daha sonra yüzde 11'ini Şubat, Mart, Nisan ve Mayıs aylarında 4 eşit taksitte ödenmesi biçiminde başlayan ve 2004 yılına dek sürecek ödeme biçimlerinde değişikliğe gitti. Buna göre, şartnamede ''yüzde'' ibaresi kaldırılarak, 3 Şubat tarihinde 12 milyon dolar, 15 Şubat'da 8 milyon dolar, Mart, Nisan ve Mayıs aylarında 8'er milyon dolar tutarında ödeme planı getirildi. 
     Şartnamede, ihaleyi kazanan kuruluşun 1 Haziran 2001 tarihinde ise 24 milyon dolar ödemeyi yapması yer aldı. İhalenin 465 milyon dolarlık muammen bedeli değişmezken, bu bedelin Mayıs 2004 tarihine dek belirli bir planda ödenmesi şartnamede yer alıyor. 
     Önceki naklen yayın ihale şartanemesindeki ''İhaleye Türkiye Radyo Televizyon Kurumu ve özel televizyon kuruluşları iştirak edebilir'' biçimindeki kural da kaldırıldı. Yeni şartnamede, ''ihaleye, Türkiye'de veya yurt dışında bulunan gerçek-tüzel kişiler tek tek ya da müştereken katılabilirler'' ibaresi konuldu. 




</TEXT>
</DOC>
