<DOC>
<DOCNO> 28616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/dunya/dun03.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon’da terörizm paniği 
</HEADLINE>
<TEXT>

     DIŞ HABERLER SERVİSİ 

     Ortadoğu’da Amerikan hedeflerine yönelik terörist saldırı yapılacağı yönünde istihbarat alan ABD, Ürdün’de eğitimdeki askerlerini ve Bahreyn limanındaki savaş gemilerini geri çağırdı. ABD Savunma Bakanlığı Pentagon yetkilileri, tehdide ilişkin bilgilerin güvenilir olduğunu ve çok ciddiye alındığını kaydettiler. 
     Washington’daki gözlemciler, alınan önlemlerin, üç gün önce ABD Adalet Bakanı John Ashcroft tarafından duyurulan, Suudi Arabistan’daki Kobar kulelerinde 19 Amerikan askerinin ölümüne yol açan bombalı terörist saldırının 14 failine açılan dava ile ilgili olabileceğini belirtiyorlar. Suudi Arabistan televizyonu da önceki akşam, Bin Ladin’in Amerikan hedeflerine saldırmak üzere olduğunu öne sürdü. 
     
     Gemiler açıldı 
     Pentagon, önlem olarak, Bahreyn limanında bekleyen pek çok mayın temizleme gemisine, limandan hemen ayrılmaları çağrısında bulundu. Bahreyn limanı, Basra Körfezi’ni denetleyen Amerikan 5. filosunun merkez üssü olarak kullanılıyor. Amerikalı yetkililer, uçak gemisi USS Constellation’ın, çok daha önce bölgeyi terk ettiğini belirttiler. Savunma Bakanlığı yetkilileri, Ürdün’de tatbikat yapmakta olan yaklaşık 2 bin 200 askerin, eğitimlerini kestiğini ve kendilerini bekleyen gemilerle bölgeden ayrılacaklarını açıkladılar. 
     Bu arada ABD’nin Senegal ve Bahreyn’deki büyükelçilikleri de güvenlik nedeniyle geçici olarak kapatıldı. 
     



 DÜNYA 












</TEXT>
</DOC>
