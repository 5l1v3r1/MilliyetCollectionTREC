<DOC>
<DOCNO> 39756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/siyaset/siy01.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
BAŞKAN, elini verdi yakasını kurtaramıyor 
</HEADLINE>
<TEXT>

Adana Büyükşehir Belediye Başkanı Aytaç Durak’ın, 14 meclis üyesini "görgülerini artırmaları" için ABD’ye göndereceğini söylemesi, meclis üyeleri arasında rahatsızlık yarattı 
     İSTANBUL Milliyet 

     Parasızlık yüzünden metro çalışmalarını yarım bırakan, belediye çalışanlarının alacaklarını ödeyemeyen Adana Büyükşehir Belediye Başkanı Aytaç Durak’ın, 14 meclis üyesini "bilgi ve görgülerini artırmaları" için ABD gezisine göndereceği yönündeki açıklamalar, meclis üyeleri arasında rahatsızlık yarattı. 
     160 belediye çalışanının, "Alacaklarımızı ödemeyen belediye meclis üyeleri hangi yüzle 1 Eylül’de ABD gezisine çıkacak " sorusuna yanıt aradığını kaydeden Hürriyet gazetesi yazarı Yalçın Bayer, "Durak’tan ballı gezi" başlıklı yazısında, başkanla yaptığı görüşmeye yer verdi. Durak yaptığı açıklamada, "Meclis üyeleri bana muhalif. İki yıldır anamı ağlatıyorlar. Onlara taviz vermek zorundayım. Bırakın bilgi ve görgüleri artsın, beyinleri şarj etsin. Adana’ya döndüklerinde gelişigüzel taleplerde bulunmazlar" dedi. 
     Geçen yıl almak istediği 100 halk otobüsünü meclis üyelerinin engellediğini söyleyen Durak, Milliyet gazetesinin "Bir belediye başkanı nasıl taviz verir " sorusuna da şu karşılığı verdi "Benim Bayer’e söylediklerimi aşağılayıcı bulmuşlar. Şimdi kendi aralarında gidip gitmeme konusunda toplantı yapıyorlar. Bugün beni sıkıştırırsanız benden bir şey alamazsınız. Bunlar karar versin, öyle konuşalım." Durak, 1984’te başkan seçildiği zaman da, 45 belediye meclis üyesinin tümünü Avrupa gezisine götürmüştü. 
     



 SİYASET 












</TEXT>
</DOC>
