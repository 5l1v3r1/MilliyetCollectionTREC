<DOC>
<DOCNO> 3753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sontur17.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatma Girik'in de affı istendi 
</HEADLINE>
<TEXT>

     Sinema sanatçısı Fatma Girik hakkında vergi kaçakçılığı yaptığı iddiasıyla açılan davanın dosyası, suç vasfının ''4616 sayılı 23 Nisan 1999 Tarihine Kadar İşlenen Suçlardan Dolayı Şartla Salıvermeye, Dava ve Cezaların Ertelenmesine Dair Kanun'' kapsamı dışında bırakılmasından dolayı Anayasa Mahkemesi'ne gönderildi. 
     İstanbul 2. Ağır Ceza Mahkemesi'ndeki duruşmaya, tutuksuz sanık Fatma Girik katılmadı. Duruşmada Girik'i, avukatı Zeynel Öztürk temsil etti. 
     Davaya ilişkin görüşü sorulan İstanbul Cumhuriyet Savcısı Nurten Altınok, sanığın 213 sayılı Vergi Usul Kanunu'na muhalefet ettiği iddiasıyla yargılandığını ve bu yasanın ''4616 sayılı 23 Nisan 1999 Tarihine Kadar İşlenen Suçlardan Dolayı Şartla Salıvermeye, Dava ve Cezaların Ertelenmesine Dair Kanun'' kapsamı dışında bırakıldığını belirtti. 
     Sanığın alacağı cezadan daha ağır cezaları içeren TCK maddelerine göre yargılamaları yapılan ''Adam öldürme'' ve ''Gasp'' benzeri suçların söz konusu yasanın kapsamında olduğunu belirten Savcı Altınok, bu gibi suçların kamuoyunun vicdanını daha fazla rahatsız ettiğini kaydetti. 
     'Sanığın cezalandırılması istenen yasanın, '4616 sayılı 23 Nisan 1999 tarihine kadar işlenen suçlardan dolayı Şartla Salıvermeye, Dava ve Cezaların Ertelenmesine Dair Kanun' kapsamı dışında bırakılmasının,Anayasa'nın 2 ve 10. maddelerine aykırılık oluşturduğunu'' belirten savcı Altınok, bu konunun incelenmesi için dava dosyasının Anayasa Mahkemesi'ne gönderilmesini istedi. Savcı Altınok'un görüşüne karşı diyecekleri sorulan avukat Zeynel Öztürk, aslında kendilerinin beraat kararı verilmesini istediğini belirterek, savcının görüşünü yerinde gördüğünü ifade etti. Savcının talebinin ciddi bulunduğunu belirten mahkeme heyeti, sanığın suç vasfının yasa kapsamı dışında bırakılmasının, Anayasa'nın eşitlik ilkesine, hukukun genel prensiplerine ve adalet duygusuna aykırı olduğu görüşüne varıldığını bildirdi. Mahkeme heyeti, konunun incelenmesi için dava dosyasının Anayasa Mahkemesi'ne gönderilmesini karara bağladı. 




</TEXT>
</DOC>
