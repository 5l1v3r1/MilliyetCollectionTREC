<DOC>
<DOCNO> 37910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/sondun07.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de yeni bir intihar saldırısı korkusu 
</HEADLINE>
<TEXT>

     İsrail, Filistinli intihar komandolarının yeni saldırı uyarıları karşısında tetikte bekliyor. 
     İsrail polisinin, bu çerçevede kentlerin giriş ve çıkışlarını denetim altında tuttuğu belirtildi. Yarı otomatik silahlı askerlerin, intihar komandolarının saldırılarını düzenlemek için tercih ettiği Kudüs'teki otobüs terminali, pazarlar ve alışveriş merkezi gibi yerlerde nöbet tuttukları kaydedildi. İslami Cihad ve Hamas'ın, intifadanın başlamasından ve İsrail ile Filistin Kurtuluş Örgütü'nün FKÖ 1993'te geçici barış anlaşması imzalamasından bu yana düzenledikleri bombalı eylemlerde çok sayıda İsrailli öldü. 
     Bölgede barış görüşmelerinin çıkmaza girmesinin ardından geçen yıl Eylül'de başlayan şiddet olaylarında yaklaşık 520 Filistinli ve 150 İsrailli hayatını kaybetti. Öte yandan, İsrail ordusu, Lübnan sınırındaki bir köyü, askeri bölge ilan ederek ziyaretçilere kapattı. Bir ordu sözcüsü, Ghajar köyünün İsraillilere kapatılması kararının, güvenlik gerekçesiyle alındığını, ancak köy halkının hareket özgürlüğünün bulunduğunu söyledi. İsrail basınında çıkan haberlerde, kararın, Lübnan'da faaliyet gösteren Hizbullah gerillalarının, köyün Lübnan tarafındaki kesimine bir dükkan açmalarının ardından verildiği kaydedildi. Ancak bu haberlerin henüz doğrulanmadığı belirtildi. İsrail'in Lübnan'ın güneyindeki askerlerini geçen yıl Mayıs'ta çekmesinin ardından, Ghajar köyünü iki ülke arasında bölen sınır BM tarafından belirlenmesine rağmen, tel örgü bulunmadığı kaydedildi. 






</TEXT>
</DOC>
