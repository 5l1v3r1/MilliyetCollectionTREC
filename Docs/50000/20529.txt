<DOC>
<DOCNO> 20529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/soneko13.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 1. seans böyle geçti... 
</HEADLINE>
<TEXT>

     İMKB Ulusal-100 Endeksi, önceki kapanışa göre 106.47 puan artışla 1. seansı 12,382.80 puandan tamamladı. 
     Hisse senetleri ortalama yüzde 0.87 oranında değer kazandı. Telekom yasasındaki uzlaşma Borsa'da açılışta etkili olurken, devamında kar realizasyonlarıyla piyasa önceki seansa göre hafif bir yükselişle kapandı. Seans 12,731 puan seviyesinden yüksek açıldı. İlk dakikalarda Endeks hızla yükselirken, yoğun talep satışlar için de önemli bir fırsat yarattı. En yüksek 12,858 puanı gören endeks, kar realizasyonlarıyla hızla gevşemeye başladı. İlk bir saat 12,541 puan seviyesinde geçildi. 
     İkinci yarıda da 12,500 seviyelerinde yatay seyreden Endeks, satış baskısına dayanamayınca gevşemeye başladı. Kapanışa doğru 12,400 puanın da altına düşen Endeks, seansı 12,382.80 puandan tamamladı. Kapanışta mali endeks 140.70 puanlık artışla 17,546.35 puana, hizmet endeksi 34.75 puanlık artışla 7,377.58 puana, sınai endeksi de 108.58 puan artışla 9,388.71 puana yükseldi. 
     Böylece mali grup hisseler, önceki kapanışa göre ortalama yüzde 0.81, hizmet gurubu hisseler yüzde 0.47, sınai gurubu hisseler de yüzde 1.17 oranında değer kazandı. 1. seansta işlem gören toplam 292 hisse senedinden 180'i değer kazandı. 38 hisse senedi değer yitirirken, 74 hissenin fiyatında ise değişiklik olmadı. Seansta 300 trilyon 259 milyar 147 milyon liralık işlem hacmi oluştu. 1. seansta Yapı Kredi Bankası, Garanti Bankası, Akbank, Vestel ve Koç Holding en yoğun işlem gören hisseler oldular. 







</TEXT>
</DOC>
