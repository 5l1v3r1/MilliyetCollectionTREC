<DOC>
<DOCNO> 16568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sonspo01.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ligin zirvesi alev alev... 
</HEADLINE>
<TEXT>

     Birinci Futbol Ligi'nde 28. hafta maçlarının ardından Galatasaray, lider Fenerbahçe'yi puan olarak yakaladı. 
     30 gol atılan ligin bu haftasında, lider Fenerbahçe, son haftaların başarılı ekibi Ankaragücü karşısında deplasmanda 2-1'lik yenilgi alınca, Galatasaray önünde liderliğini yalnızca averajla sürdürebildi. Ankaragücü, üst üste 5. ve son 8 maçta 7. galibiyetini alırken, Fenerbahçe ise kupa finali de dahil son 3 resmi maçından da yenilgiyle ayrılmış oldu. 
     Liderin en yakın takipçisi olan Galatasaray, Avrupa Şampiyonlar Ligi'ndeki zorlu Real Madrid deplasmanı öncesi, 2 golcü futbolcusu Serkan ve Jardel'in golleriyle Antalyaspor'u 2-0'lık skorla geçerek puanını 61'e çıkardı. 
     Zirvedeki bu 2 takımı ısrarlı takibini sürdüren 3. durumdaki Gaziantepspor, ligde kalma umudunu hemen hemen kesen Adanaspor karşısında 3 gollü galibiyet bularak 58 puanla zirve yarışını sürdürdü. 
     Üst sıralardaki mücadeleden kopmak istemeyen Beşiktaş da Bursaspor deplasmanında galibiyeti, son dakikada attığı tek golle buldu ve 55 puanla 4. sıradaki yerini korudu. Son 3 sırada yer alan Erzurumspor, Adanaspor ve Siirt Jet-Pa Spor'un, ligde kalma şanslarının hemen hemen bittiği 28. hafta maçlarında, 3 deplasman, 6 da ev sahibi takım galip geldi ve berabere biten maç olmadı. 
     Gol krallığı yarışmasında, Galatasaray'ın Brezilyalı golcüsü Jardel, gol sayısını 22'ye yükselterek, yeniden ilk sıraya çıkarken, bu futbolcuyu 21 golle Bursasporlu Okan, 16 golle Beşiktaşlı Nouma, 14'er golle de Antalyasporlu Atilla ve Gaziantepsporlu Hasan Özer izliyorlar. 




</TEXT>
</DOC>
