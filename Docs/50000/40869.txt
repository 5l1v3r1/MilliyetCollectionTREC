<DOC>
<DOCNO> 40869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/guncel/gun08.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullardan su parası alınmalı mı 
</HEADLINE>
<TEXT>

ÇAPRAZ ATEŞ 
     SİBEL KAHRAMAN ŞEN 

     Milli Eğitim Bakanı Metin Bostancıoğlu'nun ibadet yerlerinden su, elektrik parası alınmadığı, okullardan da alınmaması gerektiği yolundaki görüşüne eğitimcilerden destek geldi. Eğitimin, diğer kamu hizmetleriyle karıştırılmamasını isteyen eğitimciler, "Hem ülkenin geleceği eğitim diyoruz, hem de eğitim kurumlarını rahatlatmak için bir şey yapmıyoruz" dedi. Konuyla ilgili görüşleri şöyle 
     
     Prof. Kadir Erdin 
Eğitimden tasarruf israftır      Devletin eğitime verdiği veya vermesi gerektiği önemin işareti, ona yeterince ve uluslararası ölçekte kaynak ayırmasıyla doğrudan bağlantılıdır. Siyasi iktidarlar, eğitimi ve eğitim kurumlarını ciddiye almıyorlarsa, onların kaynak yetmezliği içersinde kıvranmalarını da, buna çözüm aramayı da ciddiye almazlar. Oysa eğitim kesinlikle tasarruf yapılmayacak bir konudur. Eğitimden tasarruf aslında israftır. Kamu kaynaklarının kötü kullanımıdır. Avrupa Birliği'ne yüzünü dönmüş Türkiye'nin bu beklentisinde gerçekçi olup olmadığı öncelikle eğitim sorunlarına bakış açısına bağlıdır. 
     Eğitim kurumlarındaki yakıt ve aydınlanma sorunları çözülemiyorsa, bu çok ciddi bir sorundur. Aslında bu konular siyasal iktidarların öncelikli çözüm üreteceği veya sorun yaratmadan çözeceği olaylardır. Hala sorunsa, siyasal iktidarların eğitim konusundaki kararlarını ciddi boyutlarda tekrar gözden geçirmeleri gerekir. Eğitim kurumlarının devlete karşı borçlandırılması kabul edilemez. Aslında kamusal hizmet sunan kurumların böylesi giderleri bütçe içinde çözümlenmeli. 
     
     Alaaddin Dinçer Eğitim - Sen Genel Başkanı 
Ciddi bir kampanya yapılmalı      Eğitim gibi ülke geleceğinin söz konusu olduğu bir alana, hizmetler para karşılığı satılmamalı. Dünyanın pek çok yerinde bunun örnekleri var. Amerika'da öğrenci servislerini bile devlet veriyor. Türkiye'de eğitime bütçeden ayrılan pay çok az. Zaten eğitim kurumlarının çoğu, bu paraları ödeyemedikleri için elektrik, su ve telefonları kesiliyor. 
     
     Ful Akıngüç Kültür Okulları Genel Müdürü 
Çocuk zarar görüyor      Devlet okullarından elektrik, su, yakıt gibi hayati önemi olan giderler alınmamalı. Sonuçta eğitim sisteminde ürün olan çocuk zarar görüyor. Elektrik, su kesildiği durumda hijyen sağlanamaz ve bunun bedeli de çok yüksek olur. İşin içinde çocuk olduğu için, onun sağlığı ve eğitimine verilen zarar gözönünde bulundurulmalı. 
     
     Veysel Eroğlu İSKİ Genel Müdürü 
Maliyetin altında veriyoruz      Okullara parayla su veriyoruz ama maliyetin altında bir fiyatla verilyoruz. Gelirlerini tahsil edememesi halinde, İSKİ'nin hizmet veremeyeceği bir gerçektir. İSKİ'nin bütün yatırım ve işletme giderleri, su ve atık suların uzaklaştırma bedeli gelirlerinden karşılanıyor. Resmi dairelerin ödemedikleri faturalar göz önüne alındığında, idaremizin maddi kaybı daha iyi anlaşılacaktır. Genel Müdürlüğümüz, kamu kurum ve kuruluşlarına olan bütün borçlarını zamanında ödediği gibi, 1994'te yaptığı ödeme planıyla geçmişten gelen birikmiş borçlarını da ödedi. 
     
     Yusuf Namoğlu Beşiktaş Belediye Başkanı 
Yasalara uyulmak zorunda      Bugünkü yasalar elektrik, su, telefon gibi giderlerin ödenmesi gerektiğini söylüyor. Bu yasaları da herkes uygulamak zorundadır. Cumhurbaşkanlığı, Başbakanlık enerji ücretlerini ödemek zorundadır. Bu koşul, milli eğitim için de geçerlidir. Ancak yasal düzenleme yapılırsa ve yerel yönetimlere eğitim kurumlarını yönetme yetkisi verilirse, yerel yönetimlerin bütçesine girer ve ödemeler yerel yönetimler tarafından yapılır. 
     



 GÜNCEL 






















</TEXT>
</DOC>
