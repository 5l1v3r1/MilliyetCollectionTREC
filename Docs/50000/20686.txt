<DOC>
<DOCNO> 20686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sondun13.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD füze savunma sisteminde ABD'yi ikna edemedi 
</HEADLINE>
<TEXT>

     ABD ve Rusya arasında, Washington'da George Bush'un iktidara gelmesinden sonra Amerikan füze savunma sistemiyle ilgili ilk temaslar sürerken, Moskova ''ikna olmadığını'' açıkladı. 
     ABD Savunma Bakan Yardımcısı Paul Wolfowitz başkanlığındaki 18 kişilik askeri ve sivil yetkililerden oluşan heyetin Mokova'da bu sabah başladığı görüşmelerle ilgili açıklama yapan Rusya Dışişleri Bakanlığı sözcüsü Aleksandır Yakovenko, ''Görüşmelerde sorulara yanıt bulunması bir yana, daha çok soru ortaya çıktı'' dedi. 
     Yakovenko, anti balistik füzelerin sınırlandırılmasını öngören 1972 tarihli ABM Anlaşması'nın 30 yıllık silahsızlanma sisteminin ''kalbini'' oluşturduğunu, ABD'nin füze karşıtı sistem planlarının ise bu anlaşmayı bertaraf ederek ''sistemi kökünden sarstığını'' belirtti. Yakovenko, ''ABD tarafı bize, bugünkü görüşmelerde, 30 yıldır oluşturulan silahsızlanma mimarisini hesaba katmaksızın, uluslararası güvenlik sorunlarının nasıl çözümleneceğine ilişkin açık seçik, ikna edici tezler sunamadı'' dedi. 
     Sözcü, görüşmelerin içeriğinin ''oldukça zengin'' olduğunu ve bu görüş alışverişinin, Rusya Dışişleri Bakanı İgor İvanov'un 18 Mayıs tarihinde ABD'ye yapacağı ziyaret sırasında süreceğini ifade etti. Yakovenko'nun ''İkna olmadık'' şeklinde sonuç bildiren bu açıklamasını, Wolfowitz'in görüşmelere devam ettiği sırada yaptığı dikkat çekti. Yakovenko, açıklamasını yaptığı sırada, Wolfowitz'in Rusya Dışişleri Bakan Yardımcısı Vyaçeslav Trubnikov ile görüşmesinin sürdüğünü, ilerleyen saatlerde de Devlet Başkanı'nın tratejik istikrarla ilgili danışmanı, eski Savunma Bakanı İgor Sergeyev ile görüşeceğini ifade etti. Rusya Dışişleri Bakanlığı sözcüsü, ABD heyetinde bulunan yetkililerden bazılarının da Genelkurmay Başkanı Anatoli Kvaşnin ile bir araya geleceklerini belirtti. 







</TEXT>
</DOC>
