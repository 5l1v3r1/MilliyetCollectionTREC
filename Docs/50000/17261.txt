<DOC>
<DOCNO> 17261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sonspo08.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnavutluk ile özel maç yapacak A Milli takım kadrosu açıklandı 
</HEADLINE>
<TEXT>

     Arnavutluk ile 25 Nisan Çarşamba günü Gaziantep'te özel bir maç yapacak olan A Milli Futbol Takımı kadrosu belli oldu. 
     Futbol Federasyonu'ndan yapılan açıklamaya göre, Almanya'nın Bochum takımında forma giyen gurbetçi futbolcu Yıldıray Baştürk de ilk kez A Milli Takım'a çağrıldı. 
     Trabzonspor'dan Sergen ile Oktay, Beşiktaş'tan kaleci Fevzi, Gaziantepspor'dan Hakan Bayraktar ve Fatih, Kocaelispor'dan Nuri'nin yeniden davet edildiği ve Avrupa'da forma giyen futbolculardan ise sadece Alpay'ın çağrıldığı A Milli Takım kadrosunda şu futbolcular bulunuyor 
     ''Fatih Akyel, Hasan Şaş, Emre Belözoğlu, Ümit Davala Galatasaray , Tayfur Havutçu, Nihat Kahveci, Fevzi Tuncay Beşiktaş , Ogün Temizkanoğlu, Abdullah Ercan Fenerbahçe , Sergen Yalçın, Oktay Dereli Trabzonspor , Ömer Çatkıç, Hasan Özer, Hakan Bayraktar, Fatih Tekke Gaziantepspor , Ümit Özat Bursasapor , Tolga Doğantez Gençlerbirliği , Nuri Çolak Kocaelispor , Alpay Özalan Aston Villa ve Yıldıray Baştürk Bochum . 
     Ayrıca, bu sezonun flaş ekibi Gaziantepspor, Galatasaray ile birlikte milli takıma 4 futbolcuyla en fazla oyuncu gönderen ekip olarak dikkat çekti. 
     Gaziantep Kamil Ocak Stadı'nda 25 Nisan Çarşamba günü saat 20.15'de başlayacak karşılaşmayı, İsrail'den Heir Levi, Abud Al-Ramili ve Eyal Hatuka hakem üçlüsü yönetecek. 
     Milli takım, 23 Nisan Pazartesi günü saat 13.00'de Polat Renaissance Oteli'nde kampa girecek ve akşam 18.00'de de Florya Metin Oktay Tesisleri'nde bir çalışma yapacak. 
     A Milli Takım, karşılaşmanın yapılacağı Gaziantep'e 24 Nisan Salı günü saat 15.00'de özel uçakla gidecek ve son çalışmasını saat 18.30'da Kamil Ocak Stadı'nda gerçekleştirecek. 




</TEXT>
</DOC>
