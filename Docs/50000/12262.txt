<DOC>
<DOCNO> 12262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/sontur15.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İrticai faaliyet gösterdiği için kapatılan ilköğretim okulu'nda gerginlik 
</HEADLINE>
<TEXT>

     Konya'da eğitim veren Özel Elmas İlköğretim Okulu'nun, irticai faaliyet gösterdiği gerekçesiyle kapatılması kararını uygulamaya gelen görevlilere, veliler ve öğrenciler engel oldu. 
     Okul girişinde görevlilere engel olan öğrenciler, ''Eğitim hakkımız engellenemez'' şeklinde slogan attılar. Öğrenci velileri de öğrencilere destek vererek, kapatmanın hukuksuz olduğunu belirttiler. 
     Direnişle karşılaşan görevliler, bir süre okulda kaldıktan sonra hiçbir açıklama yapmadan araçlarına binerek buradan ayrıldılar. Daha sonra velilere bir açıklama yapan Özel Elmas İlköğretim Müdürü Sadettin Kütükçü, okullarının 1999-2000 öğretim yılında irticai faaliyetlerde bulunulduğu gerekçesiyle kapatıldığını, ancak Ankara 3. İdare Mahkemesi'nin yürütmeyi durdurma kararı sonucu okulun 2000-2001 eğitim-öğretim yılında eğitimine yeniden devam ettiğini belirtti. 
     Kütükçü, önceki yıllarda müfettişlerce irticai faaliyet olduğu şeklinde bir rapor verildiğini, ancak kendilerinin Atatürk İlke ve İnkılapları doğrultusunda yol aldıklarını da anlatarak sözlerini şöyle sürdürdü 
     ''Daha sonra Milli Eğitim Bakanlığı'ndan gelen müfettişler, olumlu rapor verdiler. Bu raporlara rağmen Danıştay 8. Dairesi, idare Mahkemesi'nin verdiği yürütmeyi durdurma kararını iptal ederek davanın yeniden görülmesini uygun buldu. Bu nedenle Milli Eğitim Bakanlığı, okulun kapatılmasını istemektedir. Ancak eğitim yılının tam ortasında öğrencilerin psikolojik durumları ve dengelerini bozmak çok yersiz. Bu kararın en azından eğitim yılının bitiminde uygulanması gerektiğini görevlilere ilettik.'' 
     Milli Eğitim Müdürü Osman Güçer ise bugün okula giden görevlilerin saldırıya uğradıklarını, ancak yargı kararının uygulanacağını söyledi. Özel Elmas İlköğretim Okulu'nda 149 öğrencinin eğitim ve öğretim gördüğünü, öğrencilerin bu okula yakın olan Nebi Karatekin İlköğretim Okulu'na nakledileceklerini belirten Güçer, şöyle devam etti 
     ''Yargının kararı, kesinlikle hafta sonuna kadar yerine getirilecektir. Okulun kapatılacağına dair karar, daha önce okul idaresine bildirildi. Ancak görevlilerimize bugün yapılan engellemeler üzücüdür. Buna bir anlam veremiyoruz.'' 
     Güçer, dileyen velilerin, öğrencileri istedikleri okula verebileceklerini, öğrencilerin eğitim ve öğretimlerinin aksamasının söz konusu olmadığını sözlerine ekledi. 
     
     



</TEXT>
</DOC>
