<DOC>
<DOCNO> 41662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/guncel/gun07.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev bir Boeing de Pentagon’u vurdu 
</HEADLINE>
<TEXT>

Dünyanın en iyi korunan binalarından Amerikan Savunma Bakanlığı kamikazeye çok savunmasız yakalandı. Bakan Rumsfeld kılpayı canını kurtardı. Dünyayı titreten Pentagon alev alev yanıyor... 
     TÜM gözler New York'taki Dünya Ticaret Merkezi'nin ikiz kulelerine ok gibi saplanan iki uçağa çevrilmişti. Herkes ne olduğunu anlamaya çalışırken, kaçırılan başka uçaklar olduğu haberi geldi. Yetkililer hemen hedef olabilecek binaları boşaltmak için harekete geçti. Bunların başında, dünyanın en iyi korunan binalarından biri olan Washington'daki Amerika Savunma Bakanlığı, yani Pentagon da vardı. Ancak boşaltma işlemi yeni başlamıştı ki, bir yolcu uçağı Pentagon'un dev binasına çakıldı. 
     
     Bu tesadüf olamaz 
     Uçak yerel saatle 09.45 sularında binanın kuvvet komutanlarının bulunduğu güney kanadına düşürülmüştü. Üst düzey yetkililerin bulunduğu bu nokta sanki özellikle seçilmişti. Tüyler ürperten kamikaze saldırısından sonra beşgen şeklindeki Pentagon binasının güney kanadı alev alev yanmaya başladı. Saldırı gerçekleştiği sırada Amerikan Savunma Bakanı Donald Rumsfeld'in de binada olduğu ve son anda karga tulumba dışarı çıkartılarak kurtarıldığı öğrenildi. Bu saldırıda Pentagon binasının hedef alınması, Amerika'nın saldırılara anında müdahale etme şansını da büyük ölçüde etkiledi. 
     
     Tarifeli ölüm makineleri 
     WASHINGTON düşmanlarının nükleer, biyolojik, kimyasal silahlarla yapacağı saldırılardan çok çekiniyordu. Irak lideri Saddam Hüseyin, kimyasal silah yaptığı için defalarca Amerikan savaş uçaklarının hedefi olmuştu. Ancak Amerika hiç tahmin etmediği silahlarla vuruldu. Bu akıl almaz eylemle 20 binden fazla insan öldüren teröristler, katliam yaparken, içinde yolcu bulunan tarifeli uçakları ve bir kamyonu kullandı. United Airlines ve American Airlines'a ait, içinde yüzlerce yolcu taşıyan Boeing 767 ve 747 tipi uçaklar, art arda belirlenen hedeflere kamikaze yapıyordu. İnsanların yolculuk yapmak için kullandığı araçlar birer ölüm makinesine dönüşmüştü. Bu saldırılar sırasında sadece Dışişleri Bakanlığı karadan vuruldu. Bomba yüklü bir kamyon binanın önünde infilak ettiğinde, yüzlerce kişi yerlerde cansız yatıyordu. Dünya Ticaret Merkezi'nin ikiz kuleleri ve Pentagon'u yolcu uçakları yerle bir etti. Son yolcu uçağı ise Pennsylvania'da düştü ya da Amerikan savaş uçakları tarafından düşürüldü. 
     
     Herkes gökte uçak aradı 
     Uçakların önce Dünya Ticaret Merkezi'ni, sonra da Pentagon'u vurmasından sonra, bir uçağın da Pittsburg'ta düşmesiyle Amerikalılar'ın gözleri gökyüzüne çevrildi. Fransız Haber Ajansı AFP, Boston'dan kaçırılan yeni bir uçağın Washington'a yöneldiğini duyurdu. İngiliz haber ajansı Reuters, Pentagon’a dayanarak, bu uçağın Pentagon'a doğru uçtuğunu bildirdi. Bu paranoya Amerikan Hava Kuvvetleri'ne de yansıdı. Tüm ticari uçuşlar yasaklandı, olaylar sırasında havada bulunan uçaklar apar topar yere indirildi. İndirilemeyen uçaklar da Kanada'ya yönlendirildi. 
     
Pentagon'da tam 24 bin kişi çalışıyor      DIŞ HABERLER SERVİSİ 

     Terörist uçaklardan birinin 'Komuta Merkezi'ne düştüğü Pentagon, Potomac Nehri'nin batı kıyısında yer alıyor. 10 koridorla birbirine bağlanan beş katlı Beşgen'de 344 bin 300 metrekare ofis ve çalışma alanı var. Pentagon'da yarısı sivil, yarısı da Deniz, Hava, Kara Kuvvetleri ve Savunma Bakanlığı'ndan 24 bin kişi çalışıyor. Mimari yapısıyla bilimkurgu filmlerindeki uzay üslerini andıran Pentagon, 160 bin kilometrelik bir hatla dünyanın en geniş telefon şebekesine ve iletişimi ve nakliyeyi sağlayan 24 kilometrelik tüp sistemine sahip. 
     



 GÜNCEL 































</TEXT>
</DOC>
