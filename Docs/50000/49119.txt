<DOC>
<DOCNO> 49119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/soneko08.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanrıkulu "Olumsuz haberler nakit para tutma eylemini artırıyor" 
</HEADLINE>
<TEXT>

     Sanayi ve Ticaret Bakanı Ahmet Kenan Tanrıkulu, medyada sürekli olumsuz haber ve yazılara yer verildiğini, bu durumun halkın nakit para tutma eylemini artırdığını belirtti. 
     Tanrıkulu, Türkiye Odalar ve Borsalar Birliği TOBB Ticaret Borsaları Konsey toplantısında yurt genelinden toplantıya katılan oda ve borsa başkanlarının sorunlarını ve çözüm önerilerini dinledi. 
     Bakan Tanrıkulu, sorunların büyük bölümünü bildiklerini, buna karşın tüm sorunların çözümünü yüzde 100 giderecek finansal yapının olmadığını kaydetti. 
     Sanayi ve Ticaret Bakanı Tanrıkulu, oda ve borsa başkanlarının aktardıkları sorunlar arasında, vergisel düzenlemeler, küçük ve orta boy işletmelere KOBİ yönelik krediler, enflasyon muhasebesi gibi ortak sorunlar bulunduğunu, sorunların çözümüne bu konulardan başlamanın daha akılcı olduğunu belirterek ''sorunlar öncelikli tespit edilerek birer birer çözülecek'' dedi. 
     Tanrıkulu, TOBB koordinasyonunda 22-23 Ekim tarihleri arasında yapılan toplantıdan da çok ümitli olduğunu ifade ederek, şunları söyledi 
     ''Sonuna kadar inisiyatifimizi kullanıp sorunların çözümünde ortak bir noktada buluşulmasını sağlayacağız. Katkının en büyüğü bizim bakanlığımızdan geldi. Sorunların çözümü için büyük çaba içindeyiz. 
     Buna karşın bakanlığımızın en büyük eksikliği finansal enstürümanlarının elinden alınmasıdır. TOBB Başkanı bizim bakanlığımızı kendilerini ilgilendiren 3 bakanlık arasında ilk sırada göstermesine rağmen, şu an sadece sadece tescil için geliniyor.'' Tanrıkulu, ülkemiz ekonomisinin enflasyonu düşürmek, üretim, istihdam, ihracat ve yatırımları artırmaya öncelik verdiğini, bu gayenin bütün kitlelerin ortak hedefi olması gerektiğini belirtti. 
     Bakan Tanrıkulu, buna karşın ekonomik haber ve yorumlarda işlerin nasıl düzeltileceğine, nasıl üretime yönelineceğine dair yorum ve önerilere çok nadir rastlanıldığını belirterek, şunları söyledi 
     ''Medyada devamlı omlumsuz haber ve yazılara yer verilmektedir. 
     Olumsuz haber ve yazılar haktan nakit para tutma eylemini artırmakta ve halkımızın bankalardan nakit parasını çekmesine yol açmaktadır. 
     Menkul kıymet borsalarından, tahvil ve hisse senetleri alım satım piyasasında gereken hareketlilik görülmemektedir. Bu durum piyasada likitide darlığı yaratmakta ve faiz hadlerini yükseltmektedir. 
     -''EKONOMİDE BELİRSİZLİK VE GÜVEN BUNALIMI''- Ekonomimizdeki belirsizlik ve güven bunalımı sonucunda yatırım ve tüketim harcamaları azalmakta, böylece giderek derinleşen bir durgunluğa girilmektedir. Aynı zamanda büyük ihtiyaç duyduğumuz yabancı sermayenin ülkemize girmesi de sağlanamamaktadır. Yatırım kararlarının ertelenmesi yaşanan krizi daha da ağırlaştırmaktadır. Bu kısır döngü devam edip gidiyor.'' Bakan Tanrıkulu, ekonominin geleceği hakkında pozitif düşüncenin başarılabilmesi, dedikodu ekonomisine ve fırsatçılara dur denilebilmesi durumunda, ekonomik krizlerin daha çabuk biteceğini de bildrirdi. 
     Toplantıda, oda ve borsa başkaları, üretim kalitesinin artırılması, buna bağlı olarak genetik istasyonlarının kurulması, tarım ve hayvancılık sektöründe KDV indirimine gidilmesi gibi konularda görüş bildirdiler. Görüşlerini sunan borsa başkanlarının büyük bölümü yurt genelindeki oda ve borsa temsilcilerinin farklı beyanatlar vermesi yerine sadece TOBB Başkanı'nın kendilerinin sesi olması gerektiğini söylediler. 
     






</TEXT>
</DOC>
