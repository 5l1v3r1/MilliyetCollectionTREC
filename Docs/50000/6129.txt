<DOC>
<DOCNO> 6129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sonspo09.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şadan Kalkavan "İlahi adalet yerini buldu" 
</HEADLINE>
<TEXT>

     Türkiye Kupası yarı finalinde, ezeli rakibi Galatasaray'ı 4-4 biten normal süre ve uzatma bölümü sonrası penaltı atışlarıyla 7-6 eleyen Fenerbahçe'de, finale kalmanın sevinci yaşanıyor. 
     Sarı-lacivertli kulübün yönetim kurulu üyesi Şadan Kalkavan, Galatasaray karşısında oyunun büyük bölümünde etkili olduklarını vurgulayarak, ''Turu hak eden taraf geçti, ilahi adalet yerini buldu'' dedi. 
     Oyunun büyük bölümünde Fenerbahçe'nin rakibine oranla daha etkili bir oyun ortaya koyduğunu kaydeden Kalkavan, son anlarda zora soktukları turu geçtikleri için sevinçli olduklarını bildirdi. Fenerbahçe'nin başarısında, stadı tamamıyla dolduran ve takımlarına penaltı atışlarının sonuna dek büyük destek veren taraftarların da çok büyük rolü olduğunu ifade eden Kalkavan, ''Bu taraftar arkamızda olduğu sürece, 2 kupayı da müzemize götürürüz '' diye konuştu. 




</TEXT>
</DOC>
