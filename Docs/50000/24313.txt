<DOC>
<DOCNO> 24313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sonspo01.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kongreye giden Galatasaray'da transferi Süren yönetimi yapacak 
</HEADLINE>
<TEXT>

     Galatasaray Kulübü Asbaşkanı ve Basın Sözcüsü Ali Dürüst, yönetim kurulunun 14 Temmuz'da olağanüstü kongreye gitme kararı aldığını açıkladı. 
     Florya Metin Oktay Tesisleri'nde yapılan yönetim kurulu toplantısı sonrasında bir açıklama yapan Dürüst, uzun süren bir toplantı sonucu, oybirliğiyle 14 Temmuz'da olağanüstü kongre kararı alındığını söyledi. 
     Dürüst, ''Biz kongre tarihine kadar görevimizin başındayız. Bu bir istifa kararı değildir. Olağanüstü kongre kararıdır. Umarız Galatasaray için hayırlı olur'' dedi. 
     Ali Dürüst, 14 Temmuz'daki olağanüstü kongreye kadar, yönetim olarak transfer çalışmalarını sürdüreceklerini de söyledi. Dürüst, Galatasaray'dan ayrılacak birçok ismin bulunduğuna dikkat çekerek, ''Şu an gidecek ve kalacaklarda kesinleşmiş isim yok. Kulüp olarak da transfer zorunluluğumuz var. Seçim dönemine kadar çalışmalarımızı sürdüreceğiz. Hedefimiz, önümüzdeki sezon da Şampiyonlar Ligi'nde final oynayabilecek bir kadro yaratmak'' dedi. 
     
     
     
     







</TEXT>
</DOC>
