<DOC>
<DOCNO> 45907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/yazar/sazak.html </URL>
<DATE> 2001/10/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Şükran yemeği Bin Ladin 
</HEADLINE>
<TEXT>

     ABD ve İngiltere'nin Afganistan'a yönelik hava saldırıları 11 Eylül faciasının sorumlusu görülen Usame bin Ladin'in "ölü ya da diri" ele geçirilmesini, Taliban yönetiminin devrilmesini sağlayabilecek mi 
     7 Ekim'de başlayan füze sağanağı ertesi televizyon görüntülerinde vurulduğu açıklanan "askeri hedefler" konusunun Amerikan kamuoyunu ne ölçüde tatmin etti bilinmez ama masum Afgan halkına yönelik duyarlılığın giderek artmakta olduğu bir gerçek. Dünyanın pek çok bölgesinde savaş karşıtı gösteriler yapılıyor. Gece bomba yağdıran uçakların gündüz ekmek ve transistörlü radyo atması Batı'nın insancılığına örnektir BM de nihayet "insani yardım" paketini açıyormuş. 
     Bush yönetimi, kasımın sonundaki "Şükran Günü" yemeğinde Amerikalılara "hindi yerine Bin Ladin ikramında" kararlı gözüküyor. 
     Usame'nin yıllarca CIA tarafından beslenip büyütüldükten sonra "Şükran Günü hindisi"ne dönüştürülmesi Türkiye gibi "çete" deneyimi olan ülke kamuoylarınca yadırganmaz. Sonuçta "ABD usulü Susurluk"un kahramanları Rusya'ya karşı palazlandırıldıktan sonra yüzyılın gördüğü en vahşi terör makinesine dönüşmüşlerdir. 
     ABD şimdi kendi yarattığı canavarı yok etmek için Afganistan'a bomba yağdırıyor. 
     Bu filmi Körfez Savaşı'nda görmüştük 
     Bağdat 60 gün süreyle bombalanmış, binlerce sivil ölmüş, Saddam'ın karargahı varsayımıyla vurulan sığınaklarda çoluk çocuk, kadın ve yaşlılar ölmüştü. Füzeler, otel lobilerine isabet etmişti. 
     Afganistan'da vurulan 7 kentte Taliban yönetiminden kayıplar olup olmadığı meçhul. ABD'nin karşı saldırıya geçeceğinden emin olmalı ki, El Cezire televizyonuna gönderilen Bin Ladin kaseti bombalama başlar başlamaz yayına sokuldu. Tuhaf değil mi .. Katar'dan yayın yapan El Cezire'nin İngiliz BBC'nin olanaklarından yararlandığı biliniyor. 
     Körfez Savaşı'nda olduğu gibi, Afganistan operasyonunun geri planında da medyatik oyunlar, stratejik kuşkular öne çıkıyor. 
     ABD Başkanı Bush'un düğmeye basarken, dünya kamuoyuna "savaş yayılabilir" mesajı vermesi de düşündürücü. Hedefteki ikinci ülke Irak. Operasyon Ortadoğu'ya yönelirse felaket olabilir. 
     Washington eski büyükelçisi Nüzhet Kandemir bu olasılık karşısında Ankara'nın temkinli bir politika izlemesini önerirken "Kriz bugünden yarına bitmez, askeri harekat İran, Irak, Suriye gibi komşu ülkelere de yönelirse ekonomisi zaten zorda olan Türkiye bundan olumsuz etkilenir. Hükümetin ABD ve NATO'yu savaşın Ortadoğu'ya sıçramaması konusunda ikna etmesi gerekiyor" diye konuştu. 
     Neyse ki Ankara temkinli gidiyor. 
     Ecevit'in Körfez tecrübesi var, Sezer maceradan uzak devlet adamı, Dışişleri ve Genelkurmay da "Bir koyup üç alma" peşinden koşmaz, Türkiye'yi ateşe atmazlar. 
     21'inci yüzyılın ilk savaşından korunabilmeliyiz. 
     
     







Altın kural... 


Mehmetçik için yetki 


Düşmanımın düşmanı dostumdur zihniyeti... 


Şiş ve kebap 


Dünyanın varoşlarında... 


50 bin öğrenciye yeni şans 


Sonra .. Ya daha sonra .. 


Karikatürden taşan ırkçılık 


Her iki cephede savaş... 


Türkiye ile Amerika, Irak için karşı karşıya 


Şükran yemeği Bin Ladin 


Türkiye’nin savaşı IMF ile 


İstifa edin kurtulun 


Savaşın faturasını biz ödüyoruz 


</TEXT>
</DOC>
