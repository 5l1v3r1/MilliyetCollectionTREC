<DOC>
<DOCNO> 43825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/26/ekonomi/eko02.html </URL>
<DATE> 2001/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu, Fransız markasıyla Ukrayna’da 
</HEADLINE>
<TEXT>

Ukrayna’da Linens mağazası açan Zorlu Holding, Türk mallarının zedelenmiş imajı nedeniyle Fransız Belair markasını öne çıkarıyor 
     EBRU SUNGUR Kiev 

     Yurtiçinde sayısı 40’a ulaşan Linens mağazalarının yurtdışındaki ilk halkasını Ukrayna’nın başkenti Kiev’de açan Zorlu Holding, bu ülkedeki çıkışını Fransız Belair markalı ürünlerle yapmayı tercih etti. Zorlu Holding Tekstil Grup Koordinatörü Vedat Aydın, Laleli piyasasında yabancılara satılan ürünlerin kalitesizliğinin, Türk mallarının imajını zedelediğini, o nedenle Ukrayna’da Linens’in Türk mağazası olduğunu vurgulamadıklarını söyledi. 
     
     100 mağaza hedefi 
     Aydın, "Ukraynalılar zaten bizim Taç markamızı tanıyorlar. Fransız Belair’e de fason üretim yaptığımız gibi bu firmadan ithal ettiğimiz ürünleri de Ukrayna’da satıyoruz" dedi. Aydın, franchise modeliyle açılan ve ev tekstili ürünlerinin yer aldığı Linens mağazalarının yurtiçinde iki yılda 100 adete ulaşacağını, yurtdışında ise Ukrayna’yı Kuzey Kıbrıs ve Romanya’nın izleyeceğini bildirdi. Aydın, Zorlu Holding’in bu yıl 160 milyon dolarlık ev tekstili ihracatı hedeflediğini, iplik ihracatıyla bu rakamın 250 milyon dolara çıkabileceğini açıkladı. 
     
     Üç ay frene basıldı’ 
     Savaş olasılığı nedeniyle Amerikalı müşterilerinin yeni sipariş vermekte tereddüt ettiklerini belirten Aydın, "Bu yüzden üç ay kadar frene basıldı. Umarım daha uzun sürmez" diye konuştu. Aydın, TL’nin döviz karşısında değer kaybetmesinin ihracata sadece geçici faydası olduğunu da vurgulayarak, "Afyon tesiri yaptı. Ancak ardından yabancı müşterilerimiz bizden fiyat kırmamızı istediler" dedi. 
     



 EKONOMİ 





















</TEXT>
</DOC>
