<DOC>
<DOCNO> 38141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/ekonomi/aeko.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerjide sınırlı garanti 
</HEADLINE>
<TEXT>

İşletme hakkı devredilecek termik santrallar için verilecek garanti, TEAŞ’ın alacağı elektrikle sınırlandırılıyor. Sınırlamayı kabul etmeyenlerin sözleşmeleri iptal edilecek 
     ANKARA Milliyet 

     Enerji sektöründeki yatırım yetersizliği, enerji KİT’lerinin açıkları ve özelleştirme sorununu çözmek için başlatılan bakanlıklar arası toplantılar sürüyor. 
     Maliye Bakanlığı da dün toplantılara dahil olurken enerji projelerinde garantinin sınırlanması benimsendi. Öncelikli 29 "yap - işlet - devret" projesiyle termik santral işletme hakkı devirlerinde garantinin sınırlanmasını kabul etmeyen şirketlerle yapılan sözleşmelerin iptali gündeme geldi. 
     İlki Enerji Bakanlığı’nda geçen hafta yapılan toplantıların ikincisi dün Hazine Müsteşarlığı’nda yapıldı. Toplantıya, ekonomiden sorumlu Devlet Bakanı Kemal Derviş ve Enerji Bakanı Zeki Çakan’ın yanı sıra bu kez Maliye Bakanı Sümer Oral ile Maliye Bakanlığı üst düzey bürokratları da katıldı. 
     
     Şirketlerle pazarlık 
     Edinilen bilgilere göre, bakanlıktan 30 dolayında üst düzey bürokratın hazır bulunduğu toplantıda, 29 rüzg r, termik ve hidroelektrik santralın üreteceği enerjiye ilişkin garanti verilmesi konusunda görüşbirliğine varıldı. Bu projelerin genellikle küçük projeler olduğuna dikkat çekilirken 31 Ekim tarihine kadar devredilmesi gereken beş büyük termik santralda ise garantinin TEAŞ’ın alacağı elektrikle sınırlanması benimsendi. Bu doğrultuda, termik santral işletme hakkını almaya hak kazanan şirketlere durumun bildirilmesi ve sınırlamayı kabul etmeyenlerle imtiyaz sözleşmelerinin iptal edilmesi kararlaştırıldı. 
     
     Katrilyonluk alacak var 
     Toplantıda, ayrıca, TEAŞ, TEDAŞ ve BOTAŞ’ın açıklarının nasıl çözüleceği de tartışıldı. Enerji Bakanlığı bürokratları, TEDAŞ’ın 1.2 katrilyonluk tahsil edilemeyen alacağına dikkat çekerek, TEDAŞ’tan alacaklarının tahsil edilemediği için TEAŞ’ın 1 katrilyon, BOTAŞ’ın 700 trilyon lira açığının olduğunu belirtti. 
     TEDAŞ’ın kamu kuruluşlarından alacağının 320 trilyona yükseldiğini belirten enerji bürokratları, bunun tahsil edilebilmesi için bütçeye ödenek konulmasını isterken Maliye Bakanı Sümer Oral, talebi değerlendireceklerini söyledi. 
     
1 milyar dolarlık uyarı      Enerji Bakanı Zeki Çakan, Ankara’daki zirve öncesi yaptığı açıklamada sekiz termik santralın Yatağan Termik, Yeniköy - Kemerköy, Tunçbilek, Kangal, Aliağa, Seyitömer, Afşin - Elbistan, Çatalağzı işletme hakkı devirleri yapılamadığı takdirde bu santralların yenilenmesi için 1.2 milyar dolar gerekeceğini söyledi. 
     



 EKONOMİ 


















</TEXT>
</DOC>
