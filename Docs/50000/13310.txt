<DOC>
<DOCNO> 13310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sonspo04.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Madrid maçı biletleri tükenmek üzere 
</HEADLINE>
<TEXT>

     Galatasaray ile İspanya'nın Real Madrid takımları arasında gelecek hafta İstanbul'da yapılacak Avrupa Şampiyonlar Ligi çeyrek final ilk maçı öncesinde yetkililer, taraftarları sahte maç bileti konusunda uyardı. 
     Ali Sami Yen Stadı Müdürü Hamit Kaşeli, stat gişelerinde dünden itibaren satışa çıkarılan maç biletlerinin karaborsaya düşme ve sahtelerinin piyasaya sürülme olasılıklarına karşı, taraftarları duyarlı olmaya çağırdı. 
     Kaşeli, yaptığı açıklamada, ''Sahte bilet, kıymetli kağıt niteliğinde olup, yapmak, satmak ve kullanmak, Türk Ceza Kanunu'na göre suçtur. Karaborsada satılan biletlerden almayınız. Eğer alacak iseniz de, bilet üzerindeki helogramda gözükür şekilde O.K damgasına dikkat ediniz'' dedi. 
     Çocuk ve genç yaştaki karaborsacılardan özellikle bilet alınmamasını isteyen Kaşeli, ''Karaborsacılar ve sahte bilet şebekeleri, cezayi ehemmiyeti olmadığından, özellikle çocuk ve genç yaştaki kişilere bilet sattırıyorlar. Şüphelendiğiniz bilet ve karaborsacıları en yakın emniyet güçlerine veya stat idaresine bildiriniz. Elinde sahte bilet bulunanlar kesinlikle stada sokulmayacak ve kendilerine yasal işlem yapılmak üzere, polise teslim edilecektir'' diye konuştu. 
     Bu arada Galatasaray ile Real Madrid arasında 3 Nisan Salı günü yapılacak maçın dünden itibaren satışa çıkarılan biletlerine taraftarın büyük ilgi gösterdiği bildirildi. Maç biletlerinin büyük kısmının tükendiği, bu sabah itibariyle yalnızca eski açık ve kapalı tribüne ait az miktarda bilet kaldığı açıklandı. 
     




</TEXT>
</DOC>
