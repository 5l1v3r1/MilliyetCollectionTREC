<DOC>
<DOCNO> 23718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sonspo13.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de gözler iç tansfere çevrildi 
</HEADLINE>
<TEXT>

     Süper Birinci Lig'in yeni takımı Göztepe, bir haftadır sürdürülen şampiyonluk eğlencelerinden sonra, yeniden gelecek sezonun hazırlıklarına yöneldi. 
     Futbolculardan geçen günlerde fiyat alan sarı-kırmızılı takımın yönetimi, Başkan Hamdi Türkmen ve bazı yöneticilerin ekstra play-off maçları için Antalya'ya gitmesi nedeniyle, toplantıyı 3 gün sonraya ertelerken, 30 Mayıs Çarşamba günü iç transfer ve teknik direktör konusunda kesin kararını verecek. 
     Asbaşkan Levent Ürkmez, üzerlerindeki stresi attıklarını ve gelecek yılın çalışmalarına başladıklarını belirtirken, transferde çok aceleci davranmayacaklarını vurguladı. 
     Mevcut kadronun iskeletinin korunacağını ve 5-7 arası bir takviye yapacaklarını ifade eden Ürkmez, sözlerini şöyle sürdürdü 
     ''Herşeyden önce bünyemize uygun futbolcu arayışı içindeyiz. Kulübe gelmek için çok talep var, ancak bunları çok iyi değerlendiriyoruz. Yabancı oyuncu konusunda 3 veya en fazla 4'e kadar bir düşüncemiz olacaktır. Bunların da 2'si Türkiye'de oynayanlardan seçilecektir. Teknik direktör konusunda da kararımızı Çarşamba günü yapacağımız toplantıda vereceğiz. Ertesi gün ise bu çerçevede faaliyetlerimiz hızlanacaktır.'' 
     Bu arada, Ümit Kayıhan ile henüz sözleşme imzalanmaması başka antrenör adaylarını gündeme getirirken, Raşit Çetiner, Yılmaz Vural, Ersun Yanal ve Erdoğan Arıca gibi isimler, sarı-kırmızılı camiada teknik direktör adayı olarak gösterilmeye başlandı. 
     1 Haziran tarihinde Atlı Spor Kulübü'nde yapılacak olan Şampiyonluk Balosu'nun çalışmalarını da hızlandıran Göztepe yönetimi, Sertab Erener ve Levent Yüksel'in da katılacağı balonun mükemmel olması için hiçbir fedakarlıktan kaçınılmayacağını belirtti. 






</TEXT>
</DOC>
