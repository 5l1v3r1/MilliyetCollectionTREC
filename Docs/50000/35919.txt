<DOC>
<DOCNO> 35919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sontur07.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller de "Ulusal Güvenlik" tartışmasına katıldı 
</HEADLINE>
<TEXT>

     DYP Genel Başkanı Tansu Çiller, ulusal güvenlik kavramı tartışmalarıyla ilgili olarak, ''Türkiye'de her şey tartışılabilir ama bu çok hassas bir konu'' dedi. 
     Çiller, İzmir'in Selçuk İlçesi'nde, Atatürk Mahallesi'nde partililer ve vatandaşlarla kahvaltı yaptı. Bir gazetecinin, ulusal güvenlik tartışmaları konusunda ne düşündüğünü sorması üzerine Çiller, bu kavramın son derece ciddi bir konu olduğunu, yanlış mekan ve yanlış kişi ile bir noktaya varmanın zor olacağını söyledi. 
     Demokrasi açısından ulusal güvenlik kavramının irdelenmesi halinde bunun hangi sicille yapıldığının gündeme getirilmesi gerektiği görüşünü savunan Çiller, şöyle konuştu 
     ''Milli iradeyi Meclis'e yollayan ulusal güvenliği hiçe saymışsınız, atanmışlığı kabul etmişsiniz. Şimdi demokrasi adına milli güvenliği, ulusal güvenliği sorguluyorsunuz. İnandırıcı olmak mümkün mü Bütün bunlar bir korkuyla ortaya çıkarılıyorsa, nedir o korku Bu korku şudur Şu veya bu enerji meselesi, mavi akım veya beyaz enerji nedeniyle üstüme gelinecek mi, bunu önleyeyim. Bu korkuyla hareket edeyim hesabı varsa, korkunun ecele faydası yok.'' 
     Konunun Milli Güvenlik Kurulu'nda ve Anayasa değişikliğinin irdelendiği platformlarda tartışılabileceğine işaret eden Çiller, ''Çok ciddi olarak ele alınmalı. Eğer tartışacaksak, doğru mekanlarda, doğru yaklaşımlarla tartışabilmeliyiz. Türkiye'de her şey tartışılabilir. Ama bu konu çok hassas. Bu konuyu tartışacağımız mekanları ve hangi platformlarda kimlerin tartışacağı meselesi önem kazanır'' dedi. 
     Çiller, sözlerini şöyle sürdürdü 
     ''Ne demek yani kim tehdit oluşturuyor Kim, neyi engelliyor Avrupa Birliği'ni ulusal güvenlik kavramıyla engelliyorlar diyorsanız,o zaman böyle bir tartışmayı açacak kişinin Avrupa Birliği'ne giden yol Diyarbakır'dan geçer diyen bir felsefeyle buna bakması sağlıklı mıdır Bu çok hassas, çok ciddi bir konudur. Devletin tepesinde böyle bir zıtlaşmayı, gerginliği gündeme getirecek bir meseleyi çok dikkatle ele almak lazım. Bu coğrafya nice devlete mezar olmuş bir coğrafyadır.Bu hassasiyeti unutmamak lazım.'' 
     
     






</TEXT>
</DOC>
