<DOC>
<DOCNO> 2666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sontur30.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşber Yağmurdereli de af için başvurdu 
</HEADLINE>
<TEXT>

     Avukat Eşber Yağmurdereli'nin avukatı,müvekkilinin Şartla Salıverilme ve Cezaların Ertelenmesine İlişkin Yasa'dan yararlanması için Samsun Cumhuriyet Başsavcılığı'na başvurdu. 
     Samsun'un Havza ilçesinde, 12 Eylül dönemi öncesinde, yasadışı bir sol örgütün gerçekleştirdiği kuyumcu soygununa karıştığı iddiasıyla 2. Ağır Ceza Mahkemesi'nde yargılanarak 1985 yılında ömürboyu hapis cezasına mahkum olan Avukat Eşber Yağmurdereli, 1991 yılında çıkan yasadan yararlanarak cezaevinden tahliye edildi. 
     Yağmurdereli, daha sonra İstanbul'da 1991 yılında yaptığı konuşma nedeniyle, İstanbul 2 No'lu DGM tarafından 1995 yılında 1 yıl hapis cezasına çarptırılınca, Samsun 2. Ağır Ceza Mahkemesi'nin itirazı üzerine, infazı kaldırılarak yeniden cezaevine konuldu. Bu arada, halen Çankırı Cezaevi'nde bulunan Avukat Eşber Yağmurdereli'nin Avukatı Hakan Tekin, İstanbul 2 No'lu DGM'ye başvurarak, şartla tahliyeden yararlanmak için talepte bulundu. Bu başvuru kabul edilmeyince, 3 No'lu DGM'ye aynı başvuru yapıldı. İstanbul 3 No'lu DGM de 2 No'lu DGM'nin kararını iptal ederek başvuruyu kabul etti. Bu gelişme üzerine, Avukat Hakan Tekin, Samsun 2. Ağır Ceza Mahkemesi'nin başvurularını reddetmesi üzerine, bu kez Samsun 1. Ağır Ceza Mahkemesi'ne başvurdu. Samsun 1. Ağır Ceza Mahkemesi başvuruyu kabul etmediği taktirde, Eşber Yağmurdereli, 2023 yılında tahliye olacak. 




</TEXT>
</DOC>
