<DOC>
<DOCNO> 35543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/yasam/ayas.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasak’ kuzusu bunlar 
</HEADLINE>
<TEXT>

İstanbul Valiliği, tamamen yasadışı şekilde sahilleri mesken edinen 'balık ekmek'çilere ruhsat şartı getirdi ama, ruhsatsız tekne sayısı 50'yi buldu... 
     GÜLAY FIRAT İstanbul 

     Eminönü, Haliç, Kumkapı, Sirkeci, Üsküdar, Emirgan, Yeniköy gibi birçok sahil bölgesinde, hiçbir yasaya ve sağlık kurallarına uymadan çalışan balık ekmek teknelerinin sayısı, İstanbul Valili'ne inat hergeçen gün artıyor. 
     İstanbul Valiliği'nin, 'Boğazda balık ekmek satan tekneler kayıt altına alınacak. Ruhsatsız tekne kalmayacak' sözüne rağmen, Boğaz'da çalışan teknelerin sayısı, her geçen gün artarak 50'yi buldu. Aralarında temiz ve düzenli olduklarını iddia edenler olsa da, hiçbirinin ruhsatı bulunmuyor. 
     Çoğu sosyetik semtlerin kıyılarını 'mekan edinen' bu tekne lokantalar, Eminönü'nden aşina olunan balık - ekmekçilerin görüntüsünden uzaklar. 
     
     Aynı tekne, aynı pislik.. 
     'Trivana' da bunlardan biri. İçi özenle dekore edilmiş, masif masalara garsonların servis yaptığı yüzer bir lokanta görünümündeki Trivana'nın işletmecilerinden Beytullah Yanardağ, teknelerin her akşam dolup taştığını belirtiyor. Çoğunun mazisi 10 yılı bulan balık ekmekle başlayıp, motor restorant statüsüne 'terfi eden' tekneciler, hijyenik hizmet verdiklerini iddia etse de çoğu yanmış yağlarda balık pişirmeyi, nereden geldiği belirsiz sularla yıkadıkları sebzelerden salata yapmayı, tuvaletlerini Boğaz'a boşaltmayı sürdürüyor. 
     
     Çalışmaları sakıncalı ama..’ 
     Bu teknelerin çoğununun sahillerini 'tercih ettiği' Sarıyer'in Belediye Başkanı Sedat Özsoy ise, tekneler için 'Ruhsatsız çalışmaları sakıncalı' diyor ama, ellerinden bir şey gelmediğini de kaydederek şöyle konuşuyor 
     'Bu, Büyükşehir Belediyesi'nin, İl Sağlık Müdürlüğü'nün, Sahil Güvenlik'in, Liman İşletmeleri'nin, ilçe belediyelerinin, Emniyet Müdürlüğü'nün de konusu. Biz, konuyla ilgili komisyon oluşturduk, araştırmalar yapıyoruz. Motor lokantalar şu an yasaklanmadı. Onlara yer verilecek ancak konuyla ilgili çalışmalar tamamlanmış değil.' 
     
     Ne olacak bu teknelerin hali 
     Sağlık Bakanlığı, 25 Temmuz'da Resmi Gazete'de yayınlanan yönetmeliği ile, sokak, cadde ve pazar yeri gibi açık alanda et, et ürünleri, unlu mamül çeşitleri, süt, süt ürünleri, peynir gibi gıdaların açıkta satışları yasaklanmıştı. Buna göre, açıkta pişen balık ekmek tekneleri de yönetmelik kapsamına giriyor. Ancak belediyeler bu konuda özel uygulamaya henüz geçmediler. 
     



 YAŞAM 




















</TEXT>
</DOC>
