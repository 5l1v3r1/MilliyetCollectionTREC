<DOC>
<DOCNO> 26262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/soneko24.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Boyner görüşmeleri kesildi 
</HEADLINE>
<TEXT>

     Sabancı şirketlerinden Akbank ile Boyner Holding arasında, Advantage Kart'ı çıkaran Benkar A.Ş.'nin çoğunluk hisselerinin Akbank'a satılması konusundaki görüşmeler kesildi. 
     Akbank'dan Borsa'ya gönderilen açıklamada, hisselerin devrine ilişkin 24 Nisan'da bir ortaklık protokolü imzalandığı hatırlatılarak, ''Boyner Holding'in imzalanan protokol şartlarına uymaması'' nedeniyle Akbank'ın görüşmeleri kestiği bildirildi. 
     Akbank Genel Müdürü Zafer Kurtul, Advantage Kart'ı çıkaran Benkar'ın çoğunluk hissesini satın almak üzere yapılan görüşmelerin Boyner Holding'in imzalanan protokole uymaması nedeniyle kesildiğini bildirdi. Boyner Holding ise tarafların birbirlerine tanıdıkları müzakere süresi sonucunda mutabakata varılamayacağının anlaşıldığı ve görüşmelerden çekilme kararı alındığını açıkladı. 
     Akbank Genel Müdürü Zafer Kurtul ve Genel Müdür Yardımcısı Hayri Çulhacı imzasıyla Sermaye Piyasası Kurulu Başkanlığı'na gönderilen açıklamada, Benkar A.Ş.'nin çoğunluk hisselerinin Akbank'a devrine ilişkin 24 Nisan tarihinde bir ortaklık protokolü imzalandığı hatırlatıldı. 
     Açıklamada, ''Yapılan inceleme ve görüşmeler neticesinde gelinen bu aşamada, Boyner Holding A.Ş.'nin imzalanan protokol şartlarına uymaması nedeniyle Bankamız Yönetim Kurulu'nun kararı ile sözkonusu protokole ilişkin her türlü hukuki haklarını saklı tutmak kaydıyla görüşmeler kesilmiştir'' denildi. 
     Akbank, aynı yöndeki açıklamayı Borsa'ya da iletti. 
     Boyner Holding'den yapılan açıklamada ise Holding'in Advantage Kartı çıkarmakta olan Benkar Tüketici Finansmanı A.Ş. konusunda Akbank ile başlattığı ortaklık görüşmelerini, anlaşma sağlanamadığından sona erdirdiği kaydedildi. 
     Açıklamada, ''Holding Yönetim Kurulu'nca tarafların birbirlerine tanıdıkları müzakere süresi sonucunda mutabakata varılamayacağı anlaşılmış ve görüşmelerden çekilme kararı alınmıştır'' görüşüne yer verildi. 
     Açıklamada, Advantage'ın bankalaşması ya da banka ortaklığı arayışlarındaki çalışmaların sürdürüleceği duyuruldu. 
     







</TEXT>
</DOC>
