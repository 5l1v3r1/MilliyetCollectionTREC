<DOC>
<DOCNO> 43153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/spor/ygokce.html </URL>
<DATE> 2001/09/20/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Kurtar bizi belediye 
</HEADLINE>
<TEXT>

     Futbolda yoğunlaşıp, ilçeleri ve illeri temsil etmek iddiasıyla yola çıkan kulüpler yaşadığımız ekokrizin de etkisiyle inanılmaz zorluklarla savaşıyorlar. Sponsor bulamayan, transfer alışverişlerinden para kazanamayan, seyirci toplayamayan kulüplerin tek umudu belediyeler. 
     Trakya’nın ikinci ligdeki tek temsilcisi Kırklarelispor da aynı dramı yaşıyor. Belediye Başkanı Cengiz Bağdan, 1999’da seçilmiş, kulübü de kucağında bulmuş. 500 bin liraya bilet satan kulüp, Atatürk Stadı’na 5 bin seyirci toplayamıyor. Transferi 150 milyar lira ile kapatmak zorunda kalıyor. Başkan Bağdan, "Bu ortamda Süper Lig’i düşünemeyiz. Çünkü halkımızın desteği yok. İkinci Türkiye Ligi’nde televiziyon gelirleri bıçak gibi kesildi. Büyük kulüplerimiz Galatasaray, Fenerbahçe ya da Beşiktaş bizi bir kardeş olarak kabul edip kadromuzu güçlendirmede yardımcı olurlarsa memnun oluruz. Böylece ileride Süper Lig’de buluştuğumuzda en azından pahalı, uzun ve yorucu deplasmanlardan kurtulmuş olurlar" diyor. 
     
     Kategorize etti 
     Antrenör Erdal Alpaslan, PAF takımından 10 oyuncuyu profesyonel kadroya katıp, gençlerle mesleksel onur mücadelesi veriyor. Maddi sorunlar çözülürse her şeyin düzeleceğine inanıyorlar. 
     77 yaşındaki Kırklarelispor kurucusu M. Halit Gökçe, ilin güngörmüş zenginlerinden. Halit amcanın federasyona karşı müthiş bir takıntısı var "Türkiye Futbol Federasyonu bu sene ikinci ligi kaş - göz arasında kategorize etti. 20 takım A kategoride, geri kalan 50 takım B kategoride. Bizim Kırklarelispor’un Süper Lig’e ulaşması artık daha uzun ve meşakkatli bir yola saptı. Bu statü hukuk dışıdır. Buraya kadar gelip bizden oy isteyen başkan Haluk Ulusoy, bu adaletsizliğe bir son versin. Aksi halde biz 50 takım yayın havuzundan gelen ve yarı yarıya azalan paramızı da kurtarmak için dava açacağız. A - B kategorisi olmaz. Sezon sonunda A kategoriden iki, B kategoriden de 5 takım PlayOff maçları oynasın, Süper Lig yolu bize açılsın." 
     Halit Gökçe ısrarlı ve kararlı. Ulusoy ve arkadaşları ne yapar, bilemem 
     20 yaşındaki yerel köşe yazarı kardeşimiz Erkan Gökçen, sporla kültür ve sanatın ayrışıp, zıtlaşmaya başladığını ileri sürüyor "Kendi çevremde gördüğüm kadarıyla kültür ve sanatla uğraşanlarla alay edip küçümseyenlerin ortak özelliği, hepsinin de futbol hastası olması. Ve futbol tüm spor dallarını ezip, kendisini bu ülkenin gündemine taşıyor." Haksız da sayılmaz. Futbolseverlerin kültür ve sanata saygısı olsa, şu saygı duruşlarındaki saygısızlık rezaletlerini yaşar mıydık 
     Kırklareli’nde bu düşüncelerle irkildim. 
     
     



 SPOR 























</TEXT>
</DOC>
