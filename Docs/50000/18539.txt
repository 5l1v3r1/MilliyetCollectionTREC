<DOC>
<DOCNO> 18539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/sonspo02.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay "Beşiktaş beni istiyor ama dönmeyi hiç düşünmüyorum" 
</HEADLINE>
<TEXT>

     İngiltere Süper Ligi takımlarından Aston Villa'da forma giyen Alpay Özalan, sezon sonunda Türkiye'ye dönmeyeceğini kaydetti. 
     Kendisine ait ''www.alpayozalan.com'' internet adresine açıklamalar da bulunan milli futbolcu, Avrupa'da liglerin bitimine yaklaşıldığı son günlerde transfer dedikodularının en üst düzeye çıktığını, kendisinin de Beşiktaş'a geri döneceği şeklinde haberlerin yayıldığını ifade ederek, ''Beşiktaş camiasından bana gelen haberler, transfer listesinde buluduğum yolunda. Ancak Beşiktaş'la birlikte Türkiye beni bir süre daha unutmak zorunda. Çünkü Türkiye'ye dönmeyi hiç mi hiç düşünmüyorum'' dedi. 
     Alpay Özalan, İngiltere'de kendisini isteyen kulüpler bulunduğunu ve özellikle Arsenal'in adının sıkça geçtiğini dile getirerek, ''Ben transferi düşünmüyorum. Kulübümde son derece mutluyum. Aston Villa ile 5 yıllık bir sözleşme imzalamıştım. Bunun uzatılması da gündemde. Ayrılmak gibi bir planım yok'' diye görüş belirtti. Aston Villa'ya transfer olduğunda bir çok kişinin kısa sürede döneceğini iddia ettiğini ve onlara yanıldıklarını bir kez daha hatırlatmak istediğini de söyleyen Alpay, İngiltere'de futbol adına çok şey öğrendiğini belirterek, sözlerini tamamladı. 
     
     
     







</TEXT>
</DOC>
