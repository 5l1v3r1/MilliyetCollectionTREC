<DOC>
<DOCNO> 21611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sontur07.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan ekonomik programa destek 
</HEADLINE>
<TEXT>

     CHP Genel Başkanı Deniz Baykal, Türkiye'nin IMF ile yeni bir işbirliği düzenine girdiğini belirterek, programın başarıya ulaşması dileğinde bulundu. 
     Baykal, yeni seçilen CHP İzmir il ve ilçe başkanları ile Büyük Efes Oteli'nde sabah kahvaltısında biraraya geldi. 
     Yeni bir döneme giren Türkiye'nin IMF'ye verdiği iyi niyet mektubunun dün IMF İcra Direktörler Kurulu'nda onaylandığını hatırlatan Deniz Baykal, IMF ile girilen yeni işbirliği düzeninin Türkiye için büyük önem taşıdığına işaret etti. 
     Türkiye'nin önünde sıkıntılı günler, büyük tedirginlikler bulunduğunu, esnafın, çiftçinin ve sanayicinin yeni koşullara ayak uydurmak için çok büyük gayret göstermek zorunda kalacağını kaydeden Baykal, şunları söyledi 
     ''Sorumlu bir muhalefet anlayışı ile bu gelişmeleri dikkatle izleyeceğiz. Halkımızın haklarını, yararlarını korumaya gayret edeceğiz. Ülkemizin bu krizden güçlenerek çıkmasını sağlamak için her türlü ilgiyi göstermeye devam edeceğiz. Bu programın başarıya ulaşmasını diliyoruz.'' 
     Baykal, programın başarısız olması durumunda Türkiye'nin gelecek dönemlerde yeni ve daha büyük sıkıntılarla karşı karşıya kalabileceğini, bunun da halka fazlasıyla yansıyacağını anlattı. 
     Türkiye'nin krizden çıkmasının herkesin ortak yararına olduğunu işaret eden Baykal, ''Bu olumlu sonucun çıkması için CHP olarak ne katkı gerekiyorsa yapacağız. Bu program ile halkımıza ağır yükler geldiği bir gerçektir. Bunu da biliyorum ama bu krizin daha da yoğunlaşması halkımızın sıkıntılarının da artması demektir. Bütün haksızlık ve adaletsizliğe rağmen Türkiye'nin bu program ile krizden çıkmasını temenni ediyorum'' diye konuştu. 
     
     






</TEXT>
</DOC>
