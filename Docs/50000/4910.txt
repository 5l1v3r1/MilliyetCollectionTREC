<DOC>
<DOCNO> 4910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/siyaset/siy05.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya, parti kapatmada kararlı 
</HEADLINE>
<TEXT>

İçişleri Bakanı Schily, "Kapatılan partinin üyelerinin kuracakları yeni partiler de kapatılacak" dedi 
     MEHMET AKTAN Berlin 

     Aşırı sağcı Milliyetçi Demokrat Partisi'nin NPD yasaklanması için geçen 8 Kasım'da Anayasa Mahkemesi'ne başvurma kararı alan Alman hükümeti, 103 sayfalık dilekçesini dün Karlsruhe'deki Anayasa Mahkemesi'ne sundu. Federal İçişleri Bakanı Otto Schily, mahkemenin gelecek yıl bu konuda bir karar vermesini beklediklerini söyledi. 
     Kapatma kararı alınmasını sağlayacak gerekli tüm belgeleri hazırladıklarını belirten Schily, "Mahkeme, anayasamızın 21. maddesine göre bu partinin demokratik anayasal düzeni reddeden bir parti olup olmadığına karar verecek" dedi. Alman İçişleri Bakanı, mahkemenin NPD'nin kapatılması yönünde karar alacağını umut ettiklerini kaydederek, sözlerini şöyle sürdürdü 
     "NPD, bugüne kadar mücadeleci, saldırgan tavırları ve faaliyetleriyle, demokratik, hür anayasal düzenin yıkılmasını hedef almış bir partidir. Tekrar eski Nazi dönemindeki aşırı milliyetçi ortamın yaratılması hevesiyle, Almanya'nın dış dünyadaki itibarını zedelemektedir. NPD demokratik sistemin sunduğu imkanlardan yararlanarak, otoriter ve totaliter bir toplum sistemin kurulması için çalışmaktadır." 
     Schily, kapatma kararından sonra, NPD'lilerin başka isimler altında yine aşırı sağcı bir parti veya bir takım örgüt kurmaya kalkışmaları durumunda, yeni kurulan bu kuruluşları da yasaklayacaklarını vurguladı. 
     
     NPD hakkındaki şikayetler 
     Anayasa'yı reddediyor. 
     Demokrasi ve hukuk devletine karşı düşmanca tavır alıyor. 
     Temel hakları ve insan şerefinin dokunulmazlığı prensibini dikkate almıyor. Yabancılara veya başka türlü düşünenlere karşı tolerans göstermiyor. 
     Partinin programı totaliter özellikler taşıyor. 
     Yahudi düşmanı bir çizgi izliyor ve barışa düşman. Aktif, saldırgan, mücadeleci bir yapısı var. Şiddete hazır. 
     
     


 SİYASET 











</TEXT>
</DOC>
