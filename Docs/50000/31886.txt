<DOC>
<DOCNO> 31886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/soneko16.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Önal "Sıkıntı, piyasadaki sığlıktan kaynaklanıyor" 
</HEADLINE>
<TEXT>

     Devlet Bakanı Recep Önal, ekonomide yaşanan sıkıntının, piyasaların sığ olmasından kaynaklandığını söyledi. 
     Bakan Önal, Bursa Valisi Ali Fuat Güven'i ziyaretinin ardından gazetecilerin sorularını yanıtladı. 
     Arjantin krizinin Türkiye mali piyasalarını olumsuz etkilemesiyle ilgili bir soruya karşılık Önal, 1980'den bu yana açık piyasa ekonomisini benimseyen Türkiye'nin, global ekonominin içinde yer aldığını kaydetti. 
     Globalleşmenin yararlarının yanında, zararlarının da bulunduğuna dikkati çeken Önal, ''Bütün olaylar piyasadaki sığlıktan kaynaklanıyor. Türkiye'de yapılmak istenen, finans kesiminin rehabilite edilerek, üretimi temsil eden reel sektörü canlandırmaktır. Ancak, bizde mali aktörler istenilen derinliğe ulaşmış değil. Bu nedenle piyasalar en ufak bir spekülasyondan etkilenebiliyor'' dedi. 
     Önal, verimsizleşmiş ekonomik ilişkilerin ortadan kaldırılması durumunda, piyasalardaki dengenin yerine geleceğini ifade ederken, dünya ölçeğinde satılabilen kaliteli malların üretiminin artırılmasıyla, istihdam sorununu da çözüleceğini vurguladı. 
     Bakan Önal, Cumhurbaşkanı Ahmet Necdet Sezer'in veto ettiği tütün yasası ile ilgili soruya karşılık da, ''biz satabileceğimizden fazla tütün üretiyoruz. Stoklarımızda biriken her bir kilogram tütün de, maliyet demektir. Bunun faturasını 65 milyon insan ödüyor. Kaynaklarımızı verimli kullanmalıyız'' dedi. 






</TEXT>
</DOC>
