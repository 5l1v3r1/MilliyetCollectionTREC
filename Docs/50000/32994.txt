<DOC>
<DOCNO> 32994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/yasam/yas01.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Akıl almaz gösteri 
</HEADLINE>
<TEXT>

Berlin’de bir sanatçı, güya hayvanlara yapılanları protesto için, derisi yüzülmüş danayı havada dolaştırıp, 40 metre yükseklikten Breslauer Berg semtindeki açık alana attı 
     MEHMET AKTAN Berlin 

     Almanya’nın başkenti Berlin’de dün akşam akıl almaz ve çok tatsız bir sanat aksiyonu yaşandı. 48 yaşındaki sanatçı Wolfgang Flatz, kesilmiş, derisi yüzülmüş bir danayı, bacaklarından helikoptere bağlayıp çok kısa bir süre Berlin semalarında dolaştırdıktan sonra, saat 22.00 sularında 40 metre yüksekten Breslauer Berg semtinde eski bir ekmek fabrikasının önündeki alana attı. İlgili makamlar, semt sakinlerinin ve hayvanları koruma derneklerinin itirazlarına rağmen Avusturya asıllı bu sanatçının girişimine izin verdiler. Ancak Veterinerlik Dairesi, Brandenburg eyaletindeki Teltow kasabasından getirilen 500 kiloluk dananın, kesilmesi, iç organlarının alınması, yüzülmesi ve mutlaka BSE Deli dana hastalığı kontrolünden geçirilmesini şart koştu. 
     Bütün bu işlemler tamamlandıktan sonra, Wolfgang Flatz, güya hayvanlara yapılanları protesto ve insanları tahrik etmek amacıyla hazırladığı aksiyonu gerçekleştirdi. Flatz, "Et adını verdiğim bu gösteri, insanları düşündürmeye yöneliktir" dedi. 
     Bir çok Alman vatandaşı ve özellikle hayvanseverler, bu aksiyonu iğrenç ve insanlık dışı buldular. Sanatçı, geçmiş yıllarda da böyle acaip aksiyonlar yapmış, bir keresinde kendisini canlı saat sarkacı yaparak havaya astırıp iki metal levha arasında bir yandan diğer yana sallandırmıştı. 
     



 YAŞAM 
























</TEXT>
</DOC>
