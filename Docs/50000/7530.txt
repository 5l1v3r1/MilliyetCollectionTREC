<DOC>
<DOCNO> 7530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/spor/ybay.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirkent ve Çupi’nin ardından 
</HEADLINE>
<TEXT>

     Forum TOGAY BAYATLI 

     İki büyük insanı ve meslektaşımızı kaybettik. Yıllar su gibi akarken, getirdiği sağlık sorunlarının farkına varamıyoruz. Sanki hiç ölmeyecekmişiz gibi geliyor. 
     Nezih ağabey, tam 43 yıl benim saygıda kusur etmediğim bir büyüğümdü. Hele evlendikten sonra eşimin uzaktan akrabası ve kayınpederimin de arkadaşı olması nedeniyle yakınlığımız daha da arttı. Bunlar bir kenara, Nezih ağabey her yönüyle dört dörtlük bir insan ve liderdi. Sporu yaşamı boyunca sevdi, spor yazarlığına önem verdi. Çok iyi gazete yöneticisi oldu ve her konuda başarılı yazılar sunmaya başladı okurlarına. Sonuçta rahmetli Burhan Felek’in ardından Gazeteciler Cemiyeti’nin başına geçerek, bu kurumun geleceğini köklü garantiler altına aldı. Gazeteciler Müzesi, Darıca Dinlenme Evi, onun gerçekleştirdiği projelerdi. Burhan Felek’in adını spor tesisleriyle yaşattı. İyi bir aile babası olduğu kadar gazetecilerin de hamisiydi. Onun o geniş kalbinde herkesin yeri vardı. 
     Olimpiyat Komitesi’nin Asbaşkanı, İstanbul Olimpiyat Hazırlık ve Düzenleme Kurulu’nun üyesi ile İcra Grubu’nun başkanıydı. Stadın ihalesini adeta tereyağından kıl çeker gibi yaptı, bitimini göremeden gözlerini yumdu. Şimdi onun adını Olimpiyat Komitesi’nin hemen yanında inşaa edilmekte olan çok amaçlı spor salonuna vermeliyiz. 
     Başarılı eski bir basketbolcu, yüzücü ve atlet olan bu büyük ağabeyimize "Nezih Demirkent Spor Sarayı" adı çok da yakışır. Gazeteciler Cemiyeti, Demirkent ve Çupi gibi Türk basınında büyük temeller atan gazeteciler için Basın Müzesi’nde bir yer ayırmalı, İngilizce adıyla "Hall of Fame" denilen şöhretler salonu kurmalı. Ve burada Türk gazeteciliğinin gelişmesinde gerçekten emeği olanların resimleri ve özgeçmişleri yer almalı. Buraya girebilecekleri tespit için de bir jüri kurulmalı. Her yıl bu juri bu isimleri belirlemeli. 
     Sevgili İslam’la 40 yıllık ömrün yanı sıra son senelerde günlerimiz ve saatlerimiz birlikte geçti. İslam Çupi, tıpkı müziğin Beethoven’i, resmin Picasso’su, futbolun Pele’si gibi yazarlığın da en üst noktadaki yıldızıydı. Kimse onun gibi kelimeleri dans ettiremedi. Gönlü geniş, kalbi temiz, beyni pozitif çalışan bir insandı. Onun için de spor camiasının "İslam Babası" oldu. Spor teşkilatımızın ve İstanbul Büyükşehir Belediyesi’nin yaşamı ve anısına saygı gösterip, bir tesise adını vereceklerine inanıyor ve bekliyorum. 
     Gelin şimdi şu anda yaşayan diğer büyük insanlarımıza da değer verelim, saygı gösterelim. Bayramlarda arayalım, onlar için bir şeyler yapmaya çalışalım. Hepimiz dost olalım. Dedikoduyu, kıskançlığı, bunalım üretmeyi bırakalım. Ömür o kadar kısa ki... 
     


 SPOR 





























</TEXT>
</DOC>
