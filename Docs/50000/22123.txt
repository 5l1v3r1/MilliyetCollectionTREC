<DOC>
<DOCNO> 22123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sondun07.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail helikopterlerinden füze saldırısı 
</HEADLINE>
<TEXT>

     İsrail helikopterleri, Batı Şeria’nın Cenin ve Tulkarem kentlerindeki Filistin yönetimine ait binalara füze saldırısı düzenledi. 
     Basın mensupları, İsrail helikopterlerinin kente bu haftaki ikinci saldırısında, ölen, yaralanan veya hasarla ilgili henüz bilgi bulunmadığını belirttiler. 
     İsrail askerlerinin açtığı ateşte de İsrail ile Gazze Şeridi arasındaki geçiş noktası olan Karni’de bir Filistinli hayatını kaybetti. 
     Hastane kaynakları ve görgü tanıkları, bu sabah bölgede hiçbir gösteri ve çatışma olmamasına karşın, İsrail askerlerinin toprağını sürmekte olan Filistinliye ateş açtıklarını, 30 yaşındaki Filistinlinin göğsünden aldığı yaralarla öldüğünü belirttiler. Batı Şeria’da bir Filistin polisi, bu sabah bir otomobilden açılan ateş sonucu ölmüştü. 
     Bu arada İsrail savaş uçaklarının dün Nablus kentine yönelik bombardımanında ölenlere 3 kişi daha eklendi. 2 Filistinlinin cesedi enkaz altından çıkarılırken, bir yaralı da bugün hayatını kaybetti. 
     Böylece İsrail’in dünkü Nablus ve Ramallah kentine düzenlediği misilleme bombardımanında ölenlerin sayısı 12’ye yükseldi. 1967’den bu yana ilk kez savaş uçaklarını kullanan İsrail’in Batı Şeria ve Gazze’ye yönelik şiddetli bombardımanı nedeniyle Filistin topraklarında genel yas ilan edildi. Bombardımanda ölenler bugün toprağa verilecek. 
     Bu ölümlerle birlikte İntifada hareketinin başlamasından bu yana meydana gelen şiddet olaylarında hayatını kaybedenlerin sayısı, 456’sı Filistinli olmak üzere 558’e yükselmiş oldu. Kudüs’ün merkezinde de bu sabaha karşı şiddetli bir patlama meydana geldiği bildirilirken, patlamada ölen ya da yaralanan olmadığı belirtildi. 
     







</TEXT>
</DOC>
