<DOC>
<DOCNO> 49716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/siyaset/siy03.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Takiyenin artık belgesi de var 
</HEADLINE>
<TEXT>

Meclis’te hükümete yetki tezkeresine "hayır" oyu veren Tayyip’in AKP’sinde partililere gönderilen bilgi notunda "iktidarda olsak karşı çıkmak zor olurdu" görüşü yer aldı 
     ANKARA Milliyet 

     Recep Tayyip Erdoğan liderliğindeki AKP, İslamcı siyasetin temel yöntemi haline gelen "takiye"nin yazılı örneğini verdi. Meclis’te hükümete yetki tezkeresine "hayır" oyu veren AKP, partililere gönderdiği bilgi notunda, "İktidarda olsak Afganistan’a barış gücü gönderilmesine karşı çıkmak zor olurdu. AKP muhalefette olduğuna göre, kamuoyumuzun Afganistan’a asker gönderme konusundaki isteksizliğine daha fazla kulak vermesi gerekir" telkininde bulundu. Dini hedef uğrunda gerçek niyeti gizleme olarak bilinen "takiye" parlamentodaki en yeni parti olan AKP tarafından yazılı hale getirildi. AKP Genel Başkan Yardımcısı emekli büyükelçi Yaşar Yakış, merkez yürütme kurulu üyelerine ve milletvekillerine, Türkiye’nin Afganistan’a asker göndermesi konusunda bilgi notu gönderdi. Bilgi notunda, milletvekillerine bu yönde sorulacak sorulara nasıl yanıt verileceği anlatılıyor. 
     Yaşar Yakış imzasıyla gönderilen bilgi notunda, milletvekillerinden "politik davranmaları" istenerek şu ifadelere yer verildi. 
     "Adalet ve Kalkınma Partisi iktidar partisi ve ortağı olsa idi, Afganistan’a barış uygulama gücü gönderilmesine karşı çıkması muhtemelen zor olurdu. Çünkü böyle bir gücün Afganistan’da varlığı bu ülkede Taliban sonrası rejimin şekillenmesine önemli katkıda bulunabilir. Türkiye, muhtemelen dünyadaki güç dengeleri gerçeği karşısında böyle bir fırsatı değerlendirme imk nından kendisini mahrum bırakmak istemeyecektir." 
     AKP milletvekillerinden asker gönderilmesine karşı çıkmaları istenen notta, şöyle devam edildi "AKP muhalefette olduğuna göre, kamuoyumuzun Afganistan’a asker gönderme konusundaki isteksizliğine daha fazla kulak vermesi gerekir. Fakat partimizin bu konuda kendisini boy hedefi haline getirerek, ileride iktidar olduğu zaman yapamayacağı söylemlerle taahhüt altına girmesi doğru olmayacaktır. Çünkü partimizin bu konuda izleyeceği tutum, hükümetin tutumunu nasıl olsa etkilemeyecektir. Başka bir deyişle, AKP karşı çıktığı için hükümet Afganistan’a asker göndermekten vazgeçecek değildir." 
     



 SİYASET 














</TEXT>
</DOC>
