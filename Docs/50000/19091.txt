<DOC>
<DOCNO> 19091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/siyaset/asiy.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunun sonu polis devleti’ 
</HEADLINE>
<TEXT>

ANKARA'nın göbeğindeki Enerji Bakanlığı'nda yaşanan rüşvet olayını jandarmanın araştırması izah edilemez. HUKUK devleti olmaktan çıkıp, bir polis devleti olma' endişesi doğuyor. Bu toplum üzerinde yıkıcı etki yapacaktır. YARIN bir gazete, bir ticaret şirketi, bir işçi sendikası jandarma tarafından basılırsa, ne demek istediğimiz anlaşılacaktır 
     ANKARA Milliyet 

     ANAP Grubu'nun dünkü toplantısında Cumhur Ersümer'in istifasının tek amacının "siyaset kurumuna, hükümet ve partiye yönelik saldırıların önünü kesmek" olduğunu söyleyen Başbakan Yardımcısı Mesut Yılmaz, jandarmaya göndermelerde bulundu. 4422 sayılı Çıkar Amaçlı Suç Örgütleriyle Mücadele Yasası'nın olağan durumlarda da kullanılmasının "kötü bir çığır açacağını" savunan Yılmaz, "Ankara'nın göbeğindeki bir rüşvet olayının jandarma tarafından soruşturulmasının hiçbir izahı olmadığını" belirtti. 
     
SINIRLAR ZORLANDI’      "Gestapo ve polis devleti" endişelerine dikkat çeken ve "ihtilal metodlarıyla siyasi kadro tasfiyesinin kabul edilemeyeceğini" söyleyen Yılmaz, sözlerine şöyle devam etti "Bu operasyon dolayısıyla, açıkça ifade ediyorum ki, kanundaki sınırlar zorlanmış, mafya için getirilen olağanüstü yöntemlerin olağan suçlar için kullanılması gibi bir eğilim ortaya çıkmıştır. Aksi takdirde, Enerji Bakanlığı'ndaki bir rüşvet olayının, Jandarma tarafından soruşturulmasının hiçbir izahı yok." 
     Yılmaz, soruşturmaların 4422 sayılı yasa kapsamında başlatılarak olağanüstü yetkileri kullanmanın ardından, mahkeme aşamasına gelindiğinde başka bir kanundan suç isnadı yapılabileceğine dikkat çekerek şöyle dedi "Bu, her zaman, herkesin, herhangi bir suçtan dolayı, mafya için getirilen imkanlara maruz kalması demektir. Böyle bir durumda 'hukuk devleti olmaktan çıkıp, polis devleti mi oluyoruz' endişesi doğar. Bunun toplum üzerindeki etkileri de çok yıkıcı olacaktır." 
     
İDDİANAME EKSİK’      Soruşturmanın "hukuki değil, siyasi" olduğunu savunan Yılmaz, Beyaz Enerji iddianamesinin de "siyasi bir belge" olduğunu öne sürdü. Yılmaz, "Savcı, bakanla şu veya bu şekilde ihtilaf halinde olan kişilerin ifadelerini doğrulayan hiçbir delil olmadığına iddianamesinde yer vermemiştir" dedi. 
     
BUNA SADİZM DENİR’      Yılmaz, davayı açan Ankara DGM Savcısı Talat Şalk'ı eleştirerek, şunları anlattı "İçişleri Bakanı, Enerji Bakanı, savcı ve jandarma yetkililerinin katıldığı bir toplantıda okunan sanıkların kendi aralarındaki, Sayın Bakan'ı rüşvet olayında bir engel olarak gördüklerini ifade eden telefon konuşmalarının çözümlerine de iddianamede yer verilmemiştir. Aslında onlar, Sayın Bakan hakkındaki iddiaların doğru olmadığının en açık delilidir." 
     "İhtilal dönemlerindeki metodları kullanarak bir siyasi kadroyu tasfiye etmeye çalışmanın anlaşılabilir bir tarafı yoktur" diyen Yılmaz, "Söz konusu metodla sonuç alınacak olursa, bu ülkede hiçbir sivil iktidarı ayakta tutmak mümkün olmaz. Kötülüğü, sırf kötülük olsun diye yapmak nadir bir durumdur. Buna sadizm denir. Kötü bir işin temelinde hep bir amaç vardır" diye konuştu. 
     
ÇOK GEÇ OLACAK ’      Anavatan Partisi’nin "Türkiye'nin polis cumhuriyetine dönüşme eğilimine kayıtsız kalmasının mümkün olmadığını" kaydeden Yılmaz, sözlerini şöyle noktaladı "Yarın bir gazete idarehanesi, öbür gün bir ticaret şirketi, bir başka gün bir işçi sendikası, bir vakıf, bir muhalefet partisi jandarma tarafından basılırsa, ne demek istediğimiz daha iyi anlaşılacaktır. Ama korkarım ki o zaman vakit geçmiş olacaktır." 
     



 SİYASET 















</TEXT>
</DOC>
