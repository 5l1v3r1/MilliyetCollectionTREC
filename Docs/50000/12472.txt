<DOC>
<DOCNO> 12472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/spor/aspo.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş, Slovakya maçının oyun planını MİLLİYET’e açıkladı 
</HEADLINE>
<TEXT>
Savaş, saldır, kazan 
Karşılaşma dişe diş geçecek. Elbette ki bizim de silahlarımız var 
Asla telaşlanmayacağız. Savaşacak, saldıracak ve sonuçta kazanacağız 
Terim ve Denizli takımı Avrupa’ya götürdü. Biz de Dünya’ya götüreceğiz 
     BİLAL MEŞE 

     İddialı mesajlar 
     MİLLİ Takım Teknik Direktörü Şenol Güneş, Dünya Kupası Eleme Grubu’nda cumartesi günü Slovakya ile oynayacağımız maç öncesi Milliyet’in sorularını yanıtladı, iddialı mesajlar verdi. Güneş, "Slovakya grubumuzdaki en güçlü rakiplerimizden biri. Savaşmamız gereken bir maç. Kamuoyu ve medya da yanımızda olmalı. Bu faktörler olmadan savaşmamızın bir anlamı yok. Savaşacak, saldıracak ve sonuçta kazanacağız" ifadelerini kullandı. 
     
     İki maçta 6 puan 
     SLOVAKYA’YI "teknik kapasitesi yüksek bir ekip" olarak değerlendiren Güneş, Nemeth ve Varga için de "en büyük kozları" yorumunu yaptı. Güneş, "Elbette ki bizim de silahlarımız var. Asla telaşlanmayacağız. Sadece bu maçı değil, Makedonya sınavını da kayıpsız geçmek zorundayız. İki maçtan alacağımız altı puan önümüzü açacak. Geleceğe daha umutlu bakacağız. Kalan maçlarda dört puan kaybetme hakkımız var. Ama biz işi sıkı tutacağız" diye konuştu. 
     
     Sergen’i seviyorum’ 
     ŞENOL Güneş, Milli Takım’ı Fatih Terim ile Mustafa Denizli’nin Avrupa’ya götürdüğünü hatırlattı ve "Biz de Dünya’ya götüreceğiz. Dünya Kupası finallerine gitmek ve orada başarılı olmak hedefimiz" diye konuştu. Kadroya almadığı Sergen’i eleştiren, "Sakat değilim diyor, çalışmalara çıkmıyor. Bu nasıl mantık " yorumunu yapan Güneş, "Onu seviyorum. Ancak işinizi iyi yaptığınız sürece ayakta kalabilirsiniz" dedi. 
     
Dersimiz Slovakya      MİLLİ Takım Teknik Direktörü Şenol Güneş, futbolcularına Slovakya Milli Takımı’nın maç kasetlerini izlettirdi ve nasıl oynamaları gerektiğini anlattı. Rakibin uzun savunma oyuncularının iyi kapandığını belirten Güneş, yerden oynayacaklarını söyledi. Orta sahadan Okan ve Emre gibi sürpriz isimler de forvete sızacak. 
     FUTBOLCULARINDAN ayağa garanti pas oynamalarını isteyen Şenol Güneş, Slovakya’nın sert oynadığını, bu nedenle de her an penaltı kazanabileceklerini anlattı. Bu arada forvette Hakan Şükür’ün yanında oynayacak en büyük adayın Hasan Şaş olduğu öğrenildi. Hasan Şaş’ın performansının giderek arttığı ifade edildi. 
     
Milli takım günlüğü      Stadda prova 
     DÜNYA Kupası Eleme Grubu’nda cumartesi günü Slovakya ile karşılaşacak olan A Milli Futbol Takımımız, bu akşam maçın oynanacağı Ali Sami Yen Stadı’nda bir prova yapacak. Saat 19.00’da başlayacak çalışmada taktik ağırlıklı bir program uygulanacak. 
     
     Japonlar’ın ilgisi 
     DÜNYA Şampiyonası’na Güney Kore ile birlikte ev sahipliği yapacak Japonya’daki yerel yönetimler arasında, Türk Milli Takımı’nı konuk etme yarışı hızlandı. Millileri ağırlamak için Tokyo Büyükelçiliği’ne yapılan 5 yerel yenetimin başvurusuna, 3 yerel yönetimin de eklenmesiyle konuk etme yarışına giren şehir sayısı 8’e çıktı. 
     
     Prim konuşmak yok 
     AY - YILDIZLI futbolcuların, galibiyet primini merak etmelerine rağmen bu konuda hiç konuşmamaları dikkatleri çekti. Daha önce yaşanan sorunlar nedeniyle ağızlarını açmayan futbolcuların primin belirlenmesi federasyona bıraktıkları öğrenildi. Federasyonun primi maçtan sonra açıklayacağı belirtildi. 
     
     UEFA’dan garanti 
     MAKEDONYA ile gelecek hafta deplasmanda oynayacağımız maç ile ilgili Futbol Federasyonu’nun girişimlerine UEFA "Maç oynanacak" yanıtını verdi. Makedon ordusu ile Arnavut güçler arasındaki çatışma üzerine garanti isteyen federasyona "Endiye edilecek durum yok" denildi. UEFA’nın maça çift gözlemci vereceği belirtildi. 
     
Milliler nazara geldiAy - Yıldızlı Takımımız’ın idmanında büyük şanssızlık yaşandı, Ogün ve Arif sakatlandı 
     ERHAN TELLİ 

     A MİLLİ Takımımız, Slovakya maçının hazırlıklarını dün yaptığı antrenmanla sürdürürken, Ogün ve Arif’in sakatlanması endişe yarattı. Sabah yapılan çalışmada sol ayak bileği burkulan Ogün’e ilk tedavi sahada yapıldı. Buz tedavisi uygulanan ve bileği bandaja alınan Ogün, ikinci antrenmana çıkmadı. 
     GÜNÜN ikinci şanssızlığı Arif’te yaşandı. Düz koşuda sakatlanan Arif’in sağ kasığında çekme belirlendi. Milli Takım Doktoru Cengiz Dinç, "Ogün’ün durumu çok ciddi değil. Yine de gerekirse MR’ı çekilecek. Maçta forma giyeceğini sanıyorum. Arif’in de tedavisine başladık" dedi. 
     


 SPOR 





























</TEXT>
</DOC>
