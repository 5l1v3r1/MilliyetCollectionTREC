<DOC>
<DOCNO> 44239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sonspo01.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadi Tekelioğlu "Olağanüstü bir mücadele sergiledik" 
</HEADLINE>
<TEXT>

     Trabzonspor Teknik direktörü Sadi Tekelioğlu, ''Son bir haftadır yapılan eleştiriler karşısında olağanüstü bir mücadele sergiledik'' dedi. 
     Tekelioğlu, 2-2 beraberlikle sona eren maçın ardından yaptığı değerlendirmede, karşılaşmada 2 defa yenik duruma düştüklerini ancak beraberliği sağladıklarını belirterek, ''Galip de gelebilirdik. 
     Kalemizde kolay goller gördük '' diye konuştu. 
     En kısa zamanda toparlanacaklarını umduğunu da ifade eden Tekelioğlu, şunları söyledi 
     ''Yeni oluşmuş bir futbolcu kadrosuna sahibiz. Genç oyuncular çoğunlukta. Bu maçta geçen yıl Akçaabat Sebatspor'da oynayan 2 futbolcuma şans verdim. Bu oyuncular bize faydalı olacaklar. İleride kendimize yakışır bir mücadele sergileyeceğiz. Ligin ilk üç haftasındaki çıkışımızın olumlu ifadeleri, bugün çöküşümüze neden oldu. Ancak bunu üzerimizden atacağız.'' 
     
     Ankaragücü oyundan memnun değil 
     Ankaragücü Teknik Direktörü Ersun Yanal ise, Trabzonspor karşısında son haftalarının en kötü futbolunu oynadıklarını söyledi. 
     Yanal karşılaşmada iki kez öne geçmeyi başardıklarını da belirterek, ''Ancak bu üstünlüğümüzü koruyamadık. İkinci yarıda oyunu riske etmedik. İlerleyen haftalarda daha iyi olacağımızı umuyorum. 
     Performansımızı daha yukarılara çıkarmak istiyoruz'' dedi. 
     Yanal iki takım arasındaki transfer görüşmeleri ile ilgili olarak da, ''Bizim Trabzonspor'dan resmi bir talebimiz olmadı. Oyuncu ve menajerler arasında bir görüşme var. Trabzonspor'da oynayan her oyuncu kalitelidir'' diye konuştu. 
     






</TEXT>
</DOC>
