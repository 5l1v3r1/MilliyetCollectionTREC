<DOC>
<DOCNO> 39043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/spor/ygokce.html </URL>
<DATE> 2001/08/26/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Gol var, heyecan yok 
</HEADLINE>
<TEXT>

     Tıpkı bir "mantık izdivacı" gibi. Beşiktaş’ın ligle evliliğinde akıl var, istek var. Ne yazık ki, aşk yok, heyecan yok. Yönetimin sınırlı bütçeyi gerçekci transfer politikası ile değerlendirmesi elbette takdir edilmelidir. Ne var ki, Beşiktaş’ın zirvedeki rakiplerine bakınca renklerinin yetersizliği apacık ortada. Bu kadro ligde çok gürültü koparır mı, göz alıcı renklerle iç acıcı tablolar sunar mı Doğrusu bu sorulara gerçekci yaklaşımla - dört gole rağmen - elbette demek çok zor. Belki sözcüğü bile fazla iyimserlik olabilir. 
     İnönü’de taraftarıyla buluşurken galibiyeti de yakalama istekleri vardı. Erman’ın 5. dakikada havadan uzun topunu sol kanattan çıkarak kovalayan İbrahim düz bir vuruşla kendisini de arkadaşlarını da rahatlattı. Taraftarını umutlandırdı. Ancak dakikalar geçtikce Beşiktaş’ın gerçekleri birer birer sırıtmaya başladı. Daum geride Erman, Ronaldo ve Tayfur ile üçlü bir savunma oluştururken, sağ kanattan Veit, soldan da İbrahim ile sürekli savunma takviyesi uyguluyordu. İki kanat oyuncusu top rakipte iken savunmayı dörtleme disiplininden kendi benliklerini ve kişiliklerini soğuttular. Birer kanat oyuncusu olduklarını unuttular. Orta alan Nihat, Baya ve Tümer’e kalmıştı. Bu üçü savunma öncelikli adamlar değillerdi. Topu kazanıp oyun kurgulamak gibi güdüleri yetersizdi. Elbette yaratıcı idiler, hücuma katkıları olağanüstü etkiliydi. Ancak top rakipteyken ne yaptılar Diyarbakırsporlu Deniz’in ve Birol’un topla orta alanı rahatça geçmesine karşı hangi anlaşıyla mücadele ettiler, göremedim 
     Daum savunma disiplinini ön plana alırken elbette orta alandan yardımcı olmalarını istemekte haklı. Ancak orta alanın rakip hücumlarını bastıran, savunmayı ileride başlatan sorumlulukları maalesef yetersizdi. 
     Söyleyeceğim ama, Daum ile yöneticilerin tansiyonu yükselecek yine. Kusura bakmasınlar. Bu takıma hala Nouma lazım. Stavrum mücadele ediyor ama, vuruş tekniği zayıf. İlhan gibi bir ateş parçasıyla birlikte oynamasına rağmen gol ve pozisyon üretecek yaratıcılığı yok. 
     Isınırken sakatlanıp kadro dışı kalan Kjaer’in yerine Fevzi oyuna başladı. Hatasız bir maç oynadı. Kredi kartlarından dolayı başı haciz derdindeymiş. Ama dün aferin Fevzi’ye. Kalede yeniden kredi tazeledi. 
     Rakipleri peşpeşe golleri sıralarken, ligin heyecan kaynağı yeni takımlar harika skorlar ve şahane oyunlarla gösteri yaparken, Beşiktaş renkleri gibi siyah beyaz kalıyor. Bu oyuna biraz daha renk lazım. Tıpkı üçüncü ve dördüncü golü atan İlhan gibi. Evet o goller güzeldi ama, Diyarbakır’ın da havli attığını unutmayalım. 
     
     
     



 SPOR 



























</TEXT>
</DOC>
