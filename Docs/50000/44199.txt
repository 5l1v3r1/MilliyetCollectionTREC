<DOC>
<DOCNO> 44199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/yazar/sazak.html </URL>
<DATE> 2001/09/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
ABD'nin zorluğu çıkış'ta 
</HEADLINE>
<TEXT>

     11 Eylül saldırısının ateşi soğudukça ABD'nin karşı harekata geçmesindeki zorluklar tartışılmaya başlandı. 
     Genelkurmay eski Başkanı Necip Torumtay'a göre bu durum askeri stratejide "çıkış planlaması" diye anılan süreçten kaynaklanıyor. Körfez Savaşı'nda ABD'nin hedefi belliydi "Çöl Fırtınası" harekatı Irak'ın Kuveyt'ten çıkarılması ve Saddam'ın savaş gücünün kırılması üzerine kurulmuştu. Bu amaçla 60 gün Bağdat'ı bombalayan ABD ve "koalisyon" güçleri Saddam Hüseyin'in cepheyle bağlantısını kestikten sonra kara savaşına başladıklarında "filmin sonu" belli olmuştu. 
     Irak yönetimi yenilgiyi kabul eden andlaşmayı imzalayınca ABD ordusuna "geri dönüş" yolu açıldı. Pentagon'un toplam insan kaybı 135 askerle sınırlıydı. Saddam'ın ülkesine verdiği zarar, 200 binden fazla insanın ölümüydü. 
     Bush yönetimi bu defa "çıkış"ı bulmakta zorlanıyor. 
     Çünkü "düşman" ortada yok, daha doğrusu Usame bin Ladin'in gizlendiği Afganistan'daki Taliban yönetimiyle girilecek bir savaş yoksul halkı iyice perişan edecek. 
     Dünya kamuoyu, ABD'ye yönelik terörist saldırı, Irak'ın Kuveyt'i işgalinden çok daha fazla sivil ve masum insanları hedef almasına karşın "öfkeyle girişilecek bir savaş" konusunda 10 yıl önceye göre çok daha duyarlı. ABD'nin müttefikleri bile - Türkiye de buna dahil - maceracı hedeflerden uzak durulması konusunda Bush yönetimini uyarıyorlar. Hele bunun "Huntington'un kehanetini doğrulayacak dinler ve medeniyetler çatışmasına dönüşmesi" kesinlikle istenmiyor. 
     Herald Tribune'deki bir yorum - benzerleri gibi - hayli uyarıcıydı "İntikam uğruna savaş hedeflerini genişletmek akıl karı değil. Modern savaş tarihi, Kaide teşkilatını ve beyin takımını etkisiz hale getirme gibi bir görevle daha önce karşı karşıya kalmadı. Kaide'yi yok etmek bir ağacı kesmekten öte, büyük bir bahçedeki yaban otlarını ayıklamaya benziyor." 
     Olası savaşın Ortadoğu'ya bulaşmaması konusundaki mesajlar da akılcıdır "Paul Wolfovitz gibi yetkililer fırsattan istifade Saddam Hüseyin'le yarım kalan hesabı bitirmek isteyebilir. Ancak Hüseyin'in bu işe bulaştığına dair kanıt göstermeden böylesi bir yola başvurulmamalı. Yoksa ne asıl hedefe odaklanabilir ne de siyasi destek alabilirler." 
     Londra'daki Uluslararası Stratejik Çalışmalar Enstitüsü Başkanı'nın bu yorumu Ankara'nın izlediği politikayı çağrıştırmıyor mu 
     Başbakan Ecevit Körfez Savaşı deneyimiyle hayli temkinli giderken, Genelkurmay'dan da ilginç mesajlar verilmeye başlandı. Yaşar Büyükanıt ve Hurşit Tolon'un peş peşe yaptıkları değerlendirmede, NATO'nun 5'inci maddesine dayandırılmak istenen "terör"e karşı savaşta, ABD'den dış kaynaklı somut kanıt beklentisinin dile getirilmesi anlamlıdır. 
     Bush'un işi giderek zorlaşıyor. 
     
     







Hangi Türkçe 


Taliban rozeti 


MGK'nın destek sınırı 


Hükümette kaptan köşkü boş mu, dolu mu 


Dere ve at 


Kim "terörist" 


Anadolu liselerine giriş 


Ortadoğu'dan Orta Asya'ya... 


Günaydın bayım, bugün nasılsınız 


TÜSİAD’ın farklı yüzü... 


Değişmek ve dönmek... 


ABD'nin zorluğu çıkış'ta 


Savaş haberlerini zaplayın 


Borçlunun parası olmalı 


"Laik Cumhuriyet" kurmak kolay mı 


Çifte standart 


</TEXT>
</DOC>
