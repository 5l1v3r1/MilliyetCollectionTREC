<DOC>
<DOCNO> 27416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/spor/spo04.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’a hareket geldi 
</HEADLINE>
<TEXT>

Oktay ve Tamer’e karşılık Beşiktaş’tan Ali Eren-Fazlı teklifi geldi. G.Antepli Hasan ve Yozgatlı Tarık’ın transferi için harekete geçildi 
     İSMAİL FANDAKLI 

     BORDO - Mavili kulüpte Oktay ve Tamer’in transfer etmek isteyen Beşiktaş, iki futbolcuya karşılık Ali Eren ve Fazlı’yı önerdi. Yönetim ise iki oyuncunun yanı sıra bir miktar da para istedi. Görüşmeler sürerken, dış transferde de el attığı yıldızların başka kulüplerle anlaşması üzerine yönetim alternatiflere yöneldi. Gaziantep’in 500 milyara satışa koyduğu Hasan Yiğit ve Yimpaş Yozgatspor’un 650 milyar lira bonservis bedeli belirlediği Tarık ve İlyas’ın alınması için çalışmalara başlandı. 
     YÖNETİM ayrıca geçen yıl Antalya’ya gönderilen Selahattin ve Hüseyin’e, "dön" çağrısı yaptı. 2 trilyonluk bonservis bedeli belirlenen Murat Sözkesen için Bursaspor’la anlaşma yolları aranırken, Futbol Şube Sorumlusu Serdar Bali de, İstanbul’da Sergen’le bir araya geldi. Öte yandan Yusuf’un Göztepe ile görüştüğü, Abdülkadir’e Diyarbakır, Malatya ve Ankaragücü’nün talip olduğu, Orhan’la Yozgat ve Göztepe, Macit’le de Diyarbakır’ın ilgilendiği ifade edildi. 
     
     OKTAY’A Marsilya kancası 
     TRABZONSPOR defterini kapatıp, kendisine kulüp arayan golcü futbolcuya İtalya’nın 1. lig takımlarından Perugia’nın ardından Fransa’dan Marsilya’nın da talip olduğu öğrenildi. Marsilya’dan bir yetkilinin, Oktay’ın menajeri Saffet Sancaklı’yı arayıp, görüşmek istediği bildirildi. Oktay ise, "Transfer konusundaki şanssızlığımı yenmek ve futbol oynamak istiyorum. Her türlü teklife açığım. Adımlarımı sağlam atıp, yeni sezona sorunsuz başlamayı amaçlıyorum" dedi. 
     
     Transfer çıkmazı 
     TRABZONSPOR’un elden çıkarmak istediği futbolculardan Nikolovski dışında henüz hiçbiri kulüp bulamadı. Teklif gelmemesinden yakınan yöneticiler, "Teklif gelse bile rakamlar istediğimizin çok altında. Erzurum Yusuf, Murat, Volkan ve Sedat’a talip oldu. Başka teklif almadık" dediler. Satışa konulanlar arasında sadece Nikolovski kendisine kulüp bulurken, Belçika’nın Lierse takımıyla sözleşme imzalayan bu oyuncunun yerine aynı takımdan Somers renklere bağlandı. 
     
     Tamer gidici 
     BORDO - Mavili yönetimin 900 milyar liraya satış listesine koyduğu Tamer, gelecek hafta içinde transferinin netlik kazanacağını söyledi. Genç futbolcu, "Eğer Beşiktaş bonservis ücretimi öderse, seve seve bu kulüpte forma giyerim" dedi. Beşiktaşlı yöneticilerle görüştüğünü de vurgulayan Tamer, "Teklife, kulübümle anlaşırlarsa sıcak bakacağımı söyledim. Bonservisimi öderlerse, eminim ki, Trabzonspor’la anlaşmam daha kolay olur" diye konuştu. 
     
     Umut takasta 
     TRABZONSPOR, özellikle yerli futbolcu transferinde takımda direkt oynayacağı düşünülen hiçbir oyuncuyu renklerine bağlayamayıp, hayal kırıklığı yarattı. Gençlerbirliği’nden Ümit Özat ve Siirt Jetpa’dan Ceyhun’u isteyen, Bursasporlu Okan, Erkan ve Murat Sözkesen, Samsun’dan İlhan, İstanbulspor’dan da Emrah’a talip olan yönetim bu isimlerden hiçbirine imza attıramadı. Başkan Özkan Sümer, dış transferde umutlarını takasa bağladıklarını açıkladı. 
     



 SPOR 
























</TEXT>
</DOC>
