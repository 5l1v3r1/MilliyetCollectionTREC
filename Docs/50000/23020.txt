<DOC>
<DOCNO> 23020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sontur10.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Enerji davası mahkemesini arıyor... 
</HEADLINE>
<TEXT>

     Ankara 1 No'lu DGM'nin bazı suçlardan görevsizlik kararı vererek Ankara Nöbetçi Ağır Ceza Mahkemesi'ne gönderdiği ''Beyaz Enerji'' dosyasının, henüz Ankara Adliyesi'ne intikal etmediği öğrenildi. 
     Ankara 1 No'lu DGM, DGM Cumhuriyet Savcısı Talat Şalk'ın açtığı ''Beyaz Enerji'' davası hakkında, ''DGM'lerin görev alanına girmeyen bazı suçlar yönünden'' görevsizlik kararı vererek, dosyayı Ankara nöbetçi ağır ceza mahkemesine göndermişti. Dosyanın nöbetçi ağır ceza mahkemesine ulaşmasının ardından, tevzisi yapılacak ve mahkemesi belli olacak. 
     Bu arada, ''Beyaz Enerji'' davasına ilişkin Ankara 1 No'lu DGM'nin görevsizlik kararı vermesinin ardından, dosyanın Adliye'ye intikali için yapılan çalışmalar da devam ediyor. 
     Dava dosyasında bulunan yaklaşık 16 bin sayfa evrakın tek tek fotokopisinin çekildiği ve bunların aslına uygunluğunun mühürle onaylandığı bildirildi. 
     Bu işlemlerin büyük ölçüde tamamlandığı ve dosyanın nöbetçi ağır ceza mahkemesine intikali için çalışmaların devam ettiği öğrenildi. 
     Dosyanın Adliye'ye intikalinin ardından dosyanın tevzisinin yapılacağı ve davanın hangi mahkemede görüleceğinin bu aşamada belli olacağı ifade edildi. 
     
     






</TEXT>
</DOC>
