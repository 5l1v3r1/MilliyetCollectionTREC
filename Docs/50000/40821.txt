<DOC>
<DOCNO> 40821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sonspo14.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit, Milan'a gitmeden önce Lazio maçında oynayacak 
</HEADLINE>
<TEXT>

     İtalya Ligi takımlarından AC Milan ile kesin anlaşmaya varan Galatasaraylı futbolcu Ümit Davala'nın, Milano'ya gidişi ertelendi. 
     Bugün saat 17.00'de Milano'ya giderek, AC Milan ile sözleşme imzalayacağını, kendisine ait internet sitesinden duyuran milli futbolcunun, İtalya'ya gidişi 12 Eylül Çarşamba gününe kaldı. 
     Ümit Davala'nın transferinde pürüz bulunmadığı, ancak sarı-kırmızılı takımın yöneticilerinin, Galatasaray'ın 11 Eylül Salı günü Avrupa Şampiyonlar Ligi'nde SS Lazio ile yapacağı gruptaki ilk maçta bu oyuncuyu oynatmak için İtalyan ekibinden izin istediği ve bunun da AC Milan kulübünce kabul edildiği bildirildi. 
     Buna göre Ümit Davala, teknik direktör Mircea Lucescu'nun yer vermesi durumunda, Galatasaray formasını son kez SS Lazio'ya karşı giyecek ve ardından da Fatih Terim yönetimindeki AC Milan ile sözleşme imzalayacak. 
     Öte yandan Galatasaray Kulübü Başkanı Mehmet Cansun'un, AC Milan yöneticileriyle görüşmeler yapmak üzere Milano'da bulunduğu öğrenildi. 






</TEXT>
</DOC>
