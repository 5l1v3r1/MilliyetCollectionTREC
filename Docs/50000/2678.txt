<DOC>
<DOCNO> 2678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/ekonomi/aeko.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlete katmerli kazık 
</HEADLINE>
<TEXT>

Demirel ve Yiğit'in şirketleri Emlakbank'tan 28 milyon dolar kredi alıp vadesinde ödemeyince borcu kefil olan Egebank ve Bank Ekspres ödemek zorunda kaldı 
     TARIK YILMAZ 

     Sahibi oldukları bankaların trilyonlarca liralık kaynağını kendi çıkarları için kullandıkları gerekçesiyle yargılanan Korkmaz Yiğit ve Murat Demirel, Emlakbank'tan kullandıkları kredileri de eski bankalarına ödettikleri anlaşıldı. 
     Emlakbank'ın Demirel ve Yiğit'e ait şirketlere verdiği ancak bir türlü geri alamadığı kredileri, vadesi geldiğinde asıl borçludan alamayınca kefil olan Egebank ve Bank Ekspres'ten tahsil ettiği ortaya çıktı. Ancak kredilerin vadesi, her iki bankanın da Tasarruf Mevduatı Sigorta Fonu'na devredilmesinden sonra dolduğu için Yiğit ve Demirel borçlarını devletin bir diğer kurumuna ödetmiş oldu. 
     
     Ödemeler kefilden 
     Demirel grubu şirketlerinden Ege Faktoring, 19 Eylül 1998 tarihinde Emlakbank'tan vadesi 2 yıl 1 hafta olan Harici Garanti Mektubu HGM kredisi kullandı. Toplam 10.6 milyon İsviçre Frangı o zamanki dolar kuruyla 7 milyon 895 bin dolar tutarındaki HGM'nin vadesi 7 Kasım 2000 tarihinde doldu. Ege Faktoring, kredi ödenmeyince Emlakbank, teminat mektubunun tahsil etmek için kefil olan Egebank'a gitti. 
     Ancak Egebank'ın 22 Aralık 1999 tarihinde yönetimi Tasarruf Mevduatı Sigorta Fonu'na devredildiği için borcu, Murat Demirel değil Egebank'a atanan yeni yönetim ödedi. Böylece Ege Faktoring'in kullandığı kredi borcunu kapamak Tasarruf Mevduatı Sigorta Fonu'ndaki Egebank'a kaldı. 
     
     Yiğit’e 20 milyon 
     Benzer durum Korkmaz Yiğit'in şirketlerinde de yaşandı. Emlakbank, Yiğit'in Vadim İnşaat Taahhüt ile Doğa Gayrimenkul Pazarlama adlı şirketlerine 11 Mart 1998 tarihinde 10'ar milyon dolarlık kredi tahsis edildi. 
     Her iki şirkete açılan 2 yıl 1 ay vadeli kredinin vadesi de 11 Nisan 2000 tarihinde doldu. Krediler için Bank Ekspres'in kefaletini alan Emlakbank, asıl borçlulardan borcunu tahsil edemeyince kefile, diğer bir deyişle Fon'a devredilen Bank Ekspres'e gitti. 
     Böylece, Korkmaz Yiğit'in kullandığı 20 milyon dolar, Demirel Grubu şirketlerinden Ege Faktoring'in kullandığı 8 milyon dolarlık kredi TMSF bankalarından tahsil edilmiş oldu. 
     
Emlakbank’ın batağı 450 trilyon lira’      ANKARA Milliyet 

     Emlakbank Genel Müdür Vekili Mustafa Saraçöz, bankanın 31 Aralık 2000 tarihi itibarıyla tasfiye olunacak alacak tutarının 450 trilyon lira olduğunu açıkladı. 
     Emlakbank'ın 1997 yılı hesaplarının TBMM KİT Komisyonu'nda görüşülmesi sırasında dağıttığı metinde, tasfiye olunacak alacakların 1997'de 11.7 trilyon, 1998'de 45.6 trilyon, 1999’da da 219.5 trilyon olduğunu açıkladı. Saraçöz, Temmuz 1999 - Aralık 2000 tarihleri arasında 210 firmanın riskleri yönetim kurulu kararıyla ödeme planına bağlandığını, toplam 216.4 trilyonluk tahsilat yapıldığını bildirdi. 1998'de 613 milyon dolar olan gayrinakdi riskin, yapılan tahsilat ve ödemeler sonucu 2000 sonunda 210.7 milyon dolara indirildiğini ifade etti. Saraçöz, banka sermayesinin acilen 125 trilyondan 400 trilyon liraya yükseltilmesi gerektiğini kaydetti. 
     


 EKONOMİ 


















</TEXT>
</DOC>
