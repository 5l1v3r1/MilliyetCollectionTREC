<DOC>
<DOCNO> 1728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sontur13.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk "Anayasa değişikliği konusunda şart öne sürülemez" 
</HEADLINE>
<TEXT>

     Adalet Bakanı Hikmet Sami Türk, Anayasa değişikliği konusunda şart öne sürülemeyeceğini söyledi. FP'lilerin bazı şartlar öne sürdüğünü belirten Türk, ''Bu kendilerinin takdiri olmakla birlikte uzlaşmayı güçleştirici bir tutum olur'' dedi. 
     Türk, Adalet Komisyonu çıkışında gazetecilerin sorularını yanıtladı. Bir gazetecinin, FP'lilerin yapılacak değişiklikte ''siyasi yasakların 5 yıldan 3 yıla indirilmesini'' istediklerinin hatırlatması üzerine Türk, kendisine bu yönde bir bilgi gelmediğini söyledi. 
     Anayasa değişikliğinin milletvekilerine ait bir yetki olduğunu, Adalet Bakanlığı olarak sadece teknik yardımda bulunacaklarını belirten Türk, Anayasa Komisyonu tarafından oluşturulan alt komisyonunu bu konuda bir uzlaşmayı gerçekleştirmeye çalışacağını söyledi. 
     Anayasa değişikliklerinin diğer kanunlardan farklı olarak beşte üç veya üçte iki çoğunlukla kabul edildiğini, 330 oyla kabul edilmesi durumunda halk oylamasına gidilmesi zorunluluğu bulunduğunu hatırlatan Türk, iktidar partilerinin toplam oyunun değişikliklerin gerçekleştirilmesine yetmediğini anlattı. 
     Meclis'te olabildiğince geniş bir çoğunluğun sağlanmasının şart olduğunu vurgulayan Türk, bir gazetecinin ''FP Genel Başkan Yardımcısı Esengün bazı şartlarımız var, bunlar olmazsa oy vermeyiz. Siyasi partilerin kapatılması için Anayasa Mahkemesi'nde üçte iki çoğunlukla karar alınması, odak tanımının 69. madde içinde yapılması, siyasi yasakların 5 yıldan aşağı çekilmesi sağlanmazsa biz oy vermeyiz diyor. Bu mümkün mü '' sorusuna karşılık, şunları söyledi. 
     'Anayasa'nın 69. maddesi içinde odak kavramının tanımlanması, Anayasa Mahkemesi'nin mihrak ve odak kavramı ile ilgili kararları dikkate alınarak bir teklif olarak Anayasa Komisyonu'na sunulmuştur. Dün, teklifin tamamanın, önceki ve sonrakiyle birlikte değerlendirilmesi için alt komisyon kurulmuştur. 
     Anayasa değişiklikleri konusunda şart öne sürülmez. Eğer sürülürse, diyalog olmaz. Oysa dün kurulan komisyonun amacı, uzlaşma ortamı yaratmaktır. Bir taraf eğer ben bu şartlarla oy veririm derse kendilerinin takdirleri olmakla birlikte uzlaşmayı zorlaştırıcı bir tutum olur.'' 
     Türk, Anayasa konusunda milletvekilerinin ve Meclis'in geniş bir uzlaşmaya varmasını istediklerini, bunun gerçekleşmemesi halinde mevcut Anayasa hükümlerinin kalmaya devam edeceğini vurguladı. Türk, ''O zaman bugünkü durum devam eder. Tüm bunlar kendi takdirleridir. Anayasa değişikliğinin geniş bir uzlaşma ile çıkması hepimizin amacıdır ama bu çıkmazsa anayasa bugünkü haliyle durur'' dedi. 




</TEXT>
</DOC>
