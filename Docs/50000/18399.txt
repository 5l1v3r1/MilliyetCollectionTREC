<DOC>
<DOCNO> 18399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/soneko34.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Yeni program başarısız olursa başka yardım yok..." 
</HEADLINE>
<TEXT>

     ABD'nin önde gelen gazetelerinden New York Times, ABD Hazine Bakanı Paul O'Neil'in, ''yeni ekonomik programın başarısızlığa uğraması durumunda, Türkiye'nin başka uluslararası yardım alamayacağı konusunda Bakan Derviş'i uyardığını'' öne sürdü. Gazete bu yoldaki haberini, müzakerelere katılan kaynaklara dayandırdı. 
     Washington çıkışlı ve Joseph Kahn imzalı haberde, ABD'nin yeni 10 milyar dolarlık ek mali yardım paketine destek verdiği kaydedildikten sonra, O'Neil'in uyarısının, Bush yönetiminin kalkınan piyasa ekonomilerinde başgösteren krizlere karşı izleyeceği politikanın ön örneği olduğu kaydedildi. 
     O'Neil'in, Dünya Bankası ve IMF'nin Türkiye'ye vereceği ek mali destek konusunda önemli rol oynadığına dikkati çeken gazete, ABD'li bakanın Derviş'e ''bu yardım turundan sonra Türkiye'nin altındaki güvenlik ağının çekileceğini söylediğini'' yazdı. 
     Bu arada Bush yönetiminin Türkiye'ye ayrıca ikili yardım vaadinde bulunmadığına işaret eden gazete, ABD, Avrupa ülkeleri ve Japonya'nın genel olarak, IMF ve Dünya Bankası kredilerine ek olarak, desteklerini göstermek amacıyla ikili yardım paketleri hazırladıklarını, ancak bu kez bunun yapılmadığını kaydetti. 






</TEXT>
</DOC>
