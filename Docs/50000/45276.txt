<DOC>
<DOCNO> 45276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/soneko28.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş olumlu konuştu ama IMF 3 milyarlık krediyi erteledi.. 
</HEADLINE>
<TEXT>

     Devlet Bakanı Kemal Derviş Washington'daki temaslarını düzenlediği basın toplantısında anlattı. Derviş bir ek kredi alınma ihtimalinin bulunduğunu söyledi ancak bu konuda fazla ayrıntı vermedi. Ancak aynı saatlerde IMF'den gelen haber herkesi şaşırttı. IMF, Türkiye'ye verilecek 3 milyar dolarlık kredi diliminin ertelendiğini açıkladı. 
     Derviş Türkiye Saati ile 23 00 de ABD Başkan Yardımcısı Cheney ile de görüşecek. 
     Görüşmede kredi ertelemesinin de gündeme geleceği belirtiliyor. Türkiye'ye verilebilecek ek kredi ile birlikte ertelenen kredinin yeniden düzenlenebileceği de gelen bilgiler arasında bulunuyor. 
     Devlet Bakanı Kemal Derviş, Washington'daki temaslarının çok olumlu geçtiğini bildirdi. 
     Bakan Derviş bugün Washington'da yaptığı basın toplantısında, görüşmelerinde yeni şartlar altında programın başarıya ulaşması için dış finansman ayağının da tamamlanması gerektiğini anlattığını belirterek, ''Rakamları bu hafta sonu tartışmaya devam edeceğiz'' dedi. 
     Türkiye'nin yapısal reformlarda gösterdiği kararlılığı IMF ve diğer finans kuruluşlarının takdir ettiklerini anlatan Derviş, ''Kendi aralarında yarın tartışacaklar, hızla karar verecekler, önümüzdeki hafta içinde sanırım son kararlar verilecektir'' diye konuştu. 
     Devlet Bakanı Kemal Derviş, 2002 yılı için Türkiye'nin ekonomisiyle ilgili finansman profilini çıkarmak üzere Uluslararası Para Fonu IMF ve diğer kuruluşlarla görüştüklerini ve daha yüksek bir resmi finansman gereğinin kabul edildiğini bildirdi. 
     Derviş, Türkiye'nin Washington Büyükelçiliği'nde düzenlediği basın toplantısında, ''2002 dış finansmanı için şu anda IMF ve diğer Türkiye'nin ekonomisiyle ilgili kuruluşlarla finansman profili çıkarmaya çalışıyoruz. Daha yüksek bir resmi finansman gereğini onlar da kabul ediyorlar. Miktarı ve şekli konusunda ayrıntıya girmeyeceğim'' dedi. 
     Kemal Derviş, finansman konusu son safhaya gelmeden dış finansmanın miktarı ve şekli konusunda konuşmanın hatalı olacağını belirterek, ''Yarın kendi aralarında tartışacaklar ve hızla karar verecekler. 
     Gelecek hafta da son kararlar verilecek'' dedi. 
     Derviş, Washington'da yarın, G-7 ülkeleri zirvesinin toplanacağını hatırlatarak, Alman yetkililerle de temasa geçildiğini ve bu toplantıda Türkiye'nin de konu olacağını vurguladı. 
     G-7'nin Türkiye için bir paket üzerinde çalışıp çalışmadığı sorusuna karşılık Derviş, daha fazla bilgi vermek istemediğini, konuşması halinde bunun ters tepebileceğini kaydetti. 
     Derviş, Washington'da Amerikan hükümeti yetkilileri, IMF ve Dünya Bankası ile temaslarında, mali önlemleri anlattıklarını belirterek, tamamen özel kanallardan gelecek finansmanın yeterli olmayacağı ve resmi kanaldan gelmesi gerektiğinin vurgulandığını ve bu görüşün de muhatapları tarafından anlayışla karşılandığını söyledi. 
     Programda olmamasına karşılık, ABD Başkan Yardımcısı Dick Cheney ile bugün TSI 23.00'te gerçekleşmesi beklenen görüşmesine ilişkin bir soru üzerine Derviş, ''Bu görüşmede özlü olarak durumu anlatacağım. 
     Türkiye'nin siyasi kararlılığını anlatacağım. Ancak iyi ilişkiler içinde yürüttüğümüz çalışmaların muhatabı, Amerikan Hazine Bakanı O'Neill'dir'' dedi. 
     Bir gazetecinin, IMF'nin Türkiye'ye ek kaynakta isteksiz olduğu ancak Amerikan yönetiminin, özellikle 11 Eylül terör olaylarından sonra Türkiye'nin stratejik önemi yüzünden dış finansman sağlanmasına destek verdiği yönündeki sorusu üzerine Derviş, ''Bizim çizgimiz çok açık. Türkiye, terörle mücadeleye katılıyor. Hem kendi çıkarı içindir, hem de NATO üyesidir. Bu terörizme karşı katkımızı pazarlık konusu yapmıyoruz ve yapmayacağız'' diye konuştu. 
     Derviş, görüşmeleri sırasında muhataplarının, Türkiye'nin yapısal reformlardaki kararlılığını takdir ettiklerini belirterek, bu reformların devam edeceği mesajının muhataplara iletildiğini söyledi. 
     Kemal Derviş, Washington'da rakamlar üzerinde tartışmalara bu hafta devam edeceklerini belirtirken, ne zaman Türkiye'ye döneceği konusunda bilgi vermedi. 
     
     Ödemede esneklik yok 

     Devlet Bakanı Kemal Derviş, gelecek yıl Türkiye'nin Uluslararası Para Fonu IMF'ye borçlarının ödenmesinde bir sorun olmadığını bildirdi. 
     Derviş, Türkiye'nin Washington Büyükelçiliği'nde düzenlediği basın toplantısında, Türkiye'nin borç ödemesi ertelenmesi isteyip istemeyeceği yolundaki bir soruya, ''Geri ödemeler var, ama esnekliğe bağlı. Türk ekonomisi açısından yararlı olacak şekilde ödeyeceğiz'' dedi. 
     Öte yandan, Ek Rezerv Kolaylığı SRF çerçevesinde, borç ödemesinde, daha önce de başka ülkeler için ödeme esnekliği sağlanmıştı. Bu çerçevede, borçların ödemesinde erteleme talebinin söz konusu olmadığı, zaten SRF koşulları çerçevesinde mümkün olduğu Devlet Bakanı Derviş tarafından da açıklanmıştı. 
     
     Temaslar olumlu 

     Bakan Derviş, 11 Eylül olaylarından sonra dünya ekonomisinin hergün yeni olaylara gebe olduğunu belirterek, ''11 Eylül'deki şok ve önümüzdeki günlerde çıkabilecek haberler, piyasaları etkiliyor. Sadece Türkiye değil, Amerikan ekonomisi için de belirsizlik var. Biz, belirsizliği asgariye indirmeye çalışıyoruz. Washington'daki temaslarımız olumlu geçti'' dedi. 
     Kemal Derviş, belirsizlikleri gidermede somut ve hızla ilerlemenin, mevcut şartlar içinde çok hızlı ve kolay olmadığını söyledi. 
     ''Her ülke gibi ekonomik çabalarda özellikle bütçede hızlı ilerlenmesi ve kararlı davranılması gerek'' diyen Derviş, dün Başbakan Bülent Ecevit ile telefon konuşması gerçekleştirerek, konuyla ilgili bilgi verdiğini de kaydetti. Derviş, 2002 bütçe paketinin hazırlanması gerektiğini söyledi. 
     Bu arada, Derviş'in, Türk basınından sonra yabancı basın için düzenlediği toplantıda, görüşmelerin uzaması dolayısıyla, 10. Gözden geçirmenin ardından Türkiye'ye serbest bırakılacak 3 milyar dolarlık dördüncü kredi dilimi için Ekim ortasında toplanması beklenen IMF İcra Direktörleri Kurulu'nun, bu toplantısının Ekim ayı sonuna sarktığını söylediği öğrenildi. 
     Derviş, 2001 ve 2002 programlarının ayırdedilmesi gerektiğini vurgulayarak, 2001 mali politikalarının, hedeflere uygun şekilde uygulandığını, sapma ve gecikme olmadığını belirtti. 
     
     Dar gelirlilere önlem 

     Kemal Derviş, üretime, işsizlere ve zor durumdakilere bazı destekler için çalışıldığını da vurguladı. 
     17 Ekim'e kadar 2002 bütçesinin Meclis'e sunulacağını hatırlatan 
     Derviş, bu önlemlerin gelecek hafta Ankara'da son şekline getirilmesi gerektiğini söyledi. Özellikle harcamalar üzerinde durmanın gereğine dikkat çeken Derviş, Maliye Bakanı Sümer Oral ile bu sabah telefonda görüştüğünü de belirtti. 
     Son kararı hükümetin vereceğini belirten Derviş, dar gelirliyi hedefleyen tedbirler üzerinde durulduğunu kaydetti. 
     2001 mali politikalarının çok başarılı olduğunu belirten Derviş, 
     mali hedeflerin tuttuğunu ancak dış etkenlerin de bulunduğunu belirtti. Bu noktada özelleştirmeyi örnek gösteren Derviş, ''Belki bazı hedefleri ertelememiz gerekiyor. Gerçekçi şekilde neyin olup olmayacağını 2002'ye oturtmalıyız'' dedi. 
     ABD'deki terörist saldırıların bir numaralı şüphelisi Usame bin Ladin'in bütün dünyada hesaplarının dondurulması konusundaki bir soruya karşılık Derviş, bu konunun Maliye Bakanlığı'nın alanı olduğunu ve bütün dünyada işbirliği çalışmalarının devam ettiğini söyledi. 
     Derviş, devletin küçülmesinde personel azaltılmasına gidilip gidilmeyeceği sorusuna karşılık, ''Büyük sorun, maaşların çok düşük olması. Ancak yer yer kadrolar da çok şişkin. Özellikle emekli olup emekliye sevkedilmeyenler açısından kararlı olmalıyız'' diye konuştu. 
     
</TEXT>
</DOC>
