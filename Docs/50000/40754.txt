<DOC>
<DOCNO> 40754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/yasam/yas03.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah'a ikinci darbe 
</HEADLINE>
<TEXT>

Hücre evi basan güvenlik güçlerini 'Namaz kılıp teslim olacağım ' diye oyalayıp belgeleri yakmaya uğraşan Hizbullah'ın Ermeni asıllı para kasası öldürüldü .. 
     MALİK GÖDELİNER, SUNAY TÜRKER Adana, Niğde DHA 

     Adana ve Niğde'de eş zamanlı düzenlenen operasyonlarda, Hizbullah'ın Ermeni asıllı para kasası Sülhaddin Ürük öldürülürken, şura üyesi Hacı Bayancık'ın da aralarında bulunduğu dört yöneticisi sağ yakalandı. 
     Jandarma ve polis ekipleri dün aynı saatlerde Adana'nın Pozantı ilçesi Tekir Yaylası'nda ve Niğde'nin Çiftehan ilçesindeki örgüt evlerine bir operasyon düzenledi. 
     
     Arşiv için evi yaktı 
     Pozantı Akçatekir beldesindeki örgüt evine 03.00 sıralarında baskın yapan güvenlik güçlerinin 'Teslim ol' çağrısına ateşle karşılık verilmesi üzerine çatışma çıktı. 04.40'ta sabah ezanı okunurken, çevreye kendisini halı tüccarı olarak tanıtan Ürük, "Namazımı kılayım, teslim olacağım" diye bağırdı. Ateşin kesilmesinden yararlanan Ürük, evdeki bilgisayar ve belgeleri yakmaya başlayınca polis yeniden operasyona başladı. 
     
     Evde 7 çocuk vardı 
     Dört saat süren çatışma sonunda, 'Aziz' kod adlı Ürük öldürüldü. Operasyonda, şura üyesi 'Harun' kod adlı Hacı Bayancık, örgüt kuryesi Halil Aslan, örgütün arşivcisi ve Hüseyin Velioğlu'na çok yakın olan Mehmet Veysi Özel sağ yakalandı. Evde, 40 gün önce doğum yapan bir kadın ve yedi çocuk bulundu. 
     Evdeki aramada, bir bilgisayar, iki tabanca, fotokopi makinesi, beş cep telefonu, 49 bin 182 dolar, 57 bin mark ve 100 gulden para ele geçirildi. Teröristlere ait bir Hyundai marka minibüse de el konuldu. 
     Aynı saatlerde Niğde'nin Çiftehan ilçesinde bir başka örgüt evine de baskın düzenlendi. Saat 03.00'te pencereden iki gaz bombası atıldıktan sonra girilen evde, "Naci Mungan" sahte kimlikli bir şahısla Nazmiye Güneş adlı çarşaflı kadın gözaltına alındı. Evde yaşları 1.5 ile 13 arasında değişen 5 çocuk da bulundu. 
     



 YAŞAM 
















</TEXT>
</DOC>
