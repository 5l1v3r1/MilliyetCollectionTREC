<DOC>
<DOCNO> 37113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sontur06.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Anneler çocuklarınızı evde beslediğiniz çiçeklerden koruyun 
</HEADLINE>
<TEXT>

     Evlerimizdeki güzel görünüşlü, hoş kokulu süs bitkilerinin bazılarının göründükleri kadar masum olmadıkları bildirildi. Bazı süs bitkilerinin insan hayatını tehlikeye sokabilecek kadar zehirli olduğuna işaret edildi. 
     Atatürk Üniversitesi Ziraat Fakültesi Peyzaj Mimarisi Bölüm Başkanı Yrd. Doç. Dr. Hasan Yılmaz, yaptığı açıklamada, evlerimizin daha güzel bir görünüm kazanması için bakılan, hoş kokulu süs bitkilerinin özellikle çocuklar için tehlike oluşturduğunu belirtti. 
     Süs bitkilerinin bir kısmının bilinçsiz olarak yenilmesi halinde zehirlenmelere bile neden olabileceğine dikkati çeken Yılmaz, ancak süs bitkilerinden vazgeçilmemesi gerektiğini kaydetti. Hasan Yılmaz, süs bitkilerinin özellikle çocukların rahatlıkla ulaşamayacakları yerlere yerleştirilmeleri gerektiğine işaret etti. 
     Yılmaz, bir çocuk şefkatiyle büyütülen ve evlerde yaygın olarak rastlanan zehirli süs bitkilerinden bazılarını ve özelliklerini şöyle sıraladı 
     Çuha çiçeği Özellikle çiçekleri üzerindeki salgı tüyleri zehirli. Bu tüylere dokunulduğunda deride kaşıntı ve kızarıklığa neden oluyor. 
     Duvar sarmaşığı Yaprak dökmemesi nedeniyle fazla tercih edilen bu bitkinin özellikle yaprak ve meyveleri zehirli olup, yenildiğinde ağrılı nefes almaya neden olmakta ve kişiyi komaya sokabiliyor. 
     Düğün çiçeği Zehirli olan bitkiden yenildiği takdirde, dil ve boğazda şişme, mide iltihabı hatta çok şiddetli ishal sonucu ölüme bile neden olabiliyor. 
     Fil kulağı Bu bitki ağızda çiğnendiği veya yenilmesi halinde ağızda ve boğazda yanma, dilde şişme, bulantı kusma ve ishale neden oluyor. 
     Herdem taze Süs bitkisinin meyve kısmı zehirli. Özellikle çocuklar için çekici bir görünüme sahip olan meyveleri yenildiğinde, bulantı, karın ağrısı, gözbebeklerinin büyümesi ve uyuşukluğa yol açıyor. 
     İnci çiçeği Yenildiği takdirde, bulantı, tükürük salgısında çoğalma, kusma, baş ağrısı, baş dönmesi, nabız atışlarında sıklaşma ve düzensizlik gibi zehirlenme belirtileri gösteriyor. 
     Kızkalbi Çok miktarda yenilmesi halinde, bulantı, kusma ve ishale neden oluyor. 
     Lale Zehirli kısmı soğanı. Soğanına temas edildiğinde deri iltihabına ve deride yanmaya sebep olur. Yenildiğinde ise hafif sindirim sistemi bozukluğuna yol açıyor. 
     Nergis Güzel kokulu bitkinin zehirli kısmı soğanı olup yenmesi halinde bulantı, kusma, titreme ve kasılmalara neden oluyor. 
     Zakkum Çiçeğin yapraklarında bulunan sütü zehirli. Özellikle çocuklar için tehlikeli. 
     Noel yıldızı Bu bitkinin sütü lateksi zehirli. Sütünün temas ettiği bölge tahriş oluyor. Ağızdan alındığında ise ağız ve boğaz tahrişleri, mide ve ince bağırsak iltihapları, kusma, ishal, gözbebeğinde büyüme, baş dönmesi ve şuur bulanıklığına sebep olduğu belirlenmiş. 
     Zambak Zehirli kısmı soğanı yenildiğinde, kusma, kalp atışlarında düzensizlik ve solunum felci gibi belirtileri olan zehirlenmelere yol açabiliyor. 
     
     Yılmaz, tüm bu tehlikelerine rağmen süs bitkilerinin insanların günlük yaşamlarında birçok olumlu etkileri de bulunduğunu belirterek, ''Yeter ki insanlar bitkilerini bilinçli olarak yetiştirsinler ve tehlikelerinden haberdar olsunlar'' diye konuştu. 







</TEXT>
</DOC>
