<DOC>
<DOCNO> 10438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/siyaset/asiy.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef Özal tipi Müslümanlık 
</HEADLINE>
<TEXT>

"İslami değerlerle modernleşme bir arada götürülmeli" diyen Yılmaz böylece Türkiye’nin bölgede önemli bir misyon yükleneceğini söyledi 
     HAKAN ŞANLITÜRK Ankara 

     Başbakan Yardımcısı ve ANAP Genel Başkanı Mesut Yılmaz, Türkiye'nin "küresel modernleşmenin baskılarıyla geleneksel modernleşmenin kabulleri arasında bocaladığını" söyledi. "İslami değerlerle modernleşme bir arada götürülmeli" diyen Yılmaz, değiştirilmesi gereken gelenek ve davranışların yanında korunması gereken değerlerin de önem taşıdığını vurguladı. 
     ANAP önümüzdeki dönemde "modern muhafazakarlık" kavramı üzerinde yoğunlaşacak. Amaç, özellikle 28 Şubat sürecinde soğuyan muhafazakar kesimle sıcak diyalog kurmak. Bu eksende modern muhafazakar isimlerden oluşan bir "Bilim Kurulu" oluşturulması da gündemde. 
     
Başarı formülü      Yılmaz, "Özal tipi Müslümanlık" olarak değerlendirilen bu yaklaşımla ilgili ilk değerlendirmesini Milliyet'e yaptı. 2’nci Mahmut'la başlayan ve yukarıdan aşağıya toplumu dönüştürmeyi tasarlayan yaklaşım ile 2’nci Abdulhamit ile başlayan aşağıdan yukarı modernleşmeyi anımsatan Yılmaz, Turgut Özal'ın temsil ettiği ikinci çizgiyi makul bulduğuna işaret etti. Yılmaz, ilerlemeci yaklaşımları benimsediği için İslamcılığın modern bir karaktere sahip olduğunu savunurken, eğitim, kültür, bilgi donanımı, teknoloji alanında muhafazakar kesimin ayak diretmediğini öne sürdü. 
     
Geleneksel hikmet şemsiyesi      "Türk modernleşmesi kesinlikle bir sentez olacak" diyen Yılmaz, muhafazakarlıkla modernliği örtüştürebilen Türkiye'nin, Ortadoğu, Orta Asya ve Balkanlar da önemli bir misyon yükleneceğini belirtti. Yılmaz, şöyle devam etti 
     "Değişmek, başkalaşmak anlamına gelmemektedir. Bugün İslamcılar açısından gelenek, aşılması gereken olgudur. Ancak geleneğin aşılması ve modern dünyaya cevap olunabilmesinin yolu, kökleri kopararak yeni bir rotaya koyulmak değildir. Modern felsefenin dışlayıcı ve ayrıştırıcı karakteri rehabilite edilerek İslami içerikle geleneksel hikmet şemsiyesi altına alınmalıdır." 
     
Önemli olan halkın değerleri      ANAP yetkilileri, Özal'ın Müslümanlık anlayışını "halkın ve milletin değerlerine saygılı olmak" şeklinde özetliyor. Bu çerçevede, Cumhuriyet’e ve onun niteliklerine saygılı bir toplumun yanı sıra, halkın değerlerini gözeten bir devlet anlayışı söz konusu ediliyor. ANAP'lılar, bu unsurları azami ölçüde ortaya koyduğunu savundukları Özal'ın, devletin en üst mertebesinde dini vecibelerini yerine getirmenin yanı sıra rejime saygılı, yeniliklere, gelişmelere açık bir yapı sergilediğine işaret ediyorlar. 
     


 SİYASET 









</TEXT>
</DOC>
