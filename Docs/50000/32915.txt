<DOC>
<DOCNO> 32915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sontur18.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut ve Berna Yılmaz, Aydınlık gazetesinden tazminat kazandı 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz ve eşi Berna Yılmaz, yayınladıkları bir haberde kişilik haklarına hakaret ettikleri gerekçesiyle manevi tazminat davası açtıkları Aydınlık Gazetesi'nden, toplam 6 milyar lira kazandı. 
     Ankara 16. Asliye Hukuk Mahkemesi'ndeki davaya, Yılmaz ailesinin avukatı Erden Arısoy ile davalı gazetenin avukatı Mehmet Nuri Aytekin katıldı. 
     Avukat Arısoy, delillerin toplandığını belirterek, talepleri gibi karar verilmesini isterken, avukat Aytekin, davanın reddini talep etti. 
     Yargıç Ulvi Yüksel, davanın kısmen kabulüne karar vererek, her bir davacı için 3 milyar lira olmak üzere toplam 6 milyar lira manevi tazminatın, uygulanacak yasal faizi ile davalı gazeteden tahsil edilmesini kararlaştırdı. 
     Dava dilekçesinde, Aydınlık Gazetesi'nin 3 Aralık 2000 tarihli sayısının 4. sayfasında, ''... Mesut Yılmaz'a iddialar...'' başlığı ile bir haberin yayınlandığı belirtiliyordu. 
     Haberde, ''... MNG'den Berna Yılmaz'a hediye... MNG Holding'in patronu Mehmet Nazif Günal, süper lüks bir konak yaptırıyor.. Bu konağın esasında Berna Yılmaz'a hediye edileceği iddia ediliyor. Yılmazların bu eve taşınıp taşınmayacağı merak ediliyor... İnegöllü işadamının Berna hanıma BMW hediyesi...'' denildiği kaydedilen dilekçede, her bir davacı için 5 milyar lira olmak üzere, toplam 10 milyar lira manevi tazminatın, yasal faizi ile davalı gazeteden tahsil edilmesi isteniyordu. 
     Ankara 13. Asliye Hukuk Mahkemesi de aynı konuyla ilgili yaptığı haberden dolayı Yeni Şafak Gazetesi'ni, Mesut Yılmaz ve eşi Berna Yılmaz'a toplam 2 milyar lira manevi tazminat ödemeye mahkum etmişti. 
     
     
     
     
     







</TEXT>
</DOC>
