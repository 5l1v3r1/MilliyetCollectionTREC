<DOC>
<DOCNO> 48000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/spor/spo06.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
MİLANO’DA dev kapışma 
</HEADLINE>
<TEXT>

Terim’in Milan’ı ile lider Inter 21.30’da karşı karşıya gelecek. 249. randevudaki genel klasmanda Milan önde bulunuyor 
     SAN Siro Stadı’nda bu akşam TSİ 21.30’da başlayacak maçta Inter ile Milan karşı karşıya gelecek. Perugia ve Venezia bozgunlarıyla sarsılan Fatih Terim’in Milan’ı, ezeli rakip Inter’i devirip moral ve prestij bulmak istiyor. Cuper’in lider Inter’i ise koltuğunu kaptırmamaya çalışacak. Karşılaşmayı Star naklen yayınlayacak. 
     BEŞ yıldır ilk kez iki yabancı teknik adam yönetiminde karşılaşacak Inter ile Milan, 1908’de başlayan ezeli rekabette 249. randevuya çıkacak. Genel klasmanda 93 - 86’lık Milan üstünlüğü bulunuyor. Ligde ise 56 - 49 Inter önde gidiyor. Milan’da sakatlığı süren Ümit Davala yer almayacak. Inter’de Okan ise kadroya girdi. 
     
İddialı mesajlar      INTER ve Milanlı futbolcular, derbi maçı öncesi taraftarlarına kazanma sözü verdiler. Milan’ın golcüsü Shevchenko, Corriere dello Sport Gazetesi’ne "Takım bir kez daha bu sezonu, zafersiz arşive kaldıramaz. Derbinin yine 6-0 olmasını umuyorum" dedi. İnterli Kallon ise "Üç puan alalım yeter" diye konuştu. 
     
Kazanalım bize yeter      MİLANO’DAKİ derbi öncesi, La Gazzetta dello Sport’ta buluşan Milan’ın hocası Fatih Terim ile Inter’in teknik patronu Cuper aynı görüşte birleştiler "Güzel oyun sonra da olur, kazanalım yeter." Terim "Herkes sokakta derbiyi konuşur. Sonunda diğer maçlar gibi 3 puan olsa da diğer maçlar gibi değildir" derken, Cuper "Arjantin’deki derbiler daha farklıydı" yorumunu yaptı. 
     FATİH Terim, futbol anlayışı hakkında da "Bir takımda çok fazla yetenekli oyuncu varsa, hepsi değerlendirilmeli. Benim için büyük bir takım, çokluğu bularak ve kaliteyi kullanarak yaratılır" ifadesini kullandı. Cuper de "Eğer futbolcuya sahaya git ve yarat’ denilirse bu bir anarşi olur. Organize takımı seviyorum. Sanırım meslektaşım Terim de öyle" dedi. 
     
Hakan’a son şans      INTER’DE forma şansı bulunmayan Hakan Şükür’e, "Pazartesiye dek kararını ver" ültimatomu verildiği iddia edildi. İtalyan basınında çıkan haberlere göre, Cuper’in kafasında yer almayan milli futbolcunun Liverpool, Tottenham Hotspur, West Ham United ve Fulham gibi İngiliz takımlarından birine yarına kadar evet demesi gerekiyor. 
     



 SPOR 





























</TEXT>
</DOC>
