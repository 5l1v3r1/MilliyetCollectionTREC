<DOC>
<DOCNO> 35453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sontur03.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Peri bacalarının içine internet ve jakuzi 
</HEADLINE>
<TEXT>

     Nevşehir'in Göreme Beldesi'nde, peribacalarının içinde açılan pansiyon, gecelik 100-225 dolar konaklama ücreti aldığı müşterilerinin, modern yaşamdaki tüm ihtiyaçlarını, doğal doku içerisinde karşılıyor. 
     Kapadokya Caves-Suites pansiyonun İşletme Müdürü Murat Özgüç, yaptığı açıklamada, her yıl bir milyonu aşkın kişinin ziyaret ettiği Kapadokya'da, özellikle yabancı turistlerin büyülendikleri peribacalarını, konaklamak için tercih ettiklerini belirtti. 
     Peribacalarının yoğun olduğu Göreme Beldesi'nde, birçoğu yıkılmış eski ev ile peribacalarının içinde binlerce yıl insanların konaklama ihtiyacını karşılayan oda ve mağaraları turizme kazandırmak istediklerini anlatan Özgüç, şunları söyledi 
     ''Tarihin tüm çıplaklığı ile günümüz yaşantısının ihtiyaçlarını aynı mekanda buluşturmayı ve doğal doku içinde modern bir yaşam sunmayı hedefledik. Sonuçta ortaya çok görkemli bir eser çıktı. Doğal haline hiç el sürmediğimiz odaların içini internet, mini bar, jakuzi, çay-kahve, expresso, cappicino makineleri, kasa, televizyon gibi aletlerle donattık. Suitlerimizde antik görünümlü beşiğin bulunduğu çocuk odası, yatak odası, salon, küçük bir mutfak ve banyo bulunuyor. 
     Turistler, sıvası olmayan, mağara görünümündeki odalarda her türlü ihtiyaçlarını gideriyorlar. Peribacası üzerindeki balkona ise doğal görünümü bozmaması için kapı koymadık. Turistler, balkona pencereden çıkmaktan büyük keyif alıyor.'' 
     Özgüç, içinde en kaliteli şarapların bulunduğu şarap çeşmesi de bulunan pansiyonlarında, turistlere çok sevdikleri güney yemeklerinin en güzellerini yedirmek için Suriyeli bir ahçı istihdam ettiklerini de ifade etti. 
     Özgüç, hedeflerinin Amerikalı, Japon ve Batı Avrupalı turistleri kendilerine çekmek olduğunu belirterek, ''Oda ücretlerimiz bir gece konaklama kahvaltı dahil 100 ile 225 dolar arasında değişiyor. Şimdiden pansiyonumuza çok büyük ilgi var'' dedi. 
     Özgüç, Turizm Bakanlığı'ndan özel sınıf special class belgesi almak için başvuruda bulunduklarını da ifade ederek, pansiyonlarının Göreme turizmine büyük katkı sağlayacağını savundu. 
     Göreme Turizmciler Birliği Başkanı Mustafa Korkmaz da, beldelerine yeni açılan bu pansiyonun, ''örnek pansiyon'' konumunda olduğunu ifade ederek, ''Yok olma tehlikesi içinde olan bir peribacası, tarihi evler, mağaralar kurtarılarak yaptırılan bu pansiyon, bölgemizi renklendirecek, diğer pansiyonlara örnek olacak'' dedi. 







</TEXT>
</DOC>
