<DOC>
<DOCNO> 22063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/siyaset/siy07.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pişkinsüt olayı’ Brüksel’e taşındı 
</HEADLINE>
<TEXT>

Yunanlı kadın parlamenter Karamanu, Pişkinsüt ile ilgili yaşananları Avrupa Parlamentosu'na getirdi 
     YORGO KIRBAKİ Atina 

     Yunanistan'ın kadın Avrupa parlamenterlerinden Anna Karamanu, DSP Kongresi'nde Sema Pişkinsüt ile ilgili yaşananları Avrupa Parlamentosu'na getirdi. Pasok milletvekili Karamanu, AB Komisyonu'nun yanıtlaması istemiyle verdiği soru önergesinde, "Başbakan Bülent Ecevit'in lideri bulunduğu DSP Kongresi'nde, başkanlıktan adaylığını çekmesi için Sema Pişkinsüt'e antidemokratik bir uygulama reva görüldüğü ve şiddete bile başvurulduğunu" ileri sürdü. 
     Atina Haber Ajansı'na göre Karamanu, Türkiye'de kadınları aleyhinde ayırımcılığa son verecek hukuki düzenlemelerin yapılmadığını, kadınlarda işsizlik oranının çok yüksek olduğunu, okuma - yazma bilmeyen kadınların erkeklerden fazla olduğunu ve kadınların aile içinde şiddete maruz kaldıklarını belirttikten sonra, AB Komisyonu'nun bu konularda ne yapmayı düşündüğünü sordu. 
     Karamanu, Türkiye'nin üyelik öncesi süreçte Avrupa müktesebatına uyması ve kadınların demokratik hürriyetlerine saygı göstermesi için, AB komisyonu'nda ne gibi planlar olduğunun açıklanmasını istedi. 



 SİYASET 















</TEXT>
</DOC>
