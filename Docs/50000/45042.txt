<DOC>
<DOCNO> 45042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sondun10.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian "Harekat, bazı müttefiklerin kuşkusu nedeniyle ertelendi" 
</HEADLINE>
<TEXT>

     İngiltere'de yayımlanan The Guardian gazetesi, çok daha önce başlaması beklenen Afganistan'a yönelik hava harekatının, koalisyonun bazı müttefiklerinde oluşan kuşkuların giderilebilmesi için ertelendiğini bildirdi. 
     Gazetenin haberinde, ABD Savunma Bakanı Donald Rumsfeld'in bu amaçla bölgeye bir ziyaret yaptığı, İngiltere Başbakanı Tony Blair'in bugün başlayacak Rusya ziyaretinin de aynı şekilde koalisyonda açılan bazı gedikleri kapatmaya yönelik olduğu kaydedildi. 
     Amerikan yönetiminin Suudi Arabistan, Özbekistan ve Umman'da bazı kuşkular oluştuğunu doğruladığı belirtilen haberde, bu hükümetlerle birlikte Pakistan'ın da hala harekatla ilgili ciddi sorunlarla karşı karşıya bulunduğuna dikkat çekildi. 
     Haberde, İngiltere Başbakanı Tony Blair'in, bugün başlayacak Rusya ziyareti sırasında Devlet Başkanı Vladimir Putin'den daha çok destek sözü almaya çalışacağı belirtildi. 
     






</TEXT>
</DOC>
