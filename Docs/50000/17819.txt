<DOC>
<DOCNO> 17819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sondun11.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus Basını "Türkiye'ye turist mi yoksa terörist mi lazım" 
</HEADLINE>
<TEXT>

     Swissotel'deki rehin alma eylemi, dış basında geniş yer aldı. 
     Rus gazetelerinin bazılarının yorumlarında, ''Türkiye'nin Ruslar için tehlikeli hale gelmeye başladığı'' teması işlenirken, bazıları da ''korkacak hiçbir şey yok'' görüşünü dile getirdi. 
     Novi İzvestiya, birinci sayfa manşet haberinde, ''Türkiye Ruslar İçin Tehlikeli Olmaya Başlıyor'' başlığını kullanırken, Komsomolskaya Pravda da ''Türkiye'ye Tatile Gitmek Sizi Korkutmuyor mu '' başlığı attı ve ''Türkiye'ye turist mi, yoksa terörist mi lazım'' ifadesini kullandı. 
     Hükümet yayın organı Rassiskaya Gazeta'da şu yoruma yer verildi 
     ''Herhangi bir medeni ülke gibi Türkiye de terörizme, hiçbir ideolojik veya milliyetçi istisna tanımaksızın şiddetle karşı. Ancak eğer terörizme eğilim gösteren gruplar, kişiler biliniyorlarsa, ki gerçekten de biliniyorlar, o zaman güvenlik güçleri haydutların harekete geçmesini beklemeden, masum insanların canları tehlikeye girmeden, ülkenin itibarı için, gerekeni yapmalılar.'' 
     
     Belçika Basını 
     Muhafazakar ''La Libre Belgique'' gazetesi, haberinde, Muhammet Emin Tokcan ve arkadaşlarının daha önce yaptıkları eylemlere değinirken, ''Le Soir'', Türkiye'nin Rusya karşısında zor duruma düştüğünü öne sürdü. Gazete, Başbakan Bülent Ecevit'in, Çeçenlerin Türkiye'ye zarar verecek faaliyetlerinin kesinlikle onaylanmayacağını söylediğini de yazdı. 
     
     Alman Basını 
     Alman hükümetinin rehin alma olayının kan dökülmeden ve hızlı bir şekilde sona erdirilmesinden dolayı Türk hükümetine teşekkür ettiğini yazan gazete, Başbakan Ecevit'in ''Çeçenler bizim dostumuzdur. Ama hiç kimseye Türkiye'nin çıkarlarına aykırı hareket etmesine izin vermeyiz'' sözlerini aktardı. 
     Berliner Morgenpost, Die Welt ve Frankfuter Rundschau gazeteleri, haberlerinde, Türklerin büyük bölümünün Çeçenleri desteklediğini ifade etti. 
     



</TEXT>
</DOC>
