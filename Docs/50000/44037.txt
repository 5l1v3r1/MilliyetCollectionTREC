<DOC>
<DOCNO> 44037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/guncel/gun11.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail tankları katliam yaptı 
</HEADLINE>
<TEXT>

     DIŞ HABERLER SERVİSİ 

     Dünya ABD’ye yapılan terör saldırılarından sonra gözlerini Afganistan’a karşı olası bir harekata çevirirken, Ortadoğu’daki çatışmalar yeniden alevlendi. İsrail tankları, önceki gece Gazze Şeridi’nin güneyindeki Refah kenti yakınlarında özerk Filistin topraklarına girdi. Çıkan çatışmada 3 Filistinli öldü, 31 kişi yaralandı. 
     Filistinli hastane kaynakları, İsrail tanklarının ateşinde, başlarından vurulan 24 - 30 yaşlarında 3 Filistinli’nin öldüğünü, 31 yaralıdan 10’unun durumunun ağır olduğunu belirtti. İsrail ordusunun operasyonu sırasında, buldozerlerin 8 evi yerle bir ettiğini belirten Filistinli güvenlik kaynakları da, operasyona katılan tanklardan 3’ünün dün sabah, hala Filistin topraklarının 50 metre içinde bulunduğunu kaydetti. 
     İsrail ordusunun bu operasyonunun, İsrail Dışişleri Bakanı Şimon Peres ve Filistin lideri Yaser Arafat arasında önceki gün uzun bir bekleyişten sonra yapılan görüşmede alınan, "kırılgan ateşkesi kuvvetlendirme" kararını olumsuz etkilemesinden endişe ediliyor. 
     



 GÜNCEL 
























</TEXT>
</DOC>
