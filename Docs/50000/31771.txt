<DOC>
<DOCNO> 31771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/guncel/gun02.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüz kemikleri kırıldı, kafatası zedelendi, el ve ayakları yaralandı Çünkü İsviçre polisi operasyon düzenledi .. 
</HEADLINE>
<TEXT>
Coplarla dövdüler iğneyle öldürdüler 
İsviçre'de ailesini tehdit ettiği gerekçesiyle polise ihbar edilen Türk, önce kafasına 15 cop darbesi, sonra sakinleştirici iğne yedi ve 4 gün sonra öldü 
     İHSAN DÖRTKARDEŞ DHA 

     İsviçre’nin Bern kentinde, eşi ve çocuklarını baltayla tehdit ettiği öne sürülen Cemal Gömeç’in polisin etkisiz hale getirmek için cop kullanmasından sonra ölmesi, büyük yankı uyandırdı. Ön otopside Gömeç’in cop darbelerinden değil, kalp krizinden öldüğü ileri sürüldü. Aile fertlerini dövdüğü ve baltayla kesmeye kalkıştığı ileri sürülen Gömeç’in komşuları, durumu polise bildirdi. Binaya giren "Stern" adı verilen özel eğitimli polisler, Gömeç’in elinden eşini ve çocuklarını kurtardı. 
     Gaz maskeli, çelik yelekli, ellerinde kalkan ve cop bulunan polislerin gaz bombası kullanmasından sonra Gömeç, elinde bıçak ve yastıkla kaçarak balkona çıktı. Gömeç’i teslim olması için ikna etmeyen polisin dehşeti, karşı balkondan amatör kamerayla saniye saniye görüntülendi. 4 saat süren operasyonda yanına yaklaşan polislere satır ve bıçakla karşı koymaya çalışan Gömeç, kafasına peş peşe 15 cop darbesi yedi. 
     Yastıkla kendisini korumaya çalışan Gömeç, kan-lar içinde ağır yaralı olarak ve bilinci kapalı bir şekilde Bern’deki Inselspital Hastanesi’ne kaldırıldı. Gömeç, 4 gün sonra öldü. Adli tıp, Gömeç’in el ve ayaklarında yaralanmalar olduğunu, yüz kemiklerinin kırıldığını, kafatasında zedelenmeler olduğunu açıkladı. 
     
     İsviçre’de ilk haber... 
     İsviçre’deki Türkiye Büyükelçiliği, Gömeç’in büyük kızının okul tatili nedeniyle düzenlenen eğlenceye katılmasına izin vermemesi nedeniyle eşi ve üç çocuğunu tehdit ettiğini açıkladı. Büyükelçilik açıklamasında, polisin, sakin-leştirici iğne yaptığı Gömeç’in kalbinin beklenmedik biçimde durduğu ifade edildi. 
     Polis dehşeti, İsviçre’deki kanallarda ilk haber olarak yayınlanırken, operasyona katılanların sorguya alındığı ifade edildi. Görevlilerin şiddet kullanmaktan başka çaresi olmadığını belirten polis sözcüsü Heinz Pfeuti ise, ilk otopside ölümün cop darbeleri yerine "kalp sıkışması" sonucu meydana geldiğini öne sürdü. 
     
Hesap soracağız’      KONYA DHA 

     Cemal Gömeç’in İsviçre polisince dövüldükten sonra ölmesi, Konya’nın Yunak ilçesindeki yakınlarını yasa boğdu. Gömeç’in 42 üç gün önce çocuklarıyla birlikte Yunak’a gelen eşi Hatun Gömeç 40 , "İsviçre polisi kocamı uzun süredir tanıyordu. O, ruh ve sinir hastasıydı ve beş yıldır da tedavi görüyordu. Onun sağlık sorununu bile bile döverek öldürdüler. Hepsinden davacıyım" diyerek gözyaşı döktü. Yeni Mahalle semtinde oturan baba Kadir Gömeç 65 ise, Cemal’in üçü kız, üçü erkek olan altı çocuğundan biri olduğunu belirtirken, "Yavruma kıyanlardan hesap soracağım. Medeniyetin beşiği olduğunu söyleyen Avrupa’nın polisi oğlumu bağırta bağırta öldürdü" dedi. Memleketine getirilen Gömeç’in cenazesi bugün Yunak Mezarlığı’nda toprağa verilecek. 
     



 GÜNCEL 





















</TEXT>
</DOC>
