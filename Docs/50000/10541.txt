<DOC>
<DOCNO> 10541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/ekonomi/eko05.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
THY de erteleniyor 
</HEADLINE>
<TEXT>

Dış piyasaların Türkiye’ye kapılarını kapatması özelleştirmeyi de vurdu. Türk Telekom’un ardından THY’ye de teklif gelmedi. THY ihalesinin ertelenmesi gündemde 
     ESRA YENER 

     Yaşanan son ekonomik krizin ardından, dış piyasaların Türkiye’ye yatırımlarını dondurması özelleştirmeyi de vurdu. Piyasalarda 6 Aralık’ta başlayan dalgalanmaların, 19 Şubat’ta Köşk’te yaşanan tartışmanın ardından krize ulaşmasıyla IMF ile bir buçuk yıldır uygulanan program sona erdi. Tüm bu gelişmeler özellikle uluslararası yatırımcıların ilgisini hedefleyen büyük özelleştirmelerin de ertelenmesine neden oldu. Türk Telekom’un ihalesinin iptali programlanırken, THY’ye de teklif gelmeyeceği ortaya çıktı. 
     
Telekom da ertelendi      Hem uluslararası piyasaların uygun olmaması hem de kriz nedeniyle Türk Telekom’a teklif gelmeyeceğinin anlaşılması üzerine ihalenin yılın ikinci yarısına ertelenmesi kararlaştırıldı. Ayrıca, Türk Telekom’un özelleştirmesine ilişkin yasada değişiklik yapılması ve yabancılara satılacak yüzde 31.5 oranındaki hisse miktarının yüzde 51’e çıkarılması programlandı. 
     Bu tartışmalar sürerken, 6 Aralık’taki dalgalanmaların ardından, Türkiye’ye çekimser bakan yabancı yatırımcıların mart ayını bekleme yönünde verdikleri karar üzerine Özelleştirme İdaresi Başkanlığı ÖİB şubat ortasında, THY’nin özelleştirilmesine ilişkin ihalede, son teklif verme tarihini 28 Şubat’tan 30 Mart’a uzattı. 
     ÖİB, THY’nin özelleştirilmesi için, 14 Aralık 2000 tarihinden itibaren verilen ilanlarla ihaleye çıkılan süreçte, süre uzatımında, şartname alan potansiyel yatırımcı kuruluşlardan gelen erteleme taleplerinin dikkate aldığını bildirdi. 
     
Yabancılar olumlu değil      Ancak 19 Şubat’ta patlayan ikinci krizin ardından THY’ye beklenen teklif bugüne kadar gelmedi. Ayrıca yabancı yatırımcılarla yapılan görüşmelerde de, teklif vermeyi düşünen şirket ve konsorsiyumların şu aşamada Türkiye’ye yatırım yapmayacaklarını bildirdikleri öğrenildi. 
     ÖİB yetkilileri, THY için şu ana kadar hiçbir başvurunun olmadığına dikkat çekerken, 30 Mart’a kadar da teklif verilmesini beklemediklerini kaydettiler. 
     Yetkililer, THY’nin özelleştirilebilmesi için öncelikle Türkiye’nin yeni bir dış destekli program açıklaması ve krizin yatışması gerektiğini vurguladılar. 
     Devlet Bakanı Kemal Derviş ve ÖİB Başkanı Uğur Bayar’ın da katıldığı toplantıda, THY ihalesinin iptali için 30 Mart’a kadar beklenmesi ve ardından ekonomideki dengelerin düzelip, uluslararası piyasaların Türkiye’ye bakışını olumluya çevirdikten sonra, en erken yılın ikinci yarısında yeni ihale açılması stratejik olarak benimsendi. 
     


 EKONOMİ 














</TEXT>
</DOC>
