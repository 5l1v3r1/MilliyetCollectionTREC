<DOC>
<DOCNO> 37662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sontur17.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkücü ekmek mafyası ucuz ekmek satanlara savaş açınca... 
</HEADLINE>
<TEXT>

     Mamak Ülkü Ocağında bir fırıncıya ucuz ekmek sattığı için dayak atılması ve fırıncıdan zorla para tahsil edilmesi olayına Ankara Devlet Güvenlik Mahkemesi DGM el koydu. 
     Aralarında ocak başkanının da bulunduğu 4 kişi, Kaçakçılık ve Organize Suçlar Şube Müdürlüğü ekiplerince gözaltına alındıktan sonra Devlet Güvenlik Mahkemesi'ne çıkarıldılar. 
     Mamak Dostlar Mahallesi'nde ekmek fırını bulunan B. Öztürk adlı fırıncı, Ankara Emniyet Müdürlüğü'ne başvurarak, ucuz ekmek sattığı için dövüldüğünü ve tehditle kendisinden para almak istendiğini bildirdi. Bunun üzerine Kaçakçılık ve Organize Suçlar Şube Müdürlüğü'nde ifade veren Öztürk, Mamak Ülkü Ocağından gelen bir telefon üzerine buraya çağrıldığını belirtti. 
     Mamak Ülkü Ocağına gittiği zaman ocağın başkanı olduğunu öğrendiği Y. Erdem adlı kişinin kendisine tehdit ve hakarette bulunarak, 100 bin liradan sattığı ekmeğin fiyatını, 125 bin liraya yükseltmesini istediklerini bildirdi. 
     Y. Erdem'in bundan sonra Mamak Bölgesinde fırıncılık yapan kişilerin ocağa 10'ar milyar lira para vereceğini de söylediğini belirten B. Öztürk, ayrıca kendisine, 226 milyon liralık bir faturayı da ödemesi için baskı yapıldığını bildirdi. 
     İstenilen şeylere karşı çıkması üzerine sopalarla ve yumruklarla saldırıya uğradığını kaydeden B. Öztürk, uzun süre dayak yediğini daha sonra arabaya bindirilerek Üreğil Tren İstasyonu civarına götürüldüğünü ifade etti. Öztürk, etrafta çok sayıda vatandaş bulunması dolayısıyla arabadan atlayarak kaçtığını bildirdi. 
     Öztürk'ün ifadesi üzerine Mamak Ülkü Ocağı Başkanı olduğu belirtilen Y. Erdem, yine ülkü ocaklarıyla bağlantısı olduğu kaydedilen S. Erdem, E. Aydın ile Üreğil Ülkü Ocağı Başkanlığı yaptığı saptanan Ş. Erdoğan adlı kişiler gözaltına alındılar. Kaçakçılık ve Organize Suçlar Şube Müdürlüğü'ne bağlı ekipler, Devlet Güvenlik Mahkemesi'nin izniyle Mamak Ülkü Ocakları'nda bir arama yaptılar. Arama sonucu 3 adet sopa, 1 adet metal saplı balta, 1 adet 25 santim uzunluğunda satır, 1 adet ekmek bıçağı, 1 adet de sallama tabir edilen bıçak ele geçirildi. 
     
     
     
     
     
     
     






</TEXT>
</DOC>
