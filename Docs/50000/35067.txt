<DOC>
<DOCNO> 35067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sondun03.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mariah Carey psikiyatrik tedavi altında 
</HEADLINE>
<TEXT>

     Amerikan pop müziğinin ünlü isimlerinden Mariah Carey, psikiyatrik tedavi altına alındı. 
     'E News Daily'' adlı medya kuruluşuna açıklamada bulunan Carey'in sözcülerinden Cindi Berger, olayı doğruladı, ancak sanatçının hangi hastanede tedavi gördüğünü belirtmedi. Mariah Carey'in hastaneye geçen hafta yattığı ve kendisinde aşırı derecede bitkinlik belirtileri saptandığı bildiriliyor. Tedavi altında bulunan 31 yaşındaki yıldızın, MTV televizyonunun 20. yıl şovuna katılamayacağı ifade edildi. 
     Carey'in tedavi sebebiyle ''Glitter'' adlı filminin tanıtımı için düzenlenen aktivitelerde de hazır bulunamayacağı öğrenildi. Bu nedenle ''Glitter''in 17 Ağustos'taki tanıtım galası iptal edilirken, filmin gösterime gireceği 31 Ağustos tarihinde değişiklik yapılmadı. Sanatçının sözcüsü Cindi Berger, ''Mariah Carey'in ruhsal ve fiziksel çöküntü geçirdiğini'' kaydetti. Sözcü, bir Londra gazetesinde yer alan ve ''Mariah Carey'in vücudunun bazı yerlerini keserek intihara teşebbüs ettiği yolundaki iddiaları'' yalanladı. Berger, ''Mariah Carey geçen Çarşamba günü sinir krizi geçirerek bazı tabak ve bardakları kırdı. Bu arada ayağı kesildi. Bu doğru. Fakat bunun bir intihar teşebbüsü olduğu doğru değil'' dedi. 
     Öte yandan, Carey'in 3 yıllık sevgilisi Luis Miguel ile arasının bozulduğu yolundaki haberler de doğrulanmadı. İngiliz gazeteleri, Carey'in, sevgilisiyle arasının bozulmasından dolayı sinir krizi geçirdiğini ve intihar girişiminde bulunduğunu yazmışlardı. Carey'in sorunları, geçen hafta kendisine ait web sitesinde yayınladığı garip mesajlar üzerine kamuoyuna yansımıştı. 







</TEXT>
</DOC>
