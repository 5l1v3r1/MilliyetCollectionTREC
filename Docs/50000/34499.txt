<DOC>
<DOCNO> 34499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/spor/aspo.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SESSİZ PROVA 0-0 
</HEADLINE>
<TEXT>

Fenerbahçe, Şampiyonlar Ligi ön elemesindeki muhtemel Glasgow Rangers eşlemesi öncesi Real Sociedad önüne çıktı, oynadığı futbolla vasatı aşamadı, 90 dakika sonunda ağlar tozlandı 
     Fenerbahçe, şampiyonluk kutlamasını yaptığı günden bu yana taraftarından uzaktaydı. 25 günlük hazırlık döneminden sonra futbolcular, Kadıköy’de İspanyol Real Sociedad ile, hazırlık maçı da olsa, seyircisinin önüne çıkmanın heyecanını düşlüyordu. Ancak belli ki, takımını çok fazla merak etmemiş Fenerbahçe seyircisine o meşhur Kadıköy galibiyetler serisinden birisini armağan etmesi işten bile değildi. 
     Bizlere hiç de yabancı olmayan Toshack’ın takımına karşı Fenerbahçe iyi bir hazırlık sınavı vermeliydi ki, tribünlerde kazanmaya alışmış taraftarların mutluluğu süredursun. Ancak elbette şeref tribününde oturan Glasgow Rangers Teknik Direktörü Advocaat’ın usta gözlemciliği de gözardı edilmemeliydi. Belki de Denizli, bu mantıkla elindeki 19 futbolcudan iki değişik tertip yaparak rakibinin karşısına çıktı. Somut olan, Fenerbahçe’nin çok koşan bir takım kimliğine kavuşmuş olmasıydı. Savunmasını sağlama bağlayan Sarı - Lacivertliler, baskılı savunma, hızlı atak ve sahanın her tarafını kullanma konusunda zaman zaman göze hoş gelir örnekler sergiledi. Ancak o kadar usta ayağına karşın, orta sahayla forvet gol üretecek senaryoları üretemedi. 
     Andersson’un geçen yıl sakatlanmadan önceki performansını hatırlatan çabası, Lazetiç’in artık alışılagelmiş deparları, Rapajiç’in kanıksadığımız kaprisleri, kaptan olarak sahaya çıkan Revivo’nun artık kendisini iyiden iyiye Fenerbahçeli ilan eden hırsı, Sarı - Lacivertli takımın dünkü renkleriydi. 
     21. dakikada Revivo, Ümit’e çıkardı. Bu oyuncu topun gelişine sert vurdu. Ancak top az farkla auta gitti. 
     24. dakikada Johnson hata yapınca topu kapan Tayfun, ceza sahasına girdi. Rüştü ile karşı karşıya kaldı. Plasesini yaptı, ancak Rüştü açıyı kapatarak gol tehlikesini önledi. 
     59. dakikada R.Sociedad ceza alanına giren Serhat, altı pasın sol çaprazına kadar yaklaştı. Vuruşunda kaleci Lopez tehlikeyi önledi. 
     76. dakikada Fenerbahçe en renkli atağını geliştirdi. Ümit’in önüne uzattığı topla takımını atağa kaldıran Lazetiç, korner çizgisine kadar indi. Ortasında Serhat kafayı vurdu, ancak top auta gitti. 
     
     Maç analiz 
     ANDERSSON Her geçen gün forma giriyor. Almanya’daki maçlara oranla daha hazır ve hırslı gözüktü. 45 dakika boyunca rakip savunmaya baskı yaptı, sert oynadı. 
     JOHNSON Geçen yılın panteri, Almanya kampındaki durgunluğuna devam ediyor. Yine bezgin, hırssız ve iddiasız futboluyla dikkat çekti. 
     YUSUF Orta sahada oyun kuruculuk görevi üstlendi. Geçen yıla oranla olgunlaşmış izlenim verdi. Savunmaya da yardım ederek, değiştiğini gösterdi. 
     ALİ AKDENİZ Takıma olan yabancılığını bir türlü üstünden atamıyor. Sahada Fenerbahçe’ye yabancı gibi duruyor. Dün de bu olumsuzluğunu devam ettirdi. 
     MERT İlerlemiş yaşına rağmen joker sayılabilecek, önemli bir oyuncu. Real Sociedad karşısında bu kez stoper olarak görev yaptı, iyi tamamladı. 
     REVİVO İsrailli futbolcu, gün geçtikçe takımını sahipleniyor. Dün de hırsıyla dikkati çekti. Rakibi yordu, mücadeleden çekinmedi, savunmayı da ihmal etmedi. 
     CEYHUN Teknik kapasitesini ispat eden hareketler yapıyor. Sürekli atağı düşünen bir görüntü çizdi, ama olgunlaşması lazım. 
     ÜMİT ÖZAT Artık üzerine kafa yormanın gereği yok. Çünkü savunmaya biçilmiş kaftan gibi uydu. Soğukkanlı oynadı, ani atak düşünen kişiliğiyle ön plana çıktı. 
     SERHAT Forma almak için bu sezon her zamankinden daha fazla çalışıyor. Gençliğinin katkısıyla çok koşuyor, rakibe baskı yapıyor. 
     
     3. Zürih seferi 
     BAŞKAN Aziz Yıldırım, yöneticiler Sadettin Saran, Mahmut Uslu, İsviçreli bir avukat ile birlikte yarın bir kez daha Zürih’e gidecek ve Murat Yakın’ın bonservis parasını kurtarmaya çalışacak. Daha önce iki kez İsviçre’ye giden ve eli boş dönen Fenerbahçe yönetimi FIFA yetkilileri ile yapacağı görüşmede bankada bloke edilen 4.5 milyon markı almanın yollarını arayacak. Toplantıda Hakan Bayraktar’ın durumu da gündeme getirilecek. 
     
     Glasgow’a yakın takip 
     TEKNİK Direktör Mustafa Denizli, çarşamba günü Glasgow Rangers ile Maribor arasında oynanacak olan Şampiyonlar Ligi 2. ön eleme rövanş maçını da izlemeye karar verdi. Denizli, bu karşılaşmanın ve Aberdeen maçının kasetlerini alarak perşembe günü Türkiye’ye dönecek. Tecrübeli hoca, bir hafta boyunca futbolcularına Rangers’ı ezberletecek, zayıf yönlerini gösterecek. Bu arada Fenerbahçe, İskoçya’ya 3-4 gün önce gidecek. 
     



 SPOR 
























</TEXT>
</DOC>
