<DOC>
<DOCNO> 32390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/ekonomi/eko00.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Faize yatıran kazanır 
</HEADLINE>
<TEXT>

Piyasanın beklediği yüzde 75'lik enflasyonun gerçekleşmesi durumunda bile faizde kazanç olanağı yüzde 15'i buluyor. Sağlamcı yatırımcılar bu seviyeden faize yatırım yapabilirler... 
     Paramı ne yapayım - 1 
SONGÜL HATISARU 

     Şu anda Hazine bonosu bileşik faizleri yüzde 100 seviyelerinde. Bu yüzde 75'lik enflasyon beklentisine kıyasla yüzde 15'lik bir reel getiriyi ifade ediyor. Ekonomik programda hedeflenen enflasyon ise yüzde 58. Önümüzdeki bir yıllık dönemde yüzde 100 bileşiklerinin reel getirisi biraz zor görünmekle birlikte hükümetin enflasyon hedefinin gerçekleşmesi durumunda yüzde 26'lara denk geliyor. Paranın ateşinin yükseldiği bugünlerde Hazine bonosu faizleri de yüksek seyrediyor. 
     Öte yandan hükümetin, IMF'in de istekleri doğrultusunda faizleri düşürme hedefi biliniyor. Yıl sonuna doğru olağanüstü gelişmeler olmadıkça faizlerde düşüş bekleniyor. Dolayısıyla, bu seviyelerden alınacak kağıtların sağlayacağı yüzde 15'lik reel getiri hiç de fena değil. Uzmanlar, bu nedenle paranın yüzde 30'unun mutlaka faizde tutulması gerektiğini hatırlatıyor. 
     
Faizden kazanmanın ince yolu      Piyasalar son dönemlerde sert dalgalanmalar gösteriyor. Faiz oranları da bu dalgalanmalardan etkileniyor. Piyasalarda belirsizlik ve huzursuzluğun arttığı dönemlerde faiz oranları yükseliyor. Ardından olumlu haberlerin gelmesiyle faiz oranları bir anda 10 puan gevşeyebiliyor. Böylesi dönemlerde elinde özellikle nakit kaynak tutanlar, sözkonusu yüksek faizlerden yararlanabilirler. Piyasayı gözleyerek faizlerin düştüğü dönemlerde yüksek faizle alınan bonolar satılarak kazanç sağlanabilir. Yani genel ekonomiyi izleyerek düşüş ve yükseliş sinyallerini önceden alarak yeni fırsatlar kollamak gerekiyor. 
     
Döviz faizi kovalıyor...      Merkez Bankası dün gecelik faiz piyasasındaki kotasyonunu yüzde 63'ten 67'ye yükseltti. Piyasadaki beklenti, kotasyonda indirim yapılacağı yönündeydi. Hazine bonosu faizleri ise dün vadelerine göre 5 - 10 puan arasında yükseldi. Merkez Bankası’nın gecelik borçlanma piyasasında, gecelik faizleri yükseltmesi Hazine bonusu faizlerini yukarı çekti. Merkez Bankası’nın dövize talebi kesmek için yaptığı bu operasyon faizi yükseltti. Faizleri indirme hedefinde olan hükümetin faiz döviz ikilemini nasıl aşacağını piyasa merakla bekliyor. Çünkü hedef faizleri indirmek ama dövize yoğun bir talep sözkonusu. Merkez Bankası gecelik faizini yükseltince maliyetleri artan piyasa aktörleri de, ikinci el bono piyasasında daha yüksek faiz talep ettiler. 
     Mevduat faiz oranlarıyla gecelik repo getirisi ise hemen hemen başabaş. Eğer paranız küçükse bireysel olarak bankada repo yapmak yerine likit fon alabilirsiniz. Çünkü bu fonların getirisi daha yüksek oluyor. Şu anki seviyelerde gecelik reponun yıllık bileşik faizi yüzde 73'lere denk geliyor. 
     Geniş bir kesim faiz oranlarının düşmesinin önündeki en önemli engelin dalgalı kur rejimi olduğunu ifade ediyor. Bu görüşe göre, kurlardaki belirsizlik yüksek risk primini ve dolayısıyla yüksek faiz oranlarını beraberinde taşıyor. 
     
Reel getiri nasıl hesaplanır      Reel getiri, bir yatırım enstrümanından elde edilen gelirin enflasyondan arındırıldıktan sonraki durumunu ifade eder. 
     Bono bileşikleri yüzde 100'lerde, enflasyon oranı yüzde 75 ise, 1.1 1.75 -1 X100 formülüyle hesapladığımızda reel getiri yüzde 15 olur. 
     
Portföyü çeşitlendirin      Alfa Menkul’den Aziz Karadeniz 
     Önümüzdeki günlerde likidite çok önemli olacak.Olası panik dönemlerinde bono satmak zorlaşıyor. Bu nedenle likit kalınması, likit bir portföy oluşturulması önemli. İstanbul Borsası ise oldukça ucuzlamış durumda. İleriye yönelik olarak portföyde mutlaka hisse senedine yer vermek gerekiyor.Yıl sonuna kadar olan süreçte oluşturulacak bir portföyde yüzde 40 oranında repo ve likit fon, yüzde 30 hisse senedi, yüzde 30 döviz bulundurulmasını öneriyorum. Piyasalarda güven ortamının tesis edilmesi ile dövizde de sert dalgalanmaların sona ereceğini bekliyoruz. Yıl sonunda dolar kuru 1 milyon 520 binlerde oluşabilir. 
Alfa Menkul Değerler Tel 0 212 282 18 00 

Borsa için ideal zaman      Ata Portföy’den Tayfun Oral 
     6 aylık bir portföyde en az yüzde 50 döviz olmalı, şimdilik yüzde 20 likit, yüzde 30'da hisse senedinde tutulabilir. Eğer bir yıldan uzun vade için portföy oluşturulacaksa hisse senedi oranı yüzde 100 olmalı. İçinde bulunduğumuz dönem borsa yatırımcısı için bir toplama dönemidir. 0.8 sent seviyesinde alınan uzun vadeli pozisyonun kaybettirme riski çok düşüktür. Riskler kalktığında bu fiyatlar olmayacak bunu unutmamak gerekiyor. Rasyonel bir hesapla, spekülasyon etkisini de içine alan kötümser bir yıl sonu kuru 1 milyon 500 bin lira civarında olmalı. Bono faizinin enflasyona karşı reel getiri yaratabilmesi için yüzde 90-95 aralığında olması gerekiyor. 
Ata Portföy Tel 0 212 285 25 55 

Döviz daha güvenli      Park Raymond James’den Erdem Emanet 
     Yıl sonuna doğru oluşturulacak rasyonel bir porföyde, 100 liranın 60'ıyla döviz, 25'iyle hisse senedi, 15’iyle ise Hazine bonosu alınabilir veya repo yapılabilir. İyimser bir tahmin yapmak gerekirse yıl sonu dolar kurunun 1 milyon 420 bin lira olmasını bekliyorum. Bono bileşiklerinin yıl sonu seviyesi için de döviz kurunda olduğu gibi önümüzdeki günlerdeki gelişmelerde çok önemli. Şu andaki yüzde 100 seviyesinin üzerinde seyreden faizin çok yüksek olduğunu düşünüyorum. Programın devam edebilmesi için dövize olan talebin kırılması ve bono faizlerinin indirilmesi gerekiyor. Bu durumda yüzde 55-60 seviyesi mantıklı görülüyor. 
Park Raymond James Tel 0 212 287 40 04 

Türk lirasına ağırlık verin      TEB’den Ümit Leblebici 
     Piyasalardaki dalgalanmaların yüksek olduğu dönemlerde portföy değişimleri zararı arttırabilir. Bundan sonra oluşturulacak portföyde Hazine bonosu, repo ve likit fona ağırlık verilmeli. Program çalışmaya devam ettiği sürece gecelik faizler 45-50 seviyelerine Hazine bonosu faizleri de bileşik olarak 65-70 seviyelerine inebilir. Dövizdeki dalgalanmalar devam edebilir ama etkisi gittikçe daha sınırlı olacaktır. Belirsizliğin arttığı dönemlerde hızlı portföy değişimleri yapmamak gerekiyor. Çünkü aradaki alım satım farkı artınca portföy değeri toplamda negatif oluyor. Kısa dönemde halihazır portföy dağılımını korumak çok daha akılcı bir yatırım stratejisi. 
TEB Tel 0 212 251 21 21 

Fon ve hisse senedi alın      Strateji Menkul Değerler’den İhsan Çakın 
     Önümüzdeki günlerde beklenmeyen gelişmelerin olmaması durumunda faizlerde kademeli bir düşüş bekliyorum. Borsanın bütün bu gelişmelerle paralel gideceğini düşünersek, yıl sonunda borsa bileşik endeksi 1.2 sent seviyesini zorlayacaktır. Yatırımcının bugünlerde oluşturacağı portföyde mutlaka yüzde 40 hisse senedine yer vermesini öneriyorum. Geriye kalan miktarla gelişmelere göre pozisyon almak için yüzde 60 likit fon alınması kazançlı ve akılcı bir sepet olacaktır. Yıl sonunda doların 1 milyon 500 bin’i aşmayacağını düşünüyorum. Hazine faizlerinin programın gerçek işleyişini sürdürebilmesi için yüzde 80 - 85 aralığında olması gerekiyor. 
Strateji Menkul Değerler Tel 0 212 288 55 21 

Yatırımcı sözlüğü      Fonlama maliyeti Finans kuruluşlarının bir yatırım aracına yatırım yaparken borçlandıkları paraya ödedikleri fiyattır. 
     Nominal faiz Bir enstrümanın belli bir dönem için elde ettiği enflasyondan arındırılmamış getiri. 
     İç borç stoğu Kamunun yurt içi piyasalara olan borcu. 
     GSMH Tüm ekonominin bir yıllık dönemde ürettiği tüm mal ve hizmetlerin toplamı. 
     İç borç stoğu GSMH Oran ekonominin iç ve dış piyasalara olan borç toplamının ekonominin bir yıllık üretimiyle kıyaslanmasıdır. Oranın yüksek olması yüksek borçluluk anlamına gelir. 
     Kotasyon Döviz veya menkul kıymet borsalarında aracıların verdikleri alış ve satış fiyatları. 
     

</TEXT>
</DOC>
