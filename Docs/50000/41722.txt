<DOC>
<DOCNO> 41722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sondun03.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz kuleleri uçak değil yangın çökertmiş 
</HEADLINE>
<TEXT>

     New York'ta dün gerçekleştirilen inanılmaz terörist saldırısından önce yıkılabileceğine kimsenin inanmadığı Dünya Ticaret Merkezi'nin ikiz kulelerinin, dev uçakların çarpmasının ardından çıkan yangın sonucu çöktüğü bildirildi. 
     Tufts Üniversitesi Mühendislik Fakültesi öğretim üyesi Prof. Mesut Sanayei, ''Günümüzde inşa edilen hiçbir bina, bu tür bir saldırı ve yangına dayanamaz'' yorumunda bulundu. 
     İkiz kulelere yönelik saldırıyı videodan defalarca izleyen gökdelen mühendisleri, kulelerin, uçakların çarpması sonucu zayıfladığını, ancak yıkılmadığını çökmenin, uçakların depolarındaki yakıtın başlattığı yangının binaların çelik gövdesini eritmesi sonucu meydana geldiğini söylediler. Merkezin inşaat yöneticiliği de yapmış olan Colorado Üniversitesi profesörlerinden Hyman Brown, uçaklardan sızan 24 bin galon yakıtın, binanın çelik taşıma kolonlarını erittiğini doğruladı. Binaların uçak çarpmasına bile dayanıklı şekilde inşa edildiğine dikkati çeken Brown, ''Dünyada hiçbir binanın böyle bir yangına dayanacak biçimde inşa edilmesi mümkün değil'' diye konuştu. 
     Çökme olayını yorumlayan Prof. Sanayei, yangın sonucu katları tutan çelik kolonların birbirinden ayrıldığını, çok ağır olan üstteki birkaç katın alttaki katın üstüne düşmesi sonucu tüm katların iskambil kağıdı gibi peş peşe birinci kata kadar çöktüğünü söyledi. Binaların, bir yangın halinde bir saat içinde tahliye edilmesine imkan verecek yangın merdiveni sistemine de sahip olduğu, ancak uçakların, binaların köşelerine çarpması sonucu bu merdivenlerin üst katlarda bulunanlar tarafından kullanılmasına olanak kalmadığı ifade edildi. 






</TEXT>
</DOC>
