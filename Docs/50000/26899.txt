<DOC>
<DOCNO> 26899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sontur13.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Makedonya'dan Türkiye'ye göç olabilir" 
</HEADLINE>
<TEXT>

     DSP Genel Başkanı ve Başbakan Bülent Ecevit, Türklere yapılan saldırılar konusunda Makedonya Hükümeti'ni uyardı. Sorun çözülmezse Makedonya'dan büyük göç hareketlerinin başlayabileceğini kaydeden Ecevit, bunların Türkiye'yi hedef alabileceğini söyledi. 
     Ecevit, Türkiye'nin IMF ve Dünya Bankası ile ilişkileri açısından önem taşıyan yasa tasarılarının tümünün yaz tatilinden önce Meclis'ten çıkabileceğine inandığını bildirdi. 
     Ecevit, partisinin grup toplantısında yaptığı konuşmada, Brüksel'deki NATO Doruk Toplantısı'na ilişkin değerlendirmelerde bulundu. Bu toplantının çok yararlı geçtiğini kaydeden Ecevit, ''Toplantının amacı yeni ABD Başkanı Bush'la yakından tanışma ve NATO'ya Amerikan yönetiminin görüşlerini ilk elden öğrenme fırsatını vermesiydi'' dedi. 
     ABD Başkanı Bush seçilmeden önce ABD'nin dış dünyaya eskisi kadar önem vermeyeceği yolunda bir izlenim yayıldığını kaydeden Ecevit, uygulamalarda tam tersinin görüldüğünü söyledi. Ecevit, ABD'nin Bush yönetiminde uluslararası konulara çok yakından ve ayrıntılara inerek ilgi gösterdiğinin ve NATO'ya da büyük önem verdiğinin anlaşıldığını ifade etti. Bush'un aynı zamanda Türkiye'ye her konuda destek verdiğini de açıkça belli ettiğini kaydeden Ecevit, ''Türkiye'ye büyük önem verdiği anlaşıldı. Yeniden Başbakan olan Tony Blair de ülkemize dostça yaklaşımını gösterdi'' dedi. 
     
     Makedonya sorunu 
     Genel görüşmelerde Makedonya sorununa ağırlık verildiğini bildiren Başbakan Ecevit, şunları söyledi 
     ''Bütün NATO üyeleri Makedonya'daki olayların bütün bölge için çok tehlikeli olduğunu açıkça ifade ettiler. Arnavut yayılmacılığı ve saldırıları bütün Balkanlar'ı tehdit ediyor görüşü NATO'da yaygın bir kanı olarak yer etmiş bulunuyor. 
     Bu arada terör eylemleri de devam ediyor. Hatta o arada çok üzücü bir olay yaşandı. Eski Manastır kentinde bazı Makedonlar Türk kardeşlerimize saldırılarda bulundular. Bunu kabul etmemiz mümkün değil. Bu konuda Makedonya Hükümeti'ni uyarıyoruz ve uyarmaya devam edeceğiz. Makedonya sınırlarını aşma tehlikesi var, bu son derece sakıncalı olur. Makedonya'da ciddi sorunlar vardır ve bu sorunlar olabildiğince Makedonya'nın sınırları içinde ele alınmalı ve çözülmeye çalışılmalıdır. Konuşmamda bunu özellikle vurguladım.'' 
     Toplantılarda bütün üyelerin Makedonya sorununun askeri önlemlerle değil, siyasal önlemlerle çözülmesi gerektiği üzerinde durduklarını belirten Ecevit, ancak zorunlu olursa askeri önlemleri alma gereğinin de ortaya çıkabileceğini düşündüklerini bildirdi. 
     
     Güç uyarısı 
     Makedonya sorunu ile ilgili ivedi önlemler alınmazsa büyük göç hareketlerinin başlayabileceği uyarısında bulunan Ecevit, ''Bu göç hareketleri Türkiye'yi hedef alabilir. Bu da yeni ciddi bazı sorunlar ortaya çıkaracaktır. Onun için şimdiden olası bir göçün de hazırlıklarını yapmamız da yarar olduğunu düşünüyorum'' dedi. Ecevit, beklentilerin aksine Brüksel'deki toplantıda AGSK konusunun hiç gündeme gelmediğinin söylenebileceğini bildirerek,''Ancak Bush ve Blair başbaşa görüşmelerimizde çok dikkatli bir üslupla, kırıcı olmayan, tehdit unsuru taşımayan bir üslupla değindiler. Daha çok temennilerini belirttiler, bu soruna çözüm bulunması konusunda Türkiye'nin katkılarının önemini belirtiler. Fakat buna bir tehdit, baskı havası vermediler'' diye konuştu. 
     Konuşmalarında, Türkiye'nin dünyanın en gerilimli, tehlikeli bölgesinde yeraldığını belirttiğini bildiren Ecevit, AB'nin askeri kararlarında ve girişimlerinde Türkiye'nin katılımının bütün bölgenin, hatta bütün dünyanın güvenliği açısından zorunlu olduğunu söyledi. Ecevit, Türkiye'nin bu konudaki kararlılığı ve haklılığının gitgide daha iyi anlaşıldığı izlenimini edindiğini bildirdi.Brüksel'de Fransa Cumhurbaşkanı Chirac'la da kısa bir görüşme yaptığını kaydeden Ecevit, ''Bu görüşmemizde Geçmişte olan üzücü olaylar üzerinde durmayalım. Ben Türkiye'nin dostluğuna, Türkiye ile dostluğa büyük önem veriyorum dedi. İlginç bir ifade oldu'' şeklinde konuştu. Başbakan Ecevit, toplantının Türkiye ve NATO açısından çok yararlı olduğunu bildirdi. 
     
     Önemli yasalar yaz tatilinden önce çıkar 
     Milletvekillerini Parlamento çalışmalarına sağladıkları katkıdan dolayı kutlayan Ecevit, ''Öyle inanıyorum ki IMF ile Dünya Bankası ile ilişkilerimiz açısından önem taşıyan yasa tasarılarının tümünü yaz tatilinden önce sizlerin büyük katkısı ile TBMM'den çıkarabileceğimize güveniyorum'' dedi. Ecevit, bunun Türkiye'ye dünyada sağlanan güveni büsbütün arttıracağını ifade ederek, DSP milletvekillerini Meclis çalışmalarına sağladıkları destekten dolayı kutladı. 







</TEXT>
</DOC>
