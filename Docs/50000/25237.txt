<DOC>
<DOCNO> 25237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sontur21.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörlere göre üniversite harçları artmalı 
</HEADLINE>
<TEXT>

     Rektörler harçların artırılması gerektiğini savundular. ODTÜ Rektörü Prof. Dr. Akbulut, konuyla ilgili şunları söyledi 
     ''Şu anda öğrencilerin önemli bir bölümü zaten kayıt harcı ödemiyor. Bunlara kredi veriliyor. Fakir öğrencinin ihtiyacı olan burslar için kaynak bulunamıyor. Gelir düzeyi yüksek olduğu halde düşük harç ödeyen öğrencilerin makule yakın bir ücret ödemeleri doğru olan. Buradan gelecek kaynaklarla gelir düzeyi düşük olan öğrencilerin kredilerini artırma şansımız olacak. Böylece sosyal adaleti sağlamış olacağız.'' 
     
     'Dersanelere veriyorlar' 
     Ankara Üniversitesi Rektörü Prof. Dr. Aras da, kayıt ücretinin Türkiye'de çok düşük olduğunu belirterek, bu miktarın ortalama 160 dolar olduğunu söyledi. Bir öğrencinin maliyetinin 3 bin dolar olduğunu kaydeden Prof. Dr. Aras, şunları söyledi 
     ''Türkiye'den daha fakir ülkelerde yüzde 75'e varan öğrenci katkısı var. Türkiye'de bu konuda bazı değişikliklerin yapılması lazım. Şunu da unutmamak gerek, öğrenciler üniversitelere girmek için hazırlık kurslarına seve seve 3-5 milyar lira ücret ödüyorlar. Üniversite eğitimi pahalı. Harçların da buna uygun düzeyde gerçekçi bir seviye bulması lazım. Bu tabi ki öğrenciden alınsın değil, üniversitelerin bütçesine daha fazla para ayrılmalı.'' 
     Hacettepe Üniversitesi Rektörü Prof. Özgen de, ABD'de 15 bin Türk öğrencinin öğrenim gördüğünü bildirerek, ''Bu 15 bin kişinin harcadığı para Türkiye Cumhuriyeti'nin bütçesinden çıkıyor, hepimizden çıkıyor. Bu para kaynağının ülkeye yönelmesi sosyal adaleti gerçekleştirecek. Verebilenden alıp veremeyene vermek lazım'' diye konuştu. 






</TEXT>
</DOC>
