<DOC>
<DOCNO> 37493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/dunya/dun02.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Koizumi’den Elvis CD’si 
</HEADLINE>
<TEXT>

     DIŞ HABERLER SERVİSİ 

     Klasik siyasetçilere hiç benzemeyen görünüş ve davranışları sayesinde büyük bir hayran kitlesi yaratan Japonya Başbakanı Junişiro Koizumi’nin en sevdiği parçaları bir araya getirdiği Elvis Presley CD’si, başkent Tokyo’da satışa sunuluyor. "Junişiro Koizumi Sunar En Sevdiğim Elvis Şarkıları" adını taşıyan CD, gelecek hafta müzik marketlerdeki yerini alacak. 
     Elvis Presley’nin ölümünün 24. yılını anma çerçevesinde hazırlanan ve 25 şarkının bulunduğu CD 50 bin adet basıldı. CD’nin tanesi 20 dolardan sadece Japonya’da satılacak. 
     Presley’nin "Are You Lonesome Tonight ", "It’s Now or Never" gibi hit olmuş parçalarının bulunduğu CD’nin ön kapağında Koizumi’nin dalgalı, uzun saçlarıyla Elvis’le yan yana gülümseyen bir fotoğrafı bulunuyor. Koizumi, daha önce Elvis hayran kulübüne yazdığı bir yazıda, "Doğum günüm 8 Aralık. Elvis’inkiyle aynı tarih. Bu, çok gurur duyduğum şeylerden biridir" demişti. Göreve geldiği Nisan ayından bu yana popülerliği yüzde 90’lara çıkan, mağazalarda tişörtleri, bardakları ve posterleri yok satan Koizumi’nin Elvis CD’sinin de iyi satış yapması bekleniyor. 
     



 DÜNYA 











</TEXT>
</DOC>
