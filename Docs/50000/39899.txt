<DOC>
<DOCNO> 39899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/ekonomi/eko12.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank’a en iyi banka’ ödülü 
</HEADLINE>
<TEXT>

     EKONOMİ SERVİSİ 

     Dünyaca ünlü bankacılık dergisi The Banker, eylül sayısında, Akbank’ı "Türkiye’nin en iyi bankası" seçti. Akbank’a bu ödülü, bireysel ve kurumsal bankacılık hizmetlerini internete taşımadaki başarısı, kredi ve aktiflerinde sağladığı güçlü pazar payı artışı getirdi. 
     Akbank Genel Müdürü Zafer Kurtul, bankayı başarılı kılan unsurları güçlü marka, hissedar yapısı, bireysel bankacılığa odaklı operasyonlar ve takım çalışmasına önem veren şeffaf yapı olarak sıraladı. Bankadan yapılan açıklamaya göre, Akbank 2000 yılında proje finansmanı konusunu ana faaliyet alanı olarak beliredi ve bu alanda yüzde 227 artışla 550 milyon dolarlık iş hacmine ulaştı. Akbank’ın komisyon, fon yönetimi ve proje finansmanından elde ettiği gelirlerin de yüzde 87 artış gösterdiği bildirildi. Akbank’ın aynı zamanda özel bankacılık hizmeti vermeye başladığı ve bir varlık yönetim şirketi kurduğu belirtildi. 
     
     Euromoney de seçmişti 
     Akbank temmuzda da dünyaca ünlü finans dergisi Euromoney tarafından Türkiye’nin en iyi bankası seçilmişti. 
     



 EKONOMİ 



















</TEXT>
</DOC>
