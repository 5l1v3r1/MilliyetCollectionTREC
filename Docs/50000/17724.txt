<DOC>
<DOCNO> 17724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/ekonomi/eko03.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışı ve yastık altında 112 milyar dolar para var 
</HEADLINE>
<TEXT>

TOBB Başkanı Fuat Miras, hükümetten, 112 milyar doların ekonomiye kazandırılması için servet beyanından vazgeçmesini istediklerini ancak kabul ettiremediklerini söyledi 
     ANTALYA Milliyet 

     Türkiye Odalar ve Borsalar Birliği TOBB Başkanı Fuat Miras, Türkiye’nin yurtdışına çıkarılan ve yastık altında olan parasının 112 milyar dolar olduğunu söyleyerek, "Türkiye’nin yurtdışından gelecek 12 milyar dolara ihtiyacı yok" dedi. 
     Yurtdışında bulunan ve yastık altında olan 112 milyar doların ekonomiye kazandırılması gerektiğini belirten Miras, "Bunun için hükümetten servet beyanından bir defaya mahsus vazgeçilmesini istedik. 
     Ancak bunu gerçekleştirmediler. Türkiye’nin 10 yılda kaybettiği para 195 milyar dolardır. Bu para ile 5 milyon 300 bin kişiye iş ve aş verilirdi" diye konuştu. 
     Antalya Ticaret ve Sanayi Odası’nın 115. kuruluş yıldönümü nedeniyle ATSO Meclis toplantısına katılan Miras, burada yaptığı konuşmada, Türkiye’nin önünün açılması için öncelikli olarak Siyasi Partiler ve Seçim Kanunu’nun değiştirilmesi gerektiğine dikkat çekti. 
     
     İki küs lider yönetiyor’ 
     Türk ekonomisinin iki defa duvara çarptığını anlatan Miras, şöyle devam etti 
     "Lastiği sürekli patlamaya başladı. Bunun nedeni siyasi partiler ve seçim sistemidir. Bizler, lastiğin ikide bir patlamaması için, Siyasi Partiler ve Seçim Kanunu’nun değiştirilmesine baskı yapmalıyız. Oda başkanlarına, bu mücadeleyi başlatacağıma söz verdim." 
     Öte yandan Türkiye’nin iki küs lider ile yönetildiğini söyleyen Fuat Miras, birbirlerine ağır ithamlar eden, birbirlerine kitap atanların h l makamlarında oturduklarını kaydetti. 
     
     Hırsız-beyinsiz benzetmesi 
     Dış Ticaret Müsteşarı Kürşat Tüzmen, "Özel sektör eğer hırsız diye görülürse, özel sektör de Ankara’yı beyinsiz görürse bu ikisinin arasını bulamazsak, orta noktaya gelemeyiz" dedi. 
     Türkiye Tekstil Sanayii İşverenleri Sendikası’nın, "Ulusal İstikrar Programı ve 2000’li Yıllarda Tekstilde Dış Rekabet" konulu seminerinde konuşan Tüzmen, "Herkesin samimi olması gerek. Geldiğimiz bu noktayı aşabileceğimizi görmemiz, kendimize güvenimizi tekrar kazanmamız lazım" diye konuştu. 
     



 EKONOMİ 


















</TEXT>
</DOC>
