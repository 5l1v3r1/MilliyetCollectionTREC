<DOC>
<DOCNO> 28707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sondun18.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da Arafat'a da dava açıldı 
</HEADLINE>
<TEXT>

     Belçika'da İsrail Başbakanı Ariel Şaron hakkında ''insanlık suçu'' ithamıyla suç duyurusunda bulunulmasından sonra, bu hafta Filistin lideri Yaser Arafat hakkında da dava açılacağı bildirildi. 
     Filistin, Lübnan, Fas ve Belçika'da yaşayan bir grup, geçen ay İsrail Başbakanı Ariel Şaron hakkında ''insanlık suçu'' ithamıyla, suç duyurusunda bulunmuştu. Şaron'un, 1982'de Lübnan'da 2 bin kadar Filistinlinin öldürülmesine ilişkin katliamlarda sorumluluğu olduğu ileri sürülüyor. 
     Belçika'da dünyanın başka hiçbir ülkesinde bulunmayan bir yasa, yabancıların, bu ülkede yaşamasalar dahi bir başka yabancıyı ''insanlık suçu'' ithamıyla mahkemeye vermelerine olanak tanıyor. Yürürlüğe 16 Haziran 1993 tarihinde giren ve 10 Şubat 1999'da kapsamı genişletilen bu yasa çerçevesinde, daha önce eski İran Cumhurbaşkanı Haşimi Rafsancani, eski Çad Devlet Başkanı Hissene Habre, eski Kongo Dışişleri Bakanı Abdulaye Yeroida gibi isimler hakkında suç duyurusunda bulunuldu ve soruşturma açıldı. 
     Belçika adaleti, ilk defa bu yasa kapsamında açılmış bir soruşturmayı tamamladı ve soykırıma katılmakla itham edilen 4 Ruandalı aleyhindeki suç duyurusunu yerinde bularak yargılama kararı aldı. Ağır Ceza Mahkemesi, halk jürisi kararıyla sanıkları ağır hapis cezalarına çarptırdı ve tutuklattı. 
     İsrailli milletvekili Avraham Hirschson, Belçika'da bir avukatı görevlendirerek, Arafat aleyhinde dava açılması, uluslararası tutuklama emri çıkarılması ve Filistin liderinin terörizm ithamıyla yargılanması talebinde bulundu. Hirschson, Arafat'ın geçmişteki değil, bugünkü suçlarından yargılanmasını istediğini belirtti. İsrailli milletvekilinin bu girişiminin, ülkesinde bazı endişelere neden olduğu, çünkü Belçika'daki yasayı ve uygulamayı resmen kabul etmek anlamına geldiği ifade ediliyor. 
     Belçika'da uygulamada olan yasa, Brüksel hükümetinin diğer bazı devletlerle sert sürtüşmelere girmesine neden oluyor. Rafsancani hakkındaki suç duyurusu ve soruşturma, Tahran'ın sert tepkilerine neden olmuş, Brüksel hükümeti, ''yargı gücünün bağımsızlığı'' gerekçesiyle İranlıların protestolarını reddetmişti. Başbakan Yardımcısı ve Dışişleri Bakanı Louis Michel, Şaron hakkındaki suç duyurusundan sonra, ''yargı gücüne müdahale etmeyeceklerini'' tekrarlayarak, yasanın ''Belçika'yı uluslararası politikada izole ettiğini'' söyledi ve ''bazı değişiklikler yapılacağını'' duyurdu. Arafat hakkında dava açma girişiminin, Brüksel hükümetinin yasayı değiştirmeye yönelik çalışmalarını hızlandıracağı belirtiliyor. 







</TEXT>
</DOC>
