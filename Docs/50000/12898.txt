<DOC>
<DOCNO> 12898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/son/sontur04.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Camiye giren sapıklar, paha biçilemez değerdeki çinileri parçaladı 
</HEADLINE>
<TEXT>

     Edirne Valisi Fahri Yücel, çinileriyle ünlü Muradiye Camii'nde, iç mekandaki 3 duvarı kaplayan paha biçilemez değerdeki çinileri parçalayarak büyük tahribata yol açan olayla ilgili 2 kişinin yakalanmasına çalışıldığını bildirdi. 
     Yücel, yaptığı açıklamada, Vakıflar Genel Müdürlüğü elemanları tarafından yapılacak inceleme sonucunda, kırılan ve çalınan çinilerin belirleneceğini söyledi. 
     Olayla ilgili olarak 2 kişi üzerinde durulduğunu belirten Yücel, ''Cami içindeki çinilerin tahribatı çok üzüntü verici. Burada amacın, çalmaktan çok, çinileri tahrip etmek ve altında hazine aramak olduğunu düşünıyoruz. Çünkü, amaç çineleri çalmak olsaydı, çiniler duvardan zarar vermeden sökülürdü'' dedi. 
     Duvarlardan sökülen çinilerin yerlerine konulması ve eksiklerinin tamamlanmasına çalışacaklarını kaydeden Yücel, ''Sorumlular hakkında, soruşturma başlatacağız. İhmali olanlar ortaya çıkarılacak'' diye konuştu. 
     Edirne Emniyet Müdürü Yahya Bal ise olayda hırsızların eldiven kullandıkları için parmak izlerinin alınamadığını belirtti. Tarihi Muradiye Camii'ne önceki gün gece yarısı giren kişi ya da kişiler, 3 duvarı delik deşik ederek yüzlerce çiniyi kırmış, mihrabı da parçalamak istemişler, ancak zeminin sert olması nedeniyle başarılıolamamışlardı. 
     
     



</TEXT>
</DOC>
