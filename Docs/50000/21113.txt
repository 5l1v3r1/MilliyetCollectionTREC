<DOC>
<DOCNO> 21113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/spor/yfbsen.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecel terleri 
</HEADLINE>
<TEXT>

     ERDOĞAN ŞENAY 

     Erzurum’da Sarı - Lacivertli formayla yarışan şampiyonluk adına yola çıkmış bir futbol takımı mıydı, yoksa jübile için göreve inmiş Kadıköy’den toplama bir emekli grubu muydu Bunu ne biz anlayabilmiştik doğrusu, ne de lige veda etmiş ve tribüne Fenerbahçe’yi seyre gelmiş salt Erzurum taraftarları... 
     Rüştü’nün dışında bütün takımın tel tel döküldüğü ilk yarıda kimse top kullanamıyor veya taşıyamıyor ve de rakibi oynatmama adına da hiçbir akılcı futbol pozisyonunu koyamıyorlardı gecenin yarışma gündemine... Andersson, kullanılamaz bir "İsveç hantallığı" gibi sahada sadece kıpırdayabiliyor, Rapajiç ise önünden geçen toplarda dahi etkisiz tepkisiz bir futbol suskunluğuna kilitlenip, kalıyordu nedense... Yusuf, sahada bol bol dolaşıyor, ancak topla değil de, yalnız kendisi... Mirkoviç, Mustafa Doğan, Ali Güneş bütün topları sürekli rakibe kullanıyorlar ve Fenerbahçe, Erzurum önünde birer "futbol palyaçosu" imişçesine görüntü veriyordu oyunu ciddiyetle seyreden Fenerbahçeli ıslak gözlere... Yooo, olamazdı Tam bir yıldır verilen uğraşla yoktan var edilen bir takım böylesine önemli bir maçta bu kadar ilkel bir gece yaratamazdı camiası adına... 
     İkinci yarıda Revivo’nun yerine Johnson, Yusuf’un bölgesine de Serhat’la çıkıyordu Sarı - Lacivertliler... Tribündeki Fenerbahçeliler, şaşkın şaşkın neler olacağına yorum getirmeye çalışırlarken, takım Serhat’ın deparları, Johnson’un fizik gücü ve Celil’in sol kanattaki çok iyi niyetli gayretleriyle berbat bir rüyadan uyanmaya çalışıyordu Erzurum önünde... Evet, kabus yavaş yavaş kalkıyordu oyundan sanki... Soyunma odasındaki sözlü silkelemelerin etkisinden de olsa gerek, Sarı - Lacivertliler karşı kaleye daha ağırlıklı yerleşiyorlar, önce Mirkoviç, sonra da Rapajiç’le gelen goller Fenerbahçe’deki buz gibi havayı eritmeye başlıyordu yavaş yavaş... 
     Fenerbahçe, uyanmaya devam ettikçe takım tekrar eski haftaların derli toplu kıyafetlerine dönüyor ve Sarı - Lacivertliler, ligde şampiyonluk kapısının eşiğinde olduğunu yakalamaya başlıyordu nihayet... Erzurum’un aslanlar mangası gibi direndiği oyunu Fenerbahçe yenilgiden galibiyete çevirdiyse eğer, bunda sahadaki oyuncuların değil de, Kanarya’ya acıyan maziden kalma Fenerbahçeli "YATIR" ların himayesi olduğuna inanıyorum ben. 
     



 SPOR 































</TEXT>
</DOC>
