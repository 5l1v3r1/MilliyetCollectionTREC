<DOC>
<DOCNO> 39489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/spor/spo05.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra bende 
</HEADLINE>
<TEXT>

Milli Takım Teknik Direktörü Şenol Güneş, Terim ve Denizli’nin başarıyı yakaladığını, kendisinin de Türkiye’yi, Dünya Kupası’na sokacağını söyledi, "Biz inandık, sizler de inanın" diye konuştu 
     BİLAL MEŞE 

     Zaferi yaşayacağız’ 
     FUTBOLDA yeni bir "heyecanın", yeni bir "zaferin" arifesindeyiz. A Milli Takımımız’ın Dünya Kupası finallerine katılmak yolunda önünde üç engel kaldı. Teknik Direktör Şenol Güneş, "Tüm planlarımızı gitme üzerine yaptık. Biz inandık, sizler de inanın. Gitmesek ne olur, hayır gideceğiz. Avrupa’nın iki kez içine girdik, şimdi Dünya’nın içine girmenin arifesindeyiz. Bu zaferi hep birlikte, gönül gönüle yaşayacağız" diyor. 
     
     Gidemezsek yıkılırım’ 
     FİNALLERE gidemedikleri taktirde büyük sarsıntı yaşayacağını dile getiren Güneş şöyle devam etti "Kamp yapılacak yerleri bile belirledik. Bu emekler boşa giderse, yıkılırım. Mustafa Denizli başardı, Fatih Terim başardı. Ben de işimi biliyorum. Kesinlikle kendimi onlarla yarıştırmadım. Ama onların birikimlerinden yararlanarak Türkiye’yi Dünya Kupası’na sokacağım." 
     
     Gündem yaratacağız’ 
     DÜNYA Kupası’nın sadece kendilerinin değil, Türkiye’nin hedefi olması gerektiğini kaydeden tecrübeli hoca, "Biz sadece futbol oynamıyoruz, turizm görevini de üstleniyoruz. Dünya’ya açılmanın en iyi yolu futboldur. Kısır döngü içinde sen bencilik yapmaktan çok şu ortak değeri paylaşalım. Küçük hesapları bir kenara bırakalım. Gündemi biz yapacağız, biz değiştireceğiz" diye konuştu. 
     

</TEXT>
</DOC>
