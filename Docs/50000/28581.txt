<DOC>
<DOCNO> 28581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/soneko01.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Kaynaklar çok kıt. Zor bir dönemeçten geçiyoruz" 
</HEADLINE>
<TEXT>

     Devlet Bakanı Kemal Derviş, Türkiye'nin çok zor bir dönemeçten geçtiğini ve kaynaklarının kıt olduğunu söyledi. 
     Devlet Bakanı Kemal Derviş, İzmir-Alsancak Tren Garı'ndan, Karşıyaka-Nergis Tren İstasyonu'na seyahat etti. 
     Derviş'in seyahati sırasında İzmir Büyükşehir Belediye Başkanı Ahmet Piriştina da Aliağa-Menderes Metro Projesi'ni anlatarak, toplam 340 milyon dolar olan projeye Yüksek Planlama Kurulu'ndan onay beklediklerini, dış kaynak temininde hazinenin garantör olmasını istediklerini söyledi. 
     Derviş, tren yolculuğunun ardından Bostanlı'da bir kafeteryada oturarak İzmir Valisi Alaaddin Yüksel, Büyükşehir Belediye Başkanı Piriştina ve diğer yetkililerle sohbet etti. 
     Devlet Bakanı Derviş, daha sonra körfez vapuruna binerek basın mensuplarıyla sohbet etti. Vatandaşların yoğun ilgi ve sevgisiyle karşılaşan Derviş, bundan büyük mutluluk duyduğunu söyledi. 
     Büyükşehir Belediye Başkanı Piriştina'nın anlattığı projeyi yerinde görmenin yararlı olduğunu ifade eden Derviş, Türkiye'nin bir çok yerinde böyle önemli projeler bulunduğunu, ancak ülke kaynaklarının kıt olduğunu vurguladı. 
     Türkiye'nin gündeminde başlamış, yarım kalmış ve yeni başlayacak tüm projeleri DPT ve Hazine Müsteşarlığı ile birlikte değerlendireceklerini söyleyen Derviş, ''Kaynaklar çok kıt. Çok zor dönemeçten geçiyoruz. Fakat bazı projeleri de hayata geçirmek gerekiyor. Belli öncelik içinde, ülke ekonomisi için en acil olanları gerçekleştirmek istiyoruz'' dedi. 
     Türkiye için önemli olan projelerin, kamu dengelerini bozmadan hayata geçirilmesi üzerinde durduklarını ifade eden Derviş, bu projelere kaynağı, içeriden veya dışarıdan mutlaka bulacaklarını söyledi. Türkiye'nin şu anda büyüme ve istihdam açısından tıkandığına işaret eden Derviş, bunları aşmak gerektiğini bildirdi. 
     
     Eylül-Ekim ayında düzelecek 
     Derviş, Eylül-Ekim aylarında ülke ekonomisinde belirgin bir düzelme yaşanacağını, kamu finansmanında ve ekonomik dengelerde belli noktaya gelindiğini kaydederek şöyle konuştu 
     ''Haziran'da kamu maliyesi ve ekonomik dengelerde belli noktaya geldik. Temmuz ayına Türkiye, çok daha güçlü giriyor. Şimdi bunu reel sektöre aktarmaya başlamalıyız. Bir miktar kaynağın dikkatli biçimde kamu dengelerini bozmadan aktarılması lazım. Özellikle bankacılık sektöründe de ister özel bankalarda, ister kamu bankalarında reel sektöre kredilerin yeniden açılması, kaynak akışının yavaş yavaş yeniden canlanması gerekiyor. Ödemeler dengesi-cari işlemlerde ihracat ve turizm sayesinde, bu yaz belli bir döviz bolluğu göreceğiz.'' 
     Derviş, Türkiye'de döviz sıkıntısının bulunmadığını, ama birçok kişinin dövizini bozdurmayıp elinde tuttuğunu, bunun da döviz üzerinde baskı yarattığını öne sürdü. Derviş, ''Bunu da sanıyorum önümüzdeki aylarda aşacağız'' dedi. 
     Kemal Derviş, turizmde çok güzel bir sezon başladığını, ödemeler dengesinde geçen yıla göre daha iyi sonuçlar alınacağını belirterek, bunun da piyasalara ve reel ekonomiye olumlu yansıyacağını söyledi. Derviş, şöyle devam etti 
     ''Ama tüm bunların gerçekleşmesi için belli bir istikrar içinde bu yazı geçirmemiz lazım. Bunun için Eylül diyorum. Bu gelişmeleri gören insanlar, bunalımı geride bıraktığımızı anlayacak, yeni bir güvenle işlerine sarılabilecek, yatırımda daha cesur olabilecek. Programı eksiksiz uygulamamız, lüzumsuz sorun çıkarmamamız gerekir.'' 
     
     'Zam, en zor karar' 
     Bir gazetecinin, son zamların çok yüksek olduğu ve bunların devam edip etmeyeceği yönündeki sorusu üzerine Derviş, zamların en önemli kısmının bahar aylarında yaşandığını ve bugünlerde yaşanmış olacağını söyledi. 
     Derviş, kamu dengesinde herhangi bir açığa yol açmamak için bazı zamların devam edebileceğine işaret ederek, ''Ama en önemli, en yüklü zamları yaptık. Türkiye'de 800 trilyonluk bir eksi vardı, bu eksimizi bir yerden tamamlamak gerekti. Hiçbir şekilde gelir gider dengesinde yüksek enflasyona neden olacak dengesizliğe yol açamayız. Bir yerde para harcıyorsak, bunu bir yerden karşılamamız lazım. Zam, en zor karardır'' dedi. 
     Derviş, Türk Telekom'un Türkiye için çok önemli bir kuruluş olduğuna ve dünya şartlarında bugün için özelleştirilmesinin çok olumlu sonuçlar getirmeyeceğine değinerek, Türk Telekom'u bu aşamada devlet olarak çok iyi yönetmenin öncelik olduğunu belirtti. Derviş, ''Özelleştirme belki ileride tekrar gündeme gelecek. Ancak iyi şartlarda özelleştirme gerçekleşmesi gerekiyor. Bu kadar önemli bir kuruluşu, dünya piyasalarının çok kötü olduğu bir anda satmaya kalkmak ülke yararına değildir. Keşke 2 yıl önce özelleşebilseydi ve çok büyükgelir elde edilebilseydi'' diye konuştu. 
     Bu kuruluşun başına çok etkin, sektörü çok iyi bilen yönetim kurulunun gelmesi gerektiğini kaydeden derviş, bu yönetim kurulunun gelecek Çarşamba günü belirleneceğini açıkladı. 
     







</TEXT>
</DOC>
