<DOC>
<DOCNO> 26619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sondun13.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Orta Asya'daki su sorunu çözümlendi 
</HEADLINE>
<TEXT>

     Orta Asya Türk cumhuriyetlerinden Kazakistan, Kırgızistan ve Özbekistan arasında yaşanan su sorununun çözüme kavuşturulduğu bildirildi. 
     Kazpress'in haberine göre Kırgızistan'ın, Özbekistan ve Kazakistan'a ulaşan nehirlere bıraktığı suyu azaltacağını açıklaması üzerine ortaya çıkan sorun, üç ülke arasında uzun görüşmeler sonunda anlaşmayla sonuçlandı. 
     Varılan mutabakat uyarınca, Kazakistan ve Özbekistan, Kırgızistan'dan 1.1 milyar kilowatt saat elektrik enerjisi satın alacak. Kırgız elektriği için Kazakistan bu ülkeye kömür ve motorin ile ödeme yaparken, Özbekistan da elektrik bedelini doğalgaz ile ödeyecek. 
     Özbekistan'ın ayrıca geçen yıllarda olduğu gibi Kırgızistan'a verdiği doğalgazı kışın kesmemesinin öngörüldüğü mutabakat ile Kırgızlar özellikle geçen sene yaşadıkları doğalgaz sıkıntısını yaşamayacaklar. 
     Mutabakatta, Kırgızistan'ın da 6 milyar metreküp su toplanan Toktogul Barajı'ndaki suyun 3.5 milyar metreküplük bölümünü elektrik üretimi için kullanması, kalanını da ırmağa bırakması öngörülüyor. Böylece Kazakistan ve Özbekistan da, sulu tarım için ihtiyaç duyulan suya kavuşmuş olacak. 
     







</TEXT>
</DOC>
