<DOC>
<DOCNO> 23215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sontur08.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kötü haber...Ders kitaplarına yüzde 41 zam geliyor... 
</HEADLINE>
<TEXT>

     Milli Eğitim Bakanlığı'nın, 2001-2002 eğitim öğretim yılında okutulacak ders kitaplarına yüzde 41 oranında zam yapılmasını önerdiği, Yayımcılar Birliği'nin ise enflasyon oranının altına inilmemesini istediği bildirildi. 
     Alınan bilgiye göre, bir süre önce fiyatların belirlenmesi amacıyla düzenlenen toplantıda, Milli Eğitim Bakanlığı'nca önerilen yüzde 41 zam oranına, Yayıncılar Birliği karşı çıktı. 
     Yayıncılar Birliği'nden bir yetkili, ''geçen yıl hükümetin enflasyonla mücadele programını desteklemek için yüzde 25 zam yapılması önerisini saygıyla karşıladıklarını'' belirterek, bundan dolayı birçok yayınevinin zarar ettiğini söyledi. ''Geçen yıl fedakarlık yaptığımıza inanıyoruz'' diyen yetkili, bugüne kadar kağıda, akaryakıta, elektriğe zam geldiğini, sigorta primlerinin artırıldığını anlattı. Ekonomik krizden dolayı yayınevlerinin güç durumda kaldığını vurgulayan yetkili, aradaki farkın kapatılması için zam konusunda en azından enflasyon oranının altına inilmemesini istediklerini belirtti. 







</TEXT>
</DOC>
