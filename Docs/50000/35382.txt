<DOC>
<DOCNO> 35382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/spor/spo02.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayraktar’dan Doğan’a sitem 
</HEADLINE>
<TEXT>

Genç oyuncu, "Madem F.Bahçe’ye verecekti, neden bu kadar bekledi ve beni yıprattı" dedi 
     HÜSEYİN YAVUZ 

     FENERBAHÇE’NİN çiçeği burnunda transferi Hakan Bayraktar, Gaziantepspor Başkanı Celal Doğan’a sitemde bulundu. Genç futbolcu, "Madem Fenerbahçe’ye verecekti, neden bu kadar bekledi, kamuoyunu meşgul etti ve beni yıprattı. Kendimi giderken çok iyi hissediyordum. Şimdi en az bir ay kendimi toparlayamam" açıklamasını yaptı. 
     POGON’DA yeterince çalışamadığını ifade eden Hakan, şöyle devam etti "Genelde yaşlı futbolcular olduğu için 1.5 saatlik idman sonrası ekstra çalıştım. Kimse ile konuşamıyordum. Bedenen ve ruhen yıprandım. Hem kilo fazlam var, hem de kondisyon açısından iyi değilim. F.Bahçe formasını giymek için vargücümle çalışacağım." 
     
Denizli’nin korkusu yok      SARI - Lacivertli ekibin teknik patronu Mustafa Denizli, Şampiyonlar Ligi’ndeki rakipleri Glasgow Rangers’a gözdağı verip, "Kimseden korkumuz yok" dedi. Temkinli olduklarını vurgulayan tecrübeli hoca, "Geçmiş yıllarda kimlerin hangi takımlara elendikleri unutulmamalı. Futbolda her şeye hazırlıklı olunmalı" diye konuştu. 
     DENİZLİ, "Büyük takım, korkusu olmayan takım demektir. Biz de korku yaşamıyoruz" ifadelerini kullandı. Hazırlık maçlarındaki performanslarını da değerlendiren Fenerbahçe’nin hocası, "Biz düşündüklerimizi antrenmanlarda yapıyoruz. Bu maçlar hazırlık döneminin parçası. Sistem olarak beklentimiz yok" yorumunu yaptı. 
     
     Kapılar kapandı 
     GLASGOW Rangers maçının hazırlıklarını sürdüren Fenerbahçe, dün akşamdan itibaren kapılarını dış dünyaya kapattı. Sarı - Lacivertliler, taktik ve sistem çalışması üzerinde duracak. Göztepe maçının ardından ilk çalışmasını dün yapan takımda Hakan Bayraktar da idmana çıktı. Sakat olan Revivo ise antrenmana katılmadı. 
     
     Transfere devam 
     FENERBAHÇE’DE, "transferi kapattık" açıklamalarına rağmen, yabancı oyuncu konusunda çalışmalar sürüyor. Geremi’yi kiralık olarak renklerine bağlamak için Real Madrid’ten makul bir fiyat önerisi bekleyen Sarı - Lacivertli yönetim, Brezilyalı futbolcu Batista ile ilgili gelişmeleri de yakından takip ediyor. 
     



 SPOR 























</TEXT>
</DOC>
