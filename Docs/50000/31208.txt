<DOC>
<DOCNO> 31208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/ekonomi/eko03.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Emlakbank’ın tasfiye planı 
</HEADLINE>
<TEXT>

Bankanın 320 şubesi kapatılacak, Ziraat’le birlikte 40 bine ulaşan personelin 10 bini emekli edilecek, 13 bin kişi ise Devlet Personel Dairesi’ne gönderilecek 
     TARIK YILMAZ 

     Tabelaları değiştirilerek Ziraat Bankası içinde eritilecek Emlak Bankası’nın tasfiye planı ve personelin durumu aydınlanıyor. Emlakbank’ın 390 olan şube sayısının 70’e indirilmesi planlanırken, 10 bini Emlakbanklı toplam 40 bin çalışan sayısı da 17-18 bine indirilecek. 
     Emeklilik için personele ağustos sonuna kadar süre verildi. Emekli olmak istemeyenlerin başka yerlere tayin edileceği belirtilirken, halihazırda şubelerde bu uygulamanın başladığı öğrenildi. Emeklilik sayesinde 30 bin düzeyine çekilecek personelin 13 bini için Devlet Personel Dairesi’nden kontenjan sağlandı. Devlet Personel’e gönderileceklerde öncelik ilk, orta ve lise mezunlarında olacak. 
     
     Sistem sorunu yaşandı 
     Bu arada, tabelalar bugüne yetiştirilemediği için, Emlakbank şubelerine bez afişle "Ziraat Bankası" tabelası asıldı. Genel müdürlük binası dahil, birçok şubede henüz değişiklik yapılamadı. Ancak tabelası değiştirilemeyenler de dahil, Emlakbank’ın şubeleri dünden itibaren Ziraat Bankası olarak hizmet vermeye başladı. Şubelerde, iki bankanın otomasyon sistemlerinin farklılığı sorun yarattı. 
     
     Mühür de değişti 
     Ziraat Bankası müşterilerinin Emlakbank’a gelerek işlemlerini yaptırmaya başlamaları ile birlikte, sistem farkı bazı bankacılık işlemlerinde karışıklığa yol açınca, Emlak Bankası şubeleri ile Ziraat şubeleri arasındaki işlemler, diğer bankalarla gerçekleştirildiği gibi, EFT aracılığı ile yapıldı. Şubelerin bir kısmındaki işlemler sırasında Ziraat Bankası mührü kullanımına da başlandı. 
     
     390 şube 70'e indiriliyor 
     - Emlakbank'ın Ziraat Bankası'na katılan 390 şubesi kısa sürede 70'e indirilecek. Bu şubeler Ziraat Bankası ve Halkbank'ın olmadığı yerlerdeki Emlakbank şubeleri olacak. 
     - Ziraat ve Emlakbank'taki 40 bine aşkın personelden emeklilik hakkı kazanan 10 bin kişi ağustos sonuna kadar emekli olması beklenecek. Bu kişiler ağustos sonuna kadar emekli olursa yüzde 25 fazla ikramiye alacak. 
     - 30 yılını doldurarak veya 55 yaşını aşarak emeklilik hakkı kazanıp emekli olmak istemeyenler tayin edilerek emekli olmaya teşvik edilecek. 
     - Kalan 30 bin personelden 13 bini Devlet Personel Dairesi'ne gönderilecek. Personel Dairesi'ne gönderileceklerde tercih ilk, orta ve lise mezunlarından yana kullanılacak. 
     - Kendilerine küçük şubelerin bağlandığı 39 tane merkez şubenin her birine dört tane müdür atanacak. Şube müdürü dışında operasyon, pazarlama ve mali kontrol müdürü olarak düşünülen bu müdürler dışarıdan getirilecek. Kalanlar da başka şubelere tayin edilecek. 
     



 EKONOMİ 
























</TEXT>
</DOC>
