<DOC>
<DOCNO> 47659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/spor/ysenay.html </URL>
<DATE> 2001/10/19/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Berbat gece 
</HEADLINE>
<TEXT>

     Fenerbahçe'nin Lyon önündeki oyununda bir kez daha görülmüştür ki bu takım futbolun ana ögelerinden çok uzaklarda yarışmaktadır. 
     Tertip konusuna hiç girmeyelim... Takımın gücü meselesini de fazla kurcalamayalım dilerseniz... Ama ekibin topla olan fiziki ilişkileri ve paslaşma dengeleri o kadar bilinçsiz ve Fenerbahçe'ye hiç yakışmaz bir görüntüde ki, işte bu kabalıklar çok rahatsız ediyor insanın gözlem inceliklerini... Gerek rakibe karşı kapanma veya kimin hangi oyuncuları karşılaması gerektiği konusunda tam bir kaos yaşanıyor defansta... Göbekten gelen Lyonlu isimler hallaç pamuğu gibi harman ettiler özellikle Ümit Özat'ın sorumlu olduğu bölgeyi... Ayrıca tam bir "dan - dun" dağınıklığıyla vurulan topların hemen hemen tamamı Lyonlu oyuncularda toplanıyordu nedense... Orta sahadaki kargaşayı anlatmak için Lyonlular'ın topla oynama sürelerindeki üstünlüğüne bakmak yeterli olur... Kesin istatistikler elimizde yok ama, 90 dakikada adeta Fenerbahçe'nin iki misli topun onlarda olduğu açıkça ortadaydı seyredenler gözlemiyle... Ayrıca orta sahada ilk kez bir arada oynuyorlarmış gibi alan paylaşma ve paslaşma konularında birbirlerine ne kadar da yabancıydılar Fransa'da. 
     Fener'in nasıl gol bulacağı konusundaki acabalar ayrı bir soruşturma konusu Sarı - Lacivertli formada... Revivo ne oynuyor, sol kanat ağırlıklı bir uç adamı mı Yoksa orta alandan çıkış arayan bir görev misyonunu mu taşıyordu Lyon önünde hiç anlayamadık... Oktay sağ kulvarda bir şeyler yaratmak için çırpınan "çaresizliği" oynuyordu adeta... Bütün başı bozuk pasları kovalamaya çalışması, Fenerbahçe'nin aczini sergeleyen en acı gerçekti sanki Lyon'daki "BERBAT GECE" de. 
     Ogün'ün neler yapıp, neleri yapamadığını görmesi için Lyon oyununun kasedini oturup, defalarca izlemesini dilerim... Taşıdığı topları kaptırdığı an geride Fener ne kadar eksik adamla kalıyor, geriye dönüşlerindeki rötarlara kronometre tutsak acaba zaman nasıl tarif ederdi Ogün'ün takıma olan fayda veya zararlarını... Hele hele rakip kaleciyi teke tek yakaladığı atakta soldaki Oktay'ı yok farzetmesi, şu kadar yılın milli oyuncusuna ve Fenerbahçe kaptanına hiç yakışıyor mu .. 
     Özetle Fenerbahçe, bu yılki Şampiyonlar Ligi ve UEFA şanslarını, Mustafa Denizli kariyerine hiç yakışmayacak sonuçlarla yok etmiştir... Dileriz bu başıbozukluklar içerdeki liglere de bulaşarak, Fenerbahçe'nin başına içinden çıkalamayacak başka dertler açmaz. 
     



 SPOR 























</TEXT>
</DOC>
