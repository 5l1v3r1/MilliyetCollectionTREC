<DOC>
<DOCNO> 48670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/ekonomi/eko08.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisseye çevrilebilen tahvil ihracı dönemi 
</HEADLINE>
<TEXT>

     EKONOMİ SERVİSİ 

     Özelleştirme İdaresi ÖİB Başkanı Uğur Bayar, ÖİB’nin içinde bulunduğu finansman sıkıntısını aşmak için hisse senedine çevrilebilir tahvil çıkartacaklarını söyledi. 
     1. Ulusal Yatırım Fonları Konferansı’nda soruları yanıtlayan Bayar, ÖİB’nin portföyündeki kuruluşlarda zaman zaman maaş ödeme sıkıntıları yaşandığının hatırlatılması üzerine, "Bunun için Petrol Ofisi ve Tüpraş hisse senetlerine çevrilebilir tahvil çıkartma çalışmalarımız sürüyor, Hazine ile görüşme aşamasındayız" dedi. Bayar, Petrol Ofisi ve Tüpraş halka arzlarının da 2002’de yapılacağını belirtti. 
     İsdemir’in Erdemir’e devrinin 10 - 15 gün içinde tamamlanacağını açıklayan Bayar, burada yaklaşık 50 milyon doları bulan kıdem tazminatları için Dünya Bankası’ndan alınan 250 milyon dolarlık sosyal destek kredisinin bir kısmının kullanılacağını bildirdi. Bayar, Kardemir’in, Erdemir’e dahil edilmesi olasılığının konuşulduğunun hatırlatılması üzerine, "Kardemir, Erdemir’e dahil olduğu gün Erdemir batar" dedi. 
     
     Özerklik istedi 
     Bayar, konferansta yaptığı konuşmada da ÖİB’e belirli bir özerklik verilmesi gerektiğini vurgulayarak, "artık özelleştirme işlerinin tipik devlet ihale konseptiyle yürütülemeyeceğini" söyledi. Bayar, "Siyasi irade, kuruluşun özelleştirme kapsamına alınmasına karar verdikten sonra ticari anlayışla yönetim ve özelleştirme süreci başlamalı" diye konuştu. 
     



 EKONOMİ 
























</TEXT>
</DOC>
