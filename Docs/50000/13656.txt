<DOC>
<DOCNO> 13656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sonspo08.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli yöneticinin demeci, Kayserilileri ayağa kaldırdı 
</HEADLINE>
<TEXT>

     Fenerbahçe Kulübü Yönetim Kurulu Üyesi Ertuğrul Hataylı'nın, Türkiye Kupası final maçını İzmir'de oynanması için yaptığı açıklama Kayseri'de tepkiyle karşılandı. 
     Kayseri Valisi Nihat Canpolat, yaptığı açıklamada, Futbol federasyonu kararıyla Fenerbahçe ile Gençlerbirliği arasında 11 Nisan'da Kayseri'de yapılacak Türkiye Kupası maçı için hazırlıkların devam ettiğini belirterek ''Kayseri herşeyi ile bu maça ev sahipliği yapacak güçtedir. Futbol Federasyonu'da Kayseri'de bulunan alt yapı ve tesisleri göz önüne alarak, maçın burada yapılmasına karar vermiştir. Maçın Kayseri'de yapılmasının hiçbir sakıncası yoktur. Fenerbahçe, Anadolu'da bulunan taraftarından kaçmak istiyorsa, Kayseri'ye gelmeyebilir'' dedi. 
     Kayserispor Kulüp Başkanı Ahmet Demircioğlu ise Hataylı'nın yaptığı açıklamaya tepki göstererek ''Futbol Federasyonu'nun kararından döneceğini zannetmiyorum. Hataylı'nın İzmirliler gerekirse, bu konu için yürüyüş bile yapmalılar diye açıklama yapması, açıkça bir tahriktir. Bu açıklamayı kınıyorum'' diye konuştu. Demircioğlu, kupa maçı için her türlü hazırlığın yapıldığını da belirterek, şunları söyledi 
     ''Kayseri kupa maçına ev sahipliği yapmanın sevincini yaşarken, bu açıklama bizleri çok üzdü. Valilik ve belediye ile birlikte kurduğumuz komitede maç için tüm ayrıntıları görüşüp, değerlendiriyoruz. Fenerbahçe ve Gençlerbirliği için otel rezervasyonları bile yapıldı. Bu maçın İzmir'de yapılması ne kadar İzmir için yararlı olacaksa, Kayseri'de yapılmasının da Kayseri için o kadar yararı olacaktır.'' 
     
     
     



</TEXT>
</DOC>
