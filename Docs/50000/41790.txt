<DOC>
<DOCNO> 41790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/soneko24.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar durum netleşene kadar Borsa'nın kapalı kalmasını istiyor 
</HEADLINE>
<TEXT>

     Amerika Birleşik Devletleri'nde yaşanan olağanüstü durum ve buna bağlı olarak yurtdışı finans piyasalarında ortaya çıkan belirsizlik nedeniyle Repo Pazarı dışında İMKB'nin 1 gün süreyle tatil edilmesi borsa uzmanları tarafından olumlu karşılandı. 
     Uzmanlar, ABD'deki durum netleşene kadar Borsa'nın bir süre daha kapalı kalmasını istiyorlar. Karon Menkul Değerler'den Altay Nalbantoğlu, işlem hacmi dar ve sıkıntılı olan piyasada böyle bir karar alınmasının iyi olduğunu söyledi. Japon piyasasında 700 puanlık düşüş olduğuna dikkat çeken Nalbantoğlu, panik havası yatışana kadar Borsa'nın açılmamasını istedi. Nalbantoğlu, aksi takdirde küçük yatırımcıların zarar edebileceğine dikkat çekti. Diğer bazı borsa uzmanları da, borsanın işleme açılması için olayların netleşmesi gerektiğini kaydettiler. 
     Dünyadaki tüm borsaların temelinde ABD sermayesi olduğunu, olaydan sonra işlem yapılan Tokyo ve Uzakdoğu borsalarında yüzde 7 ile 9 arasında düşüşler yaşandığını vurgulayan uzmanlar, İMKB'nin de açık olması durumunda bu düşüşün kaçınılmaz olacağını kaydetti. Uzmanlar, ortalık netleşene kadar borsanın kapalı kalmasında yarar olduğu görüşünü dile getirdiler. Bu arada, bazı brokerlar, sabah 07.30 civarında açıklanan Borsa'nın işlemlere bir gün ara verme kararını İMKB'de öğrenebildiler.Brokerler daha sonra şirket merkezlerine döndüler. 






</TEXT>
</DOC>
