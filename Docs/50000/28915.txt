<DOC>
<DOCNO> 28915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/soneko15.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Toskay umut verdi "Haziran'da enflasyon inebilir" 
</HEADLINE>
<TEXT>

     Devlet Bakanı Tunca Toskay, tahminlerine göre Haziran ayında enflasyon rakamlarının bayağı olumlu çıkacağını beklediklerini bildirerek, ''enflasyon rakamlarının hem TEFE'de toptan eşya fiyatları endeksi , hem TÜFE'de tüketici fiyatları endeksi yüzde 3'ün altında çıkma ihtimali olduğunu söyledi. 
     Türk Akreditasyon Kurumu'nun TÜRKAK tanıtımı amacıyla düzenlediği basın toplantısında soruları yanıtlayan Bakan Toskay, Temmuz ve Ağustos aylarında ''enflasyonun ateşinin daha düşmüş'' olacağını kaydetti. 
     Bakan Toskay, hükümet tarafından getirilmek istenen ek vergi paketine ilişkin bir soru üzerine de faiz dışı bütçe fazlasının bir performans kriteri olduğunu hatırlatarak, bu hedefi tutturmanın önemine işaret etti. ''Ek vergiye ilişkin düzenlemeleri, faiz dışı bütçe fazlası hedefindeki hafif sapmaları giderecek tedbirler olarak nitelendirmek gerekir'' diyen Toskay, hububat fiyatlarının bu denge üzerinde olumsuz etkisi olmadığını vurguladı. 
     Tunca Toskay, programın başarıya ulaşmasında en önemli ayaklarında biri olan ihracata finansman için Eximbank'a yılbaşından bu yana sadece 168 trilyon lira kaynak aktarıldığını, Hazine'nin Temmuz ayında yapacağı dış borçlanmada bankaya kaynak aktarılmasını beklediklerini bildirdi. 
     Toskay, Eximbank'ın da 75-100 milyon dolar kredi sağlamak amacıyla uluslararası piyasaya çıktığını, şartlar iyi olursa bankanın daha fazla sendikasyon kredisi alabileceğini kaydetti. 






</TEXT>
</DOC>
