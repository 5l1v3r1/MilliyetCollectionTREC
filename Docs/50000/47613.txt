<DOC>
<DOCNO> 47613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/ekonomi/eko03.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Edzard Reuter IMF büyük hata yaptı 
</HEADLINE>
<TEXT>

Daimler Benz eski Başkanı, IMF’nin katı ve kısa dönemli reçetelerle Türkiye gibi ülkelerde başarısız olduğunu söyledi 
     ŞULE YÜCEBIYIK 

     Dünyanın en büyük otomotiv üreticilerinden Daimler Benz’in eski Başkanı Edzard Reuter, 11 Eylül terör saldırılarından sonra kurulan yeni dünya düzeninde, Türkiye’yi büyük fırsatların beklediğini söyledi. 
     Reuter, bu fırsatlar arasında en önemli olanının Avrupa Birliği’ne girmek olduğunu vurgulayarak "Bu süreci hızlandırmak için başta yolsuzluk olmak üzere, özelleştirme, istikrar gibi sorunların bir an önce çözülmesi gerekiyor" dedi. 
     Türkiye’nin olumsuz göstergelere rağmen aslında sağlam bir ekonomik altyapıya sahip olduğunu anlatan Reuter, "Otomotivden tekstile kadar birçok alanda büyük üretim kapasitelerine sahip. Bu avantajların başta ABD olmak üzere uluslararası ticarette kullanılması gerekir" diye konuştu. 
     Sosyal farkları önemsemedi 
     Türkiye’nin Uluslararası Para Fonu IMF ile ilişkilerine değinen Reuter şöyle devam etti "IMF, Türkiye, Meksika, Arjantin gibi ülkelerde uyguladığı programlarda, sosyo kültürel farklıları gözardı etti. 
     Katı ve kısa dönemli reçetelerle ekonomiyi düzeltmeye çalıştı. İşte bu noktada büyük hata yaptı. Çünkü, bu ülkelerde zaman faktörü çok önemli. IMF bunu dikkate almadı" 
     Reuter, IMF’nin başta ABD olmak üzere kendisine üye olan ülkelerin politik çıkarlarından etkilendiğini de belirterek "Gelişmekte olan ülkelere verilen ekonomik yardımların ardında sadece ekonomik beklentiler bulunmamaktadır. Politik beklentilerin de önemli yer tuttuğu açıktır" diye konuştu. 
     



 EKONOMİ 
















</TEXT>
</DOC>
