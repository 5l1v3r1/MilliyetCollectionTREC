<DOC>
<DOCNO> 41427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sonspo07.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs'ün başarılı kariyeri 
</HEADLINE>
<TEXT>

     Türkiye'de gerçekleştirilen 32. Avrupa Erkekler Basketbol Şampiyonası'nda finalde Yugoslavya'ya yenilerek Avrupa 2.si olan A Milli Basketbol Takımı'nın antrenörü Aydın Örs, başarılarıyla Türk basketbol tarihine geçti. 
     Efes Pilsen'den ayrıldıktan bir süre sonra A Milli Takım'ın başına getirilen Aydın Örs, kulüp, genç ve ümit milli takımlardaki başarısını A Milli Takım düzeyinde de sürdürdü. 
     
     Tarih yazdı 
     Aydın Örs, A Milli Basketbol Takımı ile 32. Avrupa Basketbol Şampiyonası'nda tarih yazdı. 
     Şampiyonada Aydın Örs'ün yönetiminde grup maçlarını ilk sırada bitiren A Milli Basketbol Takımı, tarihinde en farklı skorlu yenilgisini aldığı Hırvatistan'ı çeyrek finalde yenerek, 52 yıl aradan sonra Avrupa Şampiyonası'nda yarı final sevinci yaşarken, tarihinde ilk kez Dünya Şampiyonası finallerine katılmaya hak kazandı. 
     Daha sonra yarı finalde Almanya'yı yine uzatma dakikalarında son saniyelerde yenerek tarihinde ilk kez finale adını yazdıran Türkiye, finalde de Yugoslavya'ya İspanyol hakemin de yanlı kararlarıyla yenilerek, tarihinde ilk kez Avrupa 2.si olurken, gümüş madalyayla yetinmek zorunda kaldı. 
     
     37 maçta 22 galibiyet 
     Türkiye, Aydın Örs yönetiminde 37 karşılaşma yaptı. 
     A Milli Basketbol Takımı, Örs döneminde yaptığı 37 maçın 22'sini kazanırken, 15 karşılaşmada da salondan yenik ayrıldı. 
     Milliler, 37 maçta 2 bin 723 sayı maç başına 73.59 atarken, 2 bin 626 sayı maç başına 70.97 yedi. 
     
     Toplam 20 kupa 
     Başarılarıyla Türk basketbol tarihine geçen Örs, Genç Milli Takım ile Efes Pilsen altyapı ve A takımında 29 yıllık antrenörlük kariyerinde toplam 20 kupa kazandı. 
     A Milli Takım ile 32. Avrupa Basketbol Şampiyonası'nda gümüş madalya kazanan Örs, Genç Milli Takım ile 2 Balkan Şampiyonluğu ve Efes Pilsen'de de 18 kupa sevinci yaşadı. 
     
     Genç millileri Balkan Şampiyonu yaptı 
     Genç ve Ümit Milli Takımlarını da çalıştıran Aydın Örs, bu takımlarda da başarılı oldu. 
     Genç Milli Takım ile Balkan Genç Erkekler Şampiyonluğu'nu 1986 ve 1992'de 2 kez kazanan Örs, Ümit Milli Takımı da 1996'da Avrupa 4.sü yaptı. 
     
     Koraç Kupasını kazandı 
     Örs, Efes Pilsen ile Türkiye'de ve Avrupa'da toplam 18 kupa kazandı. 
     Ankara DSİ Spor takımında 1972 yılında antrenörlüğe başlayan Örs, daha sonra Şekerspor ve Efes Pilsen'in altyapılarında görev aldı. 
     Efes Pilsen altyapısında 8 yılda 4 Türkiye Gençler Şampiyonluğu yaşayan Örs, 1992'de A takım antrenörlüğüne getirildi. 
     Örs, Efes Pilsen ile 5 Türkiye Ligi Şampiyonluğu, 4'er Türkiye ve Cumhurbaşkanlığı Kupası kazandı. 
     Efes Pilsen'i 1993'de bir Avrupa Kupası'nda final oynayan ilk Türk takımı Avrupa Kulüpler Kupası yapan Aydın Örs, takımına 1996 yılında da Avrupa Koraç Kupası'nı kazandırarak, basketbolda Avrupa Kupası kazanan ilk ve tek antrenör olarak tarihe geçti. 
     Örs ayrıca takımını 1995'te Avrupa Kulüpler Kupası yarı final turuna ve 1997, 98, 99'da da Avrupa Ligi çeyrek finaline taşıdı. 
     
Örs'ün kariyer istatistikleri Organizasyon Maç G M Avrupa Kupası 136 93 43 68.4 Türkiye Ligi 279 250 29 89.6 Türkiye Kupası 20 17 3 85 Cumhurbaşkanlığı Kupası 6 4 2 66.6 Genç Milli Takım 51 34 17 66.7 Ümit Milli Takım 26 17 9 50 A Milli Takım 37 22 15 59.4      







</TEXT>
</DOC>
