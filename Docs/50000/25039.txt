<DOC>
<DOCNO> 25039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/ekonomi/eko08.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzde 5, Derviş’i MUTLU ETTİ 
</HEADLINE>
<TEXT>

     SERPİL ÇEVİKCAN Ankara 

     Devlet Bakanı Kemal Derviş, mayıs ayı enflasyonunun tüketici fiyatlarında yüzde 5 çıkmasına çok sevindi. Derviş, "Yüzde 7 bekliyordum. Çok sevindim. Bu gösteriyor ki, program, hedefleri tutturma konusunda çok şanslı" dedi. Derviş toptan eşyada yüzde 6.3, tüketicide yüzde 5.1 olan enflasyon oranlarını yakın çevresine değerlendirirken, şunları söyledi 
     "Yüzde 7 bekliyordum. Çok sevindim. Demek ki program tavizsiz uygulanırsa, hedefleri tutturmak çok zor olmayacak. Oranlar programın hedefler konusunda şanslı olduğunu gösteriyor." 
     
     "Güveniyorlar" 
     Sonucun programa güveni de ortaya koyduğunu söyleyen Derviş, IMF heyetiyle görüşmelere de aynı atmosferin hakim olduğunu, bunun zedelenmemesi gerektiğini vurguladı. Derviş önümüzdeki günlerde yabancı yatırımcılarla biraraya gelmeyi planlıyor. Geçtiğimiz günlerde gerçekleştirdiği İtalya gezisinde Devlet Bakanlığı’ndan istifa etmek zorunda kalan Yüksel Yalova’ya ilişkin kararın yabancı yetkililer tarafından gündeme getirildiği de belirtildi. 
     
This is a davetiye      19 Haziran’da gerçekleşecek olan Yolsuzlukla Mücadele Komitesi’nin ilk toplantısı için yapılan çağrının "Türkçe", programın ise "İngilizce" olarak gönderilmesi şaşkınlık yarattı. Toplantı amacının anlatıldığı bir sayfalık Türkçe metinden sonraki sayfa "Promoting good governance and anti - corruption in Turkey" başlığıyla düzenlendi. 
     



 EKONOMİ 






















</TEXT>
</DOC>
