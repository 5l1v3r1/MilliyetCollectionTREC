<DOC>
<DOCNO> 39177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/spor/ykologlu.html </URL>
<DATE> 2001/08/27/ </DATE>
<TIME>  </TIME>
<AUTHOR> DOĞAN KOLOĞLU  </AUTHOR>
<HEADLINE>
Bol gollü maç 
</HEADLINE>
<TEXT>

     İki takım da gerçekten gol atma amaçlı bir futbol sergiledi. Yalnız defansif hatalar aşırı dozdaydı. Galatasaray topu sınırsız koşturarak rakibi yormaya yöneldi. Aynı taktiği başarıyla Levski’ye yapmıştı. Dün Rize, Oumar’ın cezalı olmasının faturasını ödedi. Bir kelimeyle takım ortadan delindi. Galatasaray galibiyeti orta alanda Ergün, Ümit Davala ve Hasan ile ön bloku iyi kurduğu için sağladı. 
     Rize öyle böyle koşmuyor. Libero Koray bile kontratakta rakip kaleye şut attı. Skoru hiç düşünmeden sadece mücadele etmek, takım oyununu zenginleştirmek ve geçen sene bu taktikle ligi dokuzuncu bitirmelerinin bu sene de yolunu açmak istiyorlar. Hele bek Kazım’ın hücuma kalkma ölçüsü daha da ilginçti. En az 30 kez önündeki sağ kanatta atakta gözüktü. İnatçı idi, Hasan’ı da epeyce zorladı. Yaptığı ortaları kullanamadılar. Ama dönen toplarda o ve diğerleri kademede olmadığı için hiçbir golde birbirlerine yardımcı olamadılar. Yani hücum defans pazarlığında zarar ettiler. Bu da koşuşturmaları örtüştürmeye dönüştürememenin ve yaratıcılığı bulamamanın faturasıdır. Rize ikinci yarı daha da tempoyu artırdı. Galatasaray’ı da on kişi bulunca oyunu rakip alana yıktılar. Ama kontratak goller onların kalesinde rakamlaştı. Maç seyri hoş ama zirveye tırmanan beceriksizlikle süslendi. Rize oyunu heyecanlandırdı ama bütün golleri aynı şekilde yedi. Hele Ümit bir verkaçla gol atar oldu. Ama kendi ilk golünde ilginç bir beceri vardı. Topu göğsüyle havalandırdı, golü kafayla attı. Bir de Arif’e inanılmaz bir bir gol pası verdi. Üç gol atan Arif bu yılın en iyi futbolunu oynadı. 
     Rize’nin bütün gollerinde kaleci Mondragon karşı forvete yardımcı oldu. Bu hareketli maçta Bülent ilk yarı hemen kırmızı kart gördü. Yeni kural dört sarı kart bir kırmızı eder derken hakem enflasyona uyarak doğrudan pahalı kuru uyguladı. Ama Hasan Şaş’a yapılan biçme girişiminde penaltı pas geçildi. Rize’nin de bir penaltısı verilmedi. Sergen dün etkisizdi. Hakem oyunun hızını kesmemekle akıllıydı. Ama karşılıklı darbelerde olayları çok iyi süzemedi. 
     



 SPOR 



























</TEXT>
</DOC>
