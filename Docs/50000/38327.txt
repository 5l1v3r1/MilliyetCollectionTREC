<DOC>
<DOCNO> 38327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/guncel/gun02.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Volkan ölüme giderken patladı 
</HEADLINE>
<TEXT>

24 yaşında ölümü seçen tekstilci Volkan, ardında dört mektup bıraktı. Biri hükümete yazılmıştı "Ülkeyi doğru dürüst yönetin" 
     SİBEL KAHRAMAN ŞEN 

     18 Ağustos tarihli gazetelerde bir intihar haberi vardı. "Tekstilci işadamı köprüden atladı..." Volkan Yıldız 24 yaşındaydı. Çok sevdiği bir ailesi, ölüme giderken bile çiçek gönderdiği bir sevgilisi varken o intihar etmişti. Ankara’da tekstil üzerine çalışan genç işadamı Kıbrıs Girne Amerikan Üniversitesi’nde iç mimarlık ve işletme öğrenimi görmüş, 2 yıl önce de Türkiye’ye dönmüştü. 
     
     Annesi kansere yakalandı 
     Volkan, annesinin modaevinde az da olsa tecrübe kazanmıştı. Ailesinin de desteğiyle Azure Collection diye bir konfeksiyon atölyesi açtı. Volkan, "En büyük acım" dediği haberi ocak ayında aldı. Annesi göğüs kanserine yakalanmıştı. Tedavi sürecinde bir yandan annesine destek oluyor bir yandan da işlerini yürütmeye çalışıyordu. İşte o günlerde kriz patladı ve Volkan’ın işleri kötü gitmeye başladı. Çok bunaldığını, eski yaşam tarzını özlediğini sık sık dile getiriyordu. 
     
     Kredileri ödeyemeyince... 
     Müşteri çekleri birer birer karşılıksız çıkmaya başladı. Aldığı kredileri ödeyemedi. Paralarını tahsil edebilmek için İstanbul’a gitti ama umduğunu bulamadı. Ve Boğaziçi Köprüsü’nün yolunu tuttu. Saatler gece yarısını gösterdiğinde umut da bitmişti hayat da. O saatlerde gönderdiği güller kız arkadaşının kapısına gelmişti. Üzerinde bir not vardı "Seni hep seveceğim." Ondan geriye 4 mektup kaldı. Mektupların en ilginci hükümete yazılanıydı "Lütfen ülkeyi doğru dürüst yönetin. Eski Esnaf Volkan Yıldız." 
     
Biricik aşkım beni unut ve mutlu ol      Volkan’ın cüzdanından 4 mektup çıktı. Biri "Canım Annem, Babam, Ablalarım ve Sıpam" diye başlıyordu. Yeğenine Sıpam diyen Volkan, "Sizi çok seviyorum. Lütfen üzülmeyin, sizi hep izleyeceğim. İlk yarıyı bir sıfır kaybettim. Şimdi rövanşı var" diyordu. 
     "Biricik Aşkım" diye başlayan ikinci mektupta ise sevgilisine "Birtanem, seni öyle çok seviyorum ki. Yaptığımın korkaklık olduğunu biliyor ve kabul ediyorum fakat yapacak fazla şey yok. Beni unut ve mutlu ol. Aslan Meşadov" diye sesleniyordu. 
     Volkan, "Canım Annem" diye başlayan üçüncü mektupta ise, "Kendini fazla üzme, sen annelerin en iyisisin. Kraliçemsin benim. İşlerini bir an evvel düzelt" diyordu. 
     



 GÜNCEL 





karşı ne yapılır 








</TEXT>
</DOC>
