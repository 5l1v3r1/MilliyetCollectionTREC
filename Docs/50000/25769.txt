<DOC>
<DOCNO> 25769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/soneko15.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon Bankaları'nın araçları ve malları satışta... 
</HEADLINE>
<TEXT>

     Tasarruf Mevduatı Sigorta Fonu bünyesindeki Sümerbank çatısı altında toplanan Egebank, Yurtbank, Yaşarbank ve Bank Kapital ile Ulusalbank'a ait 137 araç, 10 Haziran Pazar günü İstanbul'da satılacak. 
     Eskidji Müzayede Evi tarafından açık teklif alma usulü ile satışa sunulacak araçların büyük bölümünü 1992-2000 yılları arası model otomobiller oluşturuyor. Araçlar arasında 17 tane de zırhlı minibüs yer alıyor. 
     Bu araçların satış fiyatları, satış anında yapılacak tekliflerle oluşacak. Eskidji Müzayede Evi sahibi Dikran Masis, teminat bedelini 250 milyon liradan 500 milyon liraya çıkardıkları halde araçlara çok talep olduğunu bildirdi. 
     Masis ayrıca şimdiye kadar 6 bin kişinin araçları görmeye geldiğini, pazar günü de izdiham olacağını tahmin ettiklerini belirtti. 
     Yenibosna'daki Eskidji Müzayede Evi tesislerindeki satışa sunulacak araçların en eskisi 1992 model bir Renault Spring. 2000 model araçlar arasında ise 2 adet Toyota Corolla, 1 Renault Kangoo, 2 Ford kapalı kasa panelvan bulunuyor. 
     Otomobillerin büyük bölümünü Toyota modelleri oluştururken, Mazda, Tofaş-Fiat, Opel ve Nissan'ın çeşitli modelleri de satılacak araçlar arasında yer alacak. 
     
     Mallar da satışta... 
     Tasarruf Mevduatı Sigorta Fonu TMSF bünyesindeki Sümerbank çatısı altında toplanan Egebank, Yurtbank, Yaşarbank ve Bank Kapital ile Ulusalbank'a ait malların satışı, antika ve resimler ile gayrimenkullerle sürecek. 
     Antika resim ve halılar, 14 Haziran Perşembe günü Eskidji Müzayede Evi'nin Dolapdere'deki salonunda satışa sunulacak. Çağdaş Türk ressamlarına ait 151 eserin yer alacağı müzayedede eserlerin açılış fiyatları 3-4 milyar liradan başlıyor. Satışa çıkarılan resimler içinde Burhan Doğançay, Ercüment Kalmık, Ergin İnan ve Utku Varlık gibi sanatçıların eserleri de bulunuyor. 
     Fon'daki 6 bankanın gayrimenkulleri de, Eskidji Müzayede Evi'nin Dolapdere'deki salonunda 17 Haziran 2001 Pazar günü düzenlenecek müzayedede yeni sahiplerini bulacak. 
     Bankaların toplam 650 civarındaki gayrimenkullerinden İstanbul'da satışa uygun olan 106 gayrimenkulun satışa çıkarıldığını bildiren Sümerbank Genel Müdür Yardımcısı Halil Sunalı, ''Banka için esas büyük likiditasyonu gayrimenkullerin satışından bekliyoruz. Bankalar Kanunu'na göre bizim bu satışı yapmamız gerekiyor. Çünkü bankanın aktifleri gayrimenkule bağlanmış durumda. Biz aslında müzayedelerle piyasa için çözüm yaratıyoruz'' dedi. 
     Satışa çıkacak 106 gayrimenkulun 44'ünü konut, 57'sini işyeri, diğerlerini arsalar oluştururken, bunların değerlerinin 2 milyar lira ile 4 trilyon lira arasında değiştiği kaydedildi. 
     Kıymetli gayrimenkuller arasında, Karaköy'de bir tarihi bina ile Sarıyer ve Altunizade'deki 2 malikane de bulunuyor. 
     Gayrimenkul müzayedesine girebilmek için 1 milyar lira teminat yatırılması gerekiyor. 






</TEXT>
</DOC>
