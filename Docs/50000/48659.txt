<DOC>
<DOCNO> 48659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/ekonomi/eko01.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Baskı gördüm, çekildim 
</HEADLINE>
<TEXT>

Dün yapılan İstanbul Ticaret Odası seçimlerinde, başkan adaylığından çekilen Gülümser Yıldırım, bildiri dağıttı Çirkin baskılar sonucu çekildim. Odalarda naylon delege terörü var 
     EKONOMİ SERVİSİ 

     İstanbul Ticaret Odası İTO tarihinin ilk kadın başkan adayı Gülümser Yıldırım, adaylıktan "birtakım lobi hareketleri ve çirkin baskılar’ sonucu çekildiğini açıkladı. Seçimleri Mehmet Yıldırım’ın listesi kazandı. 
     Dün yapılan oda seçimleri sırasında gazetecilere yazılı bir bildiri dağıtan Yıldırım, adaylıktan vazgeçtiğini, ancak değişim projesinin’ sürdürüleceğini belirtti. Yıldırım’ın, İTO yönetimine ağır eleştiriler içeren bildirisinde şöyle deniliyor 
     
     Yorumu siz yapın’ 
     "ABD Ladin’i Afganistan’da arıyor. Türkiye olarak biz de terörle mücadele deneyimimizle onlara ışık tutuyoruz. Ama burnumuzun dibindeki terörü göremiyoruz. Bu tarz sivil toplum örgütlerinde hüküm süren kanun tanımama terörü, naylon delege sistemi ile sözde kazanılmış seçim terörü... Meclis delegeleri olarak hür ve bağımsız konuşamamamızın nedeni olan bu terördür. İçimizde yaşayan Ladinleri pasifize etmedikçe, kurumlar ve ülke gelişemeyecek." 
     Boyner Grubu’nda iş aktinin feshedildiğine ilişkin iddiaları yalanlayan Yıldırım, Boyner Grubu’ndan adaylıktan çekilmesi konusunda baskı görüp görmediği şeklindeki soruları da "Yorumu size bırakıyorum" diyerek cevapladı. 
     Seçimlere, Mehmet Yıldırım’ın hazırladığı tek listeyle gidildi. Yıldırım’ın listesinde Uğur Çatbaş, Zekai Erez, Mithat Yümlü, Ahmet Z. Kuşçulu, M. Nermi Bekiroğlu, İsmet Tanrıverdi, Muharrem Keçeli, A. Bülent Barlak, Ç. Ali Kopuz ve Semih Selimoğlu yer aldı. 
     
     Erez’in oğlunun yaşı tutmadı 
     Atalay Şahinoğlu tekrar meclis başkanı seçildi. Ancak, Şahinoğlu’nun başkan vekili için gösterdiği adaylar seçilemedi. Meclis başkan vekilliklerine, Şahinoğlu’nun listesini delen ve MÜSİAD üyelerinin blok oylarını aldığı belirtilen Osman Deveci ile Selami Kuruoğlu seçildi. 
     Seçim günü hastaneye kaldırılan Yalım Erez’in oğlu Mert Erez ile birlikte Murat Çalık da Gülümser Yıldırım’ın açtığı dava sonucu meclis üyeliklerini kaybederek oy kullanamadı. Gülümser Yıldırım, bu iki üyenin 25 yaşını doldurmadıkları için meclis üyesi olamayacakları konusunda dava açmıştı. 
     Bu arada Ege Bölgesi Sanayi Odası’nda yönetim kurulu seçimlerinde başkan Atıl Akkan’ın listesi kaybetti. Ancak seçimi kazanan Salih Esen’in listesinden 10 kişi yönetime girerken, diğer listeden sadece Atıl Akkan yönetime girebildi. 
     
Aslında liste bile çıkaramadı’      EYLEM TÜRK 

     Dün yapılan ve genelde sakin geçen seçimin ilk sürprizi, adaylıktan çekilen Gülümser Yıldırım’ın bildiri dağıtması oldu. Meclis üyeleri, Gülümser Yıldırım’ın baskı gördüğü için değil, liste bile çıkaramadığı için adaylıktan çekildiğini belirttiler. 
     Günün ikinci önemli gelişmesi ise eski başkanlardan Yalım Erez’in kalp krizi rahatsızlığı tanısı ile hastaneye kaldırılması haberinin İTO’ya ulaşması ile yaşandı. İTO Başkanı Mehmet Yıldırım, öğle saatlerinde oyunu kullandıktan sonra yönetim kurulu üyeleri ile birlikte International Hospital’a kaldırılan Erez’i ziyarete gitti. Yıldırım, öğleden sonra odaya tekrar döndü. 
     Yönetim Kurulu için tek liste çıkmasına karşın meclis başkanlığı için dört liste çıktı. Aydın Silivrili’nin listesi dışında, Atalay Şahinoğlu, kendi listesi dışında hazırlanan başka iki liste de daha meclis başkanlığı için aday gösterildi. Bu arada, Dinçer Şekerci’nin vefatı ile boşalan yönetim kurulu üyeliğine, daha önce Yıldırım ve Şahinoğlu’nun rakibi olan Mithat Yümlü’nün aday gösterilmesi dikkati çekti. 
     



 EKONOMİ 
























</TEXT>
</DOC>
