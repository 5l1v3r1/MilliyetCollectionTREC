<DOC>
<DOCNO> 22611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sonspo06.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda Avrupa'nın en büyük kupası yarın sahibini bulacak 
</HEADLINE>
<TEXT>

     İspanya'nın Valencia CF ve Almanya'nın FC Bayern Münih takımları arasında yarın Milano'da yapılacak olan Avrupa Şampiyonlar Ligi finali ile futbolda Avrupa'nın en büyük kupası 46. sahibini bulacak. 
     1956 yılında Avrupa Şampiyon Kulüpler Kupası adı altında oynanmaya başlanan ve 1992 yılında Şampiyonlar Ligi olarak değişik bir statüde oynanan ''Kupa 1''de Valencia CF ve FC Bayern Münih ilk kez finalde karşı karşıya gelecekler. 
     
     Bayern 25 yıldır hasret 
     ''Kupa 1''i 3 kez müzesine götürme başarısı gösteren FC Bayern Münih, tam 25 yıldır bu kupaya hasret kaldı. 
     Avrupa Şampiyon Kulüpler Kupası'nı 1974, 1975 ve 1976 yıllarında üst üste kazanma başarısı gösteren Alman ekibi, 1976 yılından bu yana tam 25 yıldır, Avrupa'nın en büyük kupasını kazanamadı. 
     Bugüne dek 4 kez finale yükselen FC Bayern Münih, 3 kez kupaya ulaşırken, 1999 yılında FC Barcelona'da oynanan finalde FC Manchester United'a son dakikada yediği 2 golle 2-1 yenilmiş ve şampiyonluğa ulaşamamıştı. 
     FC Bayern Münih, 1974'te İspanyol ekibi Atletico Madrid ile karşılaşmış ilk maçta 1-1 berabere kalıp, 2. maçı da 4-0 kazanarak şampiyonluğa kavuşmuştu. 
     
     Valencia geçen yıl da finaldeydi 
     İspanya'nın Valencia CF takımı ise geçen yıldan sonra, bu sezon da Avrupa Şampiyonlar Ligi'nde finale yükselme başarısı gösterdi. 
     Tarihinde ''Kupa 1''i hiç kazanamayan İspanyol ekibi, geçen sezon finalde yine bir İspanyol takımı olan FC Real Madrid'e 3-0 yenilmişti. 
     
     Finalde eşitlik 
     Avrupa'nın en büyük kupasında İspanyol ve Alman ekipleri 2 kez finalde karşılaştı. 
     Real Madrid, 1960 yılında Almanya'nın Eintracht Frankfurt takımını 7-3 yenerek, İspanyolları finalde öne geçirirken, FC Bayern Münih ise, 1974'te ilk maçta 1-1 berabere kaldığı Atletico Madrid'i 4-0 yenerek, durumu eşitlemişti. 
     
     En çok kazanan Real Madrid 
     1956, 1957, 1958, 1959, 1960, 1966, 1998 ve 2000 yıllarında olmak üzere toplam 8 kez bu kupada mutlu sona ulaşan FC Real Madrid, böylece Avrupa'nın en büyük kupasını en çok kazanan takım oldu. 
     Mor-beyazlılar, 1962, 1964 ve 1981 yıllarında oynadıkları final maçlarında ise sahadan yenik ayrılarak kupaya uzanamamışlardı. 
     Avrupa Şampiyon Kulüpler Kupası'nda 30 kez mücadele eden FC Real Madrid, bu kupayı 5 kez üst üste kazanarak da büyük bir rekora imza attı. 
     İlk olarak 1956'da oynanan kupaya sahip olan İspanyol ekibi, daha sonra 4 yıl daha şampiyon olarak erişilmesi güç bir rekora da imza atmış oldu. 
     
     İtalyan, İngiliz ve İspanyollar... 
     Avrupa'nın en büyük kupasında İtalyan, İngiliz ve İspanyol takımlarının büyük bir üstünlüğü göze çarpıyor. ''Kupa 1''de bugüne dek 21 kez final oynayan İtalyan takımları, 11 kez finalde mücadele eden İngiliz ekipleri ve 18 kez finalde yer alan İspanyol takımları 9'ar kez mutlu sona ulaşarak Avrupa'da ilk sırayı aldı. 
     Ülkelerin Avrupa Şampiyonlar Ligi finallerindeki durumları şöyle 
     
Ülke Final Şampiyonluk İtalya 21 9 İspanya 18 9 İngiltere 11 9 Hollanda 8 6 Almanya 11 5 Portekiz 8 3 Fransa 5 1 Romanya 2 1 İskoçya 2 1 Yugoslavya 2 1 Belçika 1 - Yunanistan 1 - İsveç 1 -      






</TEXT>
</DOC>
