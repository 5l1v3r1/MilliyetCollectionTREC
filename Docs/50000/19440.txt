<DOC>
<DOCNO> 19440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/guncel/gun02.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatbikatı kriz vurdu 
</HEADLINE>
<TEXT>

TSK’nın Pınarhisar’da üç gün süren tatbikatında, personel ve mühimmat sayısında kısıtlama yapıldı. Ekonomik nedenlerden dolayı süresi kısa tutulan tatbikatta prova atışları da yapılmadı 
     SERHAT OĞUZ Kırklareli 

     Kara ve Hava Kuvvetlerinin Pınarhisar'da ortaklaşa düzenlediği "Müşterek Atışlı Tabur Görev Kuvveti Tatbikatı"nı da ekonomik kriz etkileyince, daha az personel ve mühimmat kullanıldı. 1. Ordu Komutanı Orgeneral Necdet Timur, emniyet ve ekonomik nedenlerle kısıtlama yapıldığını söyledi. 
     
     Hedeflerde tam isabet 
     TSK'nın planlı eğitim faaliyetleri içindeki üç günlük tatbikat, tasarruf tedbirlerine karşın muhteşem görüntülere sahne oldu. 2. Kolordu Komutanlığı koordinatörlüğünde yapılan tatbikatta, 95. Zırhlı Tugay Komutanlığı'na ait tank ve mekanize birliklerin yanı sıra, iki F - 16 ve 10 helikopter, hedefleri gerçek mühimmatlarla etkisiz hale getirdiler. Mavi renkli dost birlikleri, tüm hedefleri tam isabetle vurdular. Bu yılki tatbikatta, 112 silah sistemi ve 2173 personel kullanıldı. Geçen yıl, aynı tatbikatta, daha fazla personel ve araç kullanılırken, bu yıl prova atışları da yapılmadı. 
     Tatbikatı, Orgeneral Timur ve diğer üst rütbeli komutanların yanı sıra, Arnavutluk, Bosna Hersek, Bangladeş, Romanya, Cezayir, Senegal, Burkina Faso, Slovenya, Mali, Kuzey Kıbrıs Türk Cumhuriyeti, Bulgaristan ve Nijerya'dan yedi general ve 18 subay da izledi. Yabancı gözlemciler, Türk askerlerinin tatbikattaki başarısına hayran kaldılar. Timur, yabancı askerlerle birlikte tatbikattan önce mevzileri gezerek, sahra mutfağı ve yemekhanesini de inceledi. Komutanlar, askerlerin çadırda duş almasını izlediler. Mukfakta ise, tugayın tek kadın subayı olan Levazım Teğmen Pınar Özdemir bilgi verdi. Timur, 25 yaşındaki Özdemir'e anlatımından dolayı teşekkür etti. 
     
     Konuklardan hediyeler 
     Timur, tatbikatın ardından yaptığı konuşmada, başarıyı korumak için eğitim yapmak zorunda olduklarını, ancak emniyet ve ekonomik nedenlerden dolayı tatbikatı kısa tuttuklarını söyledi. Timur, "Barışı korumak için eğitim yapmalıyız. Harbi insan kazanır, amacımız zafere inanmış liderler yetiştirmektir" dedi. Daha sonra konuk askerler, Timur'a hediyeler verdiler. 
     



 GÜNCEL 



















</TEXT>
</DOC>
