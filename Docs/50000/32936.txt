<DOC>
<DOCNO> 32936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/ekonomi/eko06.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövizde spekülasyona teknik önlemler geliyor 
</HEADLINE>
<TEXT>

Dövizde spekülatif talebin önünü kesmek için, uzun vadeli TL mevduat avantajlı hale getiriliyor 
     HARUN GÜREK Ankara 

     Liderlerin önceki gün yaptığı dar kapsamlı ekonomi zirvesinde alınmasını kararlaştırdığı teknik önlemlerin içeriği belli olmaya başladı. Bu önlemler kapsamında spekülatif atakları önlemek için dövizin cazip olmaktan çıkarılması üzerinde duruluyor. 
     Zirvede alınan karar uyarınca Maliye Bakanlığı, Hazine Müsteşarlığı ve Merkez Bankası uzmanları, gecelik repo, vadesiz mevduat veya en fazla 1 ay vadeli mevduatta bekleyen paranın dövize kaymasını önleyecek ve döviz tevdiat hesaplarını cazip olmaktan çıkaracak bir çalışma yapacak. 
     Daha önce de gündeme gelen, ancak gelir kaybına neden olacağı için askıya alınan uzun vadeli mevduata vergi avantajı sağlanması, mevduat munzam karşılıklarında yeni düzenleme yapılması ele alınacak. Kısa vadeli mevduata yüksek, uzun vadeli mevduata düşük karşılık ayrılmasının sonuçları değerlendirilecek. 
     
     Vergiler artırılacak 
     Bunun yanı sıra dövize kayışı önlemek için döviz tevdiat hesaplarından kesilen vergilerin ve bu hesaplar için ayrılan karşılıkların artırılması da çalışma kapsamında yer alacak. 
     Üç kurumun yapacağı çalışmanın, IMF’nin de görüşü alındıktan sonra hükümet kararı olarak uygulamaya geçirilmesi bekleniyor. 
     



 EKONOMİ 






















</TEXT>
</DOC>
