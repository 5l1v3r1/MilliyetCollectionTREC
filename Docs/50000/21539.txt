<DOC>
<DOCNO> 21539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sondun03.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
El Salvador dün gece 8 kez sallandı 
</HEADLINE>
<TEXT>

     Orta Amerika ülkesi El Salvador'da dün 8 yer sarsıntısı olduğu bildirildi. 
     Salvador Jeoteknik Araştırmalar Merkezi'nden yapılan açıklamada, büyüklükleri Richter ölçeğine göre 2.6 ile 4.2 arasında değişen 8 sarsıntının merkez üslerinin, başkent San Salvador'un doğusuna 60 kilometre uzaklıkta bulunan ve yüzde 90'ı Şubat ayındaki depremde yerle bir olmuş 50 bin nüfuslu San Vicente yakınları olduğu belirtildi. 
     Açıklamada, son bir haftada 150 sarsıntı meydana gelen San Vicente bölgesinde dünkü 8 sarsıntıda ölen ya da yaralanan olmadığı, ancak sinir hastalığı şikayetleriyle hastaneye başvuranların sayısında artış gözlendiği kaydedildi. 
     Son 4 ayda yaklaşık 9 bin kez sallandığı belirtilen El Salvador'da, 13 Ocak ve 13 Şubat'ta meydana gelen Richter ölçeğine göre 7.6 ve 6.6 büyüklüklerindeki depremler sonucu 1500'den fazla kişi ölmüş, 1 milyona yakın kişi evsiz kalmış ve yaklaşık 1 milyar 600 milyon dolarlık hasar meydana gelmişti. 






</TEXT>
</DOC>
