<DOC>
<DOCNO> 20044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sontur18.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Keçeciler "Olmayan bir kaynağı veremeyiz" 
</HEADLINE>
<TEXT>

     Devlet Bakanı Mehmet Keçeciler, kamudaki toplu iş sözleşmesi görüşmelerini masa başında bitirebilmek için çok gayret sarfettiklerini belirterek, ''Olmayan bir kaynağı veremeyiz'' dedi. 
     Bakan Keçeciler, gazetecilerle yaptığı sohbet toplantısında, kamudaki toplu iş sözleşmesi görüşmelerine ilişkin değerlendirmelerde bulundu. 
     Keçeciler, görüşmeleri, kamu sektörü olarak masa başında bitirmek için çok gayret sarfettiklerini ve her türlü fedakarlığı yaptıklarını ifade etti. 
     Türk-İş Genel Başkanı Bayram Meral'e yeni bir teklif götürmediklerini kaydeden Keçeciler, refah payı vermeye sıcak bakmadıklarını söyledi. 
     Keçeciler, ''Gerileyen bir ülkede refah payı olmaz'' diye konuştu. Kamu işçilerinin, özel sektör işçilerinden 1 kat, devlet memurlarından ise 2.6 kat fazla maaş aldıklarını belirten Keçeciler, amaçlarının, 2.6 olan oranı 2'ye indirmek olduğunu ifade etti. Türkiye Metal Sanayicileri Sendikası'nda MESS çalışan bir işçinin ortalama çıplak ücretinin 352 milyon lira, kamudaki bir işçininkinin ise ortalama 563 milyon lira olduğunu kaydeden Keçeciler,''Olmayan bir kaynağı veremeyiz'' diye konuştu. 
     Meral'in, ''Masada çözemezsek meydanda çözeriz'' sözünün hatırlatılması üzerine de Keçeciler, ''Meydan, işçinin çözümü değildir. Grev hakları var ya da hakeme gidilir. Ancak enerji dahil bazı sektörlerde, grev hakları bulunmuyor. Biz, masa başında çözülmesinden hala umutluyuz'' dedi. 
     İlk 6 aylık farkın, gelecek yılın Şubat ayında ödenmesi konusunda mutabık kalındığını, ancak kendilerinin yüzde 18 oranındaki artış önerisinin kabul görmediğini, yüzde 20'lik bir artış talep edildiğini anlatan Keçeciler, çıplak ücret konusunda da henüz bir anlaşma sağlanamadığını söyledi. Keçeciler, bir soru üzerine, Devlet Bakanı Kemal Derviş'in kamudaki toplu iş sözleşmesi görüşmeleri konusundaki tutumunun baştan beri net ve kesin olduğunu kaydederek, Derviş'in, olmayan bir kaynağı veremeyeceklerini söylediğini ifade etti. 







</TEXT>
</DOC>
