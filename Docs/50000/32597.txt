<DOC>
<DOCNO> 32597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/guncel/gun08.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fast food ürünler sağlığa zararlı mı 
</HEADLINE>
<TEXT>

ÇAPRAZ ATEŞ 
     SERKAN DUYGU 

     Yapılan bir araştırmaya göre ABD’de, "fast food" gıda maddelerine geçen yıl tam 110 milyar dolar harcandı. Şişmanlık, kalp krizi ve gıda zehirlenmesi gibi sağlığa zarar veren hastalıkların en büyük nedeni olarak da fast food gıda tüketimi gösteriliyor. Bu kadar yaygın bir tüketimin sonucu olarak, obezite yani şişmanlık hastalığı olan hastaların çoğalması, bu tür ürünlerin sağlıklı olmadığı tartışmasına yol açtı. Görüştüğümüz uzmanlar ve aşçılar, bu tür ürünlerin son derece sağlıksız olduğunu söylerken, Mc Donald’s ve Burger King gibi fast food ürünlerin önde gelen üreticileri ise, ürünlerin son derece sağlıklı, taze ve birinci sınıf malzemelerle, özenli bir şekilde hazırlandığını iddia etti. İşte tarafların görüşleri 
     
     Sedat Özkan The Marmara’nın baş aşçısı 
Sağlık açısından uygun bulmuyorum      Fast food ürünleri pek sağlıklı bulmuyorum. O yüzden de bu tür ürünleri tercih etmiyoruz. Bu tür hamburger gibi ürünler, uzun süre şokta tutulduğu için kanı kurumuş ve rengini kaybetmiş oluyor. 
     Ayrıca nasıl hazırlandıkları ve ne kadar süre bekletildiği de bilinmediği için pek sağlıklı değil. Her şeyin tazesi makbul iken, bu tür dondurulmuş ürünlerin tercih edilmesi bence sağlık açısından zararlı. 
     
     Michael Stella Crowne Plaza baş Aaşçısı 
Fast food mu, aman Tanrım      Fast Food mu Aman Tanrım Fast Food yiyecekler hazırlanışından tüketilişine kadar bizim hoş karşılamadığımız bir tür. Hiç kimse fast food yiyeceklerin insan sağlığına yararlı olduğunu iddia edemez. Tüketilmemesi daha doğru olur. 
     
     Dr. Haluk Saçaklı Obezite, şişmanlık hastalığı uzmanı 
Şişmanlığa yol açar      Beslenme açısından olaya baktığımızda, haftalık fast food tüketimi arttığı zaman, insanın sağlığı da bozuluyor. Son zamanlarda ebeveynlerin çalışıyor olması nedeniyle, mutfak kültürümüz değişti. Bir hamburger yendiği zaman yanında patates kızartmasının ve kolanın alınması, vücuda gereğinden fazla kalori girmesine neden oluyor. 
     Bir hamburger yendiğinde, 500 kalori alınıyor. Diğer yiyecek ve içeceklerle beraber, bu kalori oranı daha da artıyor. Ayrıca çabuk hazırlanması ve çabuk tüketilmesi de sağlık açısından endişe verici. 
     Bu tür ürünlerin, en az haftada bir gün tüketilmesi gerekir. Sıklık açısı çoğaldıkça, vücuda giren katı yağlar nedeniyle, şişmanlık hastalığına yol açabilir. 
     
     İkbal Tokgözlü Mc Donald’s Türkiye Kalite Md. 
Kaliteden ödün vermeyiz      Mc Donald’s, ürünlerinin kalitesinden asla ödün vermez. Tüm ürünler, en taze ve birinci sınıf malzemelerle, özenli bir şekilde hazırlanır. Her Mc Donald’s restoranında gıda güvenliğini kontrol altına almak için, salata yaprağından sosa kadar kullanılan tüm ürünler, çok kademeli ve sistematik olarak kontrol safhalarından geçer. Böylece ürünün hammadde aşamasından başlayan ve restoranda sunumuna kadar geçen sürede yapılan kontroller ile hiçbir şey şansa bırakılmaz. Restoranlarda, gıda güvenliğiyle ilgili kontrol listeleri bulunur ve bu listeler hiç aksatılmadan doldurulur. Tüm et ürünlerinin, pişerken iç sıcaklığının, tüm kritik noktalardaki ekipman sıcaklığının, ürünlerin pişiminden sunumuna kadar geçen sürede maksimum tutulma sürelerinin denetimi sürekli yapılır. Ürünlerimiz, 15 yıldır, Pınar Et’in modern tesislerinde, sadece dana etinden üretilen, içine baharat ve tuz dahil hiçbir madde konulmadan yüzde 100 saf, bifteklik parça etten hazırlanır. 
     
     Ayla Gürleyen Burger King Pazarlama Müdürü 
Önceliğimiz dengeli beslenme      Balık - ekmek, döner sandviç, simit gibi yerel lezzetlerimizi düşünecek olursak, Türk halkının dışarıda yemek yeme alışkanlığının, kültürel olarak çok eskilere dayandığını söyleyebiliriz. Türkiye, dışarıda yemek yeme alışkanlığı ile Avrupa’da ilk 2 - 3 ülke arasında. Burger King’e özgü mangal lezzetini aratmayan "alevde ızgara" yöntemi, etin hiçbir kızartıcı yağ kullanmaksızın, yürüyen ızgara bantları üzerinde el değmeden pişirilmesi esasına dayanır. Tüm içeriği Burger King’in yüksek kalite standartlarında hazırlanan burger’ler, tüketicilerimize yüzlerce kalite kontrol noktasından başarıyla geçtikleri takdirde sunulmaktadır. Ayrıca Burger King, zengin ürün yelpazesiyle tek tip yerine seçenekli besin grupları önermektedir. Sırf sebze köftesi olan Beanburger, beyaz etli Morina balığından Fish Royale, tavuk çeşitleri Chicken Royale ve ızgara tavuk Chicken Flamer, tavuk parçaları Chicken Tanders gibi ürünlerle, dengeli beslenmeye önem verenlere seçenekler sunmaktadır. 
     



 GÜNCEL 


















</TEXT>
</DOC>
