<DOC>
<DOCNO> 37129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sontur22.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek "Yeni kurulan partide yer almayacağım" 
</HEADLINE>
<TEXT>

     Ankara Büyükşehir Belediye Başkanı Melih Gökçek, kuruluş dilekçesi bugün İçişleri Bakanlığı'na verilen Adalet ve Kalkınma Partisi içinde yer almayı düşünmediğini belirterek, ''Yeni parti maalesef FP'nin versiyonu olarak ortaya çıktı'' dedi. 
     Gökçek, Londra Westmınıster Belediye Başkanı Harvey Marshall ve eşi ile makamında biraraya geldi. 
     Gökçek, Westmınıster'ın yoğun olarak Türklerin yaşadığı bir bölge olduğunu belirterek, bunun iki şehir arasındaki yakınlığı artırdığını ifade etti. Gökçek, bundan sonra Ankara ve Londra arasındaki işbirliğinin artacağına inandığını kaydetti. 
     Westmınıster Belediye Başkanı Marshall'da, londra adına Ankara'da bulunmaktan memnun olduğunu belirterek, londra ve Ankara'nın büyükşehir olması nedeniyle birçok ortak yönü olduğunu kaydetti. Gazetecilerin sorularını da yanıtlayan Gökçek, Adalet ve Kalkınma Partisi içinde yer almayı düşünmediğini ifade etti. 
     Melih Gökçek, kurulan partinin FP'nin devamı olarak ortaya çıktığı görüşünü belirterek, ''FP'nin oylarına dayalı olarak kurulacak. Oysa yeni oluşumun daha geniş bir yelpazeyi kucaklamasını bekliyordum. Türkiye için hayırlı olsun. Açıklanan kurucular kurulunda bulunanların 42'si eski listede de var. Yarın 54 milletvekili katılacakmış. Geçen seferden pek değişiklik yok. Oysa bütün partileri içine alan geniş bir vitrin olmalıydı'' dedi. 
     Gökçek, FP'li olmaktan memnun olduğunu, ancak kurulan partinin Türkiye'yi kucaklayan bir parti olması gerektiğini tekrarlayarak, ''Biz kendimizi burada bulduk dedirten bir parti olmalıydı. Takdir milletin'' diye konuştu. 
     Melih Gökçek, ''Siyasi yaşamınıza nasıl devam edeceksiniz'' sorusunu da, ''Arkadaşlarla gelişmeleri değerlendirip, yeni bir yol çizip, siyasette onun içinde yer alacağız'' şeklinde yanıtladı. Gazetecilerin, ''Partinin adını nasıl buldunuz'' sorusuna ise Gökçek, ''İnanın adını bilmiyorum'' yanıtını verdi. Gazeteciler, Gökçek'e partinin adının Adalet ve Kalkınma Parti'si olduğunu hatırlatarak, ''Siz ne olmasını önermiştiniz'' diye sordular, Gökçek, ''Biz 'Yeni Oluşum'da karar kılmıştık, demek ki değiştirmişler. Logosu da ampül olacaktı'' dedi. 







</TEXT>
</DOC>
