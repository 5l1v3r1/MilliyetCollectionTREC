<DOC>
<DOCNO> 23586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/ekonomi/aeko.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep pazarı dörtlüyor... 
</HEADLINE>
<TEXT>

Aycell’in birkaç hafta içerisinde hazır olacağını söyleyen T. Telekom Genel Müdürü Alptürk, Bayilikler müracaatları bekliyorlar’ dedi 
     EKONOMİ SERVİSİ 

     Türk Telekom Genel Müdür İbrahim Hakkı Alptürk, dördüncü cep telefonu operatörü Aycell’in birkaç hafta içerisinde satışa hazır olacağını söyledi. Aycell’in şu anda 7 ilde sinyal verdiğini söyleyen Alptürk, İstanbul ve Ankara gibi büyük kentlerdeki test çalışmalarının başarıyla sonuçlandığını belirtti. 
     
     Reklam hazırlanıyor 
     Aycell’in pazarlama çalışmalarının hemen hemen tamamlandığını ifade eden Alptürk, "Reklam fimleri ve billboard reklamlarının hazırlanmasına yönelik çalışmalar devam ediyor" dedi. 
     Bayilik koşullarınında tamamlandığını belirten Alptürk, "Bayilikler, şu anda yapılacak müraacatları bekliyorlar" diye konuştu. 
     Türk Telekom, Aycell’i mayıs ayı sonunda faaliyete geçirmeyi planlıyordu. Ancak, üçüncü cep telefonu operatörü Aria’nın cep telefonu operatörleri arasında serbest dolaşımı sağlayacak roaming konusunda yaşadığı sorunlarla Aycell’de karşılaştı. 
     İlk etapta 11 ilde faaliyete geçmeyi planlayan Aycell, bu amaçla baz ve erişim istasyonlarını kurmuştu. Türk Telekom, Turkcell ve Telsim arasında roaming konusunda yapılan görüşmelerde anlaşmaya varılamaması üzerine Aycell’in faaliyete geçiş tarihi ertelenmişti. 
     
Ağustosta sayısal yayın başlıyor      Kablolu TV’nin ağustos ayında sayısal dijital yayına başlayacağını bildiren Türk Telekom Genel Müdürü İbrahim Hakkı Alptürk, kanal sayısının da artacağını söyledi. Sayısal yayına geçilmesiyle beraber interaktif yayıncılığa da başlanacağını söyleyen Alptürk, "Konu sağlayıcı firmalarla görüşmelerimiz devam ediyor. Ağustos ayında hem sayısal yayına geçeriz, hem de interaktif yayın başlar" dedi. Alptürk, halen 20 ilde faaliyet gösteren Kablolu TV’nin diğer illerde de faaliyete girebilmesi amacıyla ihale açmak için karar aldıklarını söyledi. 
     



 EKONOMİ 
















</TEXT>
</DOC>
