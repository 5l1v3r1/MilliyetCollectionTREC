<DOC>
<DOCNO> 29865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/siyaset/asiy.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Delege "Baykal’la devam" dedi 
</HEADLINE>
<TEXT>
Güler yüzlü CHP 
732 oy alarak genel başkanlığa seçilen Deniz Baykal, siyaset yapma anlayışının değişeceğini söyledi ve "Yepyeni bir parti olacağız" dedi 
     AYDIN HASAN, HELİN ÖZMEN Ankara 

     CHP'nin 29. Olağan Kurultayı'nda 732 delegenin oyunu alan Deniz Baykal, yeniden genel başkanlığa seçildi. Baykal'ın rakibi Ertuğrul Günay ise 380 oyda kaldı. 
     CHP Kurultayı'nın ikinci gün oturumu, 09.30'da açılması gerekirken, hukuksal tartışmalar nedeniyle 11.10'da başladı. Genel başkan adaylarından Günay, Genel Başkan ve Parti Meclisi PM seçimlerinin ayrı yapılmasına ilişkin tüzük değişikliğine itiraz etti. Divan Başkanlığı, Günay'ın itirazını reddederek, genel başkan seçimine geçti. Öğle saatlerinde sona eren seçimde bin 118 delegenin oyu geçerli sayıldı. Baykal, 732 delegenin oyunu alarak salt çoğunluğu geçtiği için ilk turda yeniden genel başkan oldu. Baykal'ın rakiplerinden Günay da, 380 oy alarak, önemli ölçüde delege desteğini sağlamış oldu. 
     
     Baykal'dan yeni dönem müjdesi 
     Baykal teşekkür konuşmasında, CHP'de yeni bir dönemin başlayacağı mesajlarını vererek, "CHP, evren - kültür değişiminden, içe dönük kavgadan Türkiye'yi yönetmeye geçişin sınavını vermiştir. Kavga yerine sevgi üslubunu tercih etmiş bulunuyoruz" dedi. 
     Kurultay sonuçlarının köklü bir kabuk değişimini işaret ettiğini belirten Baykal, seçimin kimseye karşı kazanılmadığını söyledi. Baykal sık sık "Başbakan Baykal" sloganlarıyla kesilen konuşmasında şunları söyledi "CHP artık parti içi çekişmeleri, sürtüşmeleri, kavgaları esas alan, bu kavgada tatmin arayan, dünyası parti içi çekişmelerle kısıtlı bir parti olmayı reddetmiştir. CHP, Türkiye'ye açılmaya, iktidar mücadelesine geçmeye karar vermiştir. 
     "Siyaset yapma anlayışının değişeceğini de vurgulayan Baykal, "Yepyeni bir parti olacağız. Parti sadece, genel başkanını değiştirerek yenilenemez. Genel başkan değiştirilmese bile siyaset yapma anlayışını, bağnazlıklarını yenebiliyorsa, işte o zaman yenilenmiş demektir" diye konuştu. 
     Baykal, partide düşmanlık ve gerginliklerin olmayacağını ifade ederek, sözlerini şöyle sürdürdü "Tatlı dilli, güler yüzlü, umutlu Türkiye'yi kucaklayan CHP'liliği tekrar ayağa kaldırıyoruz. CHP'nin ne kadar özgür düşünceli, tuzaklara teslim olmamış, atılımcı bir parti olduğunu bu kurultayda kanıtladık." 
     
     Sezer, Ecevit ve İzgi kutladı 
     Cumhurbaşkanı Ahmet Necdet Sezer, Başbakan Bülent Ecevit, TBMM Başkanı Ömer İzgi, Deniz Baykal'a birer kutlama telgrafı yollayarak, CHP Genel Başkanlığına yeniden seçilmesi nedeniyle tebrik ettiler. 
     
     NOTLAR... 
Kadınların ağırlığı      CHP Kurultayı'nın ikinci gününe Parti Meclisi PM için yapılan yoğun mücadele damgasını vurdu. PM'ye adaylık için başvuran 252 kişi, dün gün boyu kulis yaptı. 
     Kurultayın ilk gününe göre ikinci gün kalabalık azdı. Kongre salonunda delegelerle PM adaylarının destekçileri ağırlığı oluşturdu. 
     Bazı adayların taraftarları, gün boyu ellerinde pankart ve posterlerle tur attı. Posterlerin üzerine adayların sıra numarasının büyük harflerle yazılması da ilginç bir görüntü oluşturdu. 
     Diğer partilerin kongrelerine oranla CHP Kurultayı'nda kadınların sayısı yine fazlaydı. Çok sayıda kadın partili salonda yer aldı. 
     Nurettin Sözen, Hasan Fehmi Güneş, Adnan Keskin gibi partinin tanınan isimleri de, delegelerle sohbet ederek kulis yaptı. 
     Kazandığının açıklandığı sırada Deniz Baykal salonda yoktu. Sonuçların açıklanmasından yaklaşık 15 dakika sonra salona gelen Baykal, teşekkür konuşması yaptı. 
     Ertuğrul Günay'ın önemli oranda oy alması, PM seçiminde Baykal'ı endişelendirdi. PM seçimi için saat 14.00'te kongreye 2.5 saat ara verildi. Baykal, il başkanlarını CHP Genel Merkezi'ne çağırarak bir toplantı yaptı. Bu nedenle, PM seçimine ancak akşam saatlerinde geçilebildi. 
     



 SİYASET 











</TEXT>
</DOC>
