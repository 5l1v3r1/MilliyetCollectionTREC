<DOC>
<DOCNO> 49267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sondun25.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, AB, BM ve Rusya güç birliği yaptılar 
</HEADLINE>
<TEXT>

     İsrail ve Filistin sorununu çözmek için sürdürülen uluslararası çabalarda, son dönemde önemli bir gelişme yaşandı. BM, ABD, Rusya ve AB güç birliği yapma kararı aldı. 
     "4 akil adam", "4 arabulucu" ya da kısaca "quartet" olarak anılan uluslararası grup, İsrail ve Filistin Yönetimi arasında kelimenin tam anlamıyla bir mekik diplomasisi yürütüyor. 
     4 Arabulucu geçen hafta İsrail'in Filistin kontrolü altındaki bölgelerden geri çekilmesi için iki tarafında uyması gereken koşulları içeren bir ültimatom yayınladılar. Buna göre, İsrail hemen geri çekilirken Filistin Yönetimi terör eylemlerine karışan militanlarını tutuklayacaktı. 
     İsrail basınına göre Filistin Lideri Yaser Arafat, İsrail'in tutuklanmasını istediği Filistinli militanların grubun denetimindeki özel bir gözetim merkezine konulması yolundaki talebi kabul etti. 
     Arafat, "terörle mücadele" için aldığı önlemleri uluslararası denetime açma karşılığında İsrail'den "bu merkezleri bombalamama güvencesi" istedi. 4 arabulucu tarafından İsrail Dışişleri Bakanı Şimon Peres'e iletilen bu isteğin de kabul edildiği belirtiliyor. 
     Bu karşılıklı güvencelerin bu akşam yapılması beklenen İsrail-Filistin güvenlik komitesi toplantısında topyekün geri çekilme konusunda ilerleme sağlanmasında etkili olması umut ediliyor. 
     






</TEXT>
</DOC>
