<DOC>
<DOCNO> 7451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sontur29.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Tatlıses, savcıya ifade verdi 
</HEADLINE>
<TEXT>

     Sanatçı İbrahim Tatlıses, klip ve dizilerinde rol alan Ayşegül Yıldız'ın alıkonulduğu yönündeki şikayeti üzerine, hakkında başlatılan soruşturma kapsamında ifade verdi. 
     İstanbul Adalet Sarayı'na koruması ve avukatıyla birlikte gelen Tatlıses, soruşturmayı yürüten Cumhuriyet Savcısı Osman Uludüz'e yaklaşık 20 dakika süreyle ifade verdi. Tatlıses'in ifadesinde, hakkındaki suçlamaları reddettiği ve kimseye Ayşegül Yıldız'ın villada tutulması için talimat vermediğini söylediği öğrenildi. 
     Adliye Sarayı'na mesai saatinin bitiminden sonra gelen Tatlıses, koridora girdikten sonra, basın mensuplarının görüntü almasını engellemek ve sorularını yanıtlamamak için Savcı Osman Uludüz'ün odasına kadar koştu. Savcının odasından çıktıktan sonra da aynı taktiği uygulayan Tatlıses, koşarak adliyenin arkasında bulunan otoparka gitti. Gazetecilerin kendisine yönelttiği soruları yanıtsız bırakan Tatlıses, otomobiline bindikten sonra ise ''Antrenman için teşekkür ederim'' diyerek adliyeden ayrıldı. 
     Soruşturmaya konu olay, Tatlıses'in klip ve dizilerinde rol alan Ayşegül Yıldız'ın 21 , 4 Şubat 2001 tarihinde Etiler Polis Karakolu'nu arayarak Birhayat Sokak'taki Tatlıses'in villasında zorla alıkonulduğunu bildirmesi ve buradan polislerce çıkarılmasıyla başladı. Yıldız, karakoldaki ifadesinde, 5 yıl önce Bodrum'da tanıştığı İbrahim Tatlıses'in bir dizisinde oynamak için İstanbul'a geldiğini, bir süre sonra da stüdyo olarak kullanılan villada kalmaya başladığını öne sürmüştü. Olaydan birkaç hafta önce Tatlıses'ten izin alarak bir arkadaşının doğum günü partisine gittiğini anlatan Yıldız, sanatçının kendisini arayarak bağırdığını, bunun üzerine evden ayrılmaya karar verdiğini belirtmişti. 
     Bavullarını toplamak için geldiğinde İbrahim Tatlıses'in yardımcısı Ramazan Adak'ın kendisine izin vermediğini iddia eden Ayşegül Yıldız, Tatlıses'in talimatıyla bir odaya kilitlendiğini ve bunun üzerine polisi aradığını anlatmıştı. Olayla ilgili olarak Tatlıses ve Ramazan Adak hakkında soruşturma başlatılırken, aynı gün akşam saatlerinde İstanbul Adalet Sarayı'na gelen Ayşegül Yıldız, nöbetçi savcılığa şikayetinden vazgeçtiğini belirtir bir dilekçe vermişti. 




</TEXT>
</DOC>
