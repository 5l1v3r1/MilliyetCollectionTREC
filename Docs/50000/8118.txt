<DOC>
<DOCNO> 8118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/spor/bbas.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklis papazı buldu 
</HEADLINE>
<TEXT>

Efes’in bugünkü rakibi, Rum Patriği Bartholomeos’u ziyaret etti. Ruhani lider yaptığı konuşmada "Önce dostluk kazansın" dedi 
     GÖKHAN TÜRE 

     BASKETBOL Suprolig’de Efes Pilsen ile bu akşam karşılaşacak Yunan Iraklis, dün İstanbul’a gelir gelmez ayağının tozuyla Patrik Bartholomeos’u ziyaret etti, Ayasofya’yı dolaştı. Konuk ekibi, Balat’taki Fener Patriği’nde Bartholomeos’un makamına çıktı. Bartholomeos’a imzalı Iraklis forması ve katoloğu hediye edilirken, Patrik de oyuncular ve teknik kadroyu birer rozetle ödüllendirdi. 
     
Ayasofya’yı gezdiler      BARTHOLOMEOS, hem Efes Pilsen’e, hem de Iraklis’e başarılar dilerken, "Tabii ki iyi oynayan kazansın, ama önce Türk - Yunan dostluğu" temennisinde bulundu. Iraklis daha sonra da Ayasofya müzesini gezdi. Iraklis’in eski Efes Pilsenli forveti Rus Vasili Karasev, Efes’in hem Suprolig’de hem de Türkiye Ligi’nde iyi gitmesine rağmen, Ergin Ataman’ın istifasına şaşırdığını söyledi. 
     
Efes Pilsen Iraklis      BASKETBOL Suprolig’de Efes Pilsen, B Grubu’ndaki 15. maçında Yunanistan’ın Iraklis takımı ile bu akşam karşılaşacak. Ayhan Şahenk Salonu’nda oynanacak ve 19.00’da başlayacak sınav Super Sport’tan naklen yayınlanacak. Ergin Ataman’ın istifası sonrası sahada başantrenör olarak çıkacak yardımcı coach Oktay Mahmudi, Selanik’te 87 - 72 mağlup ettikleri Yunan ekibini devirerek yola devam edeceklerini belirtti. 
     


 SPOR 


























</TEXT>
</DOC>
