<DOC>
<DOCNO> 5974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sontur19.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöken binayla ilgili soruşturma başlatıldı 
</HEADLINE>
<TEXT>

     Ankara Büyükşehir Belediyesi İtfaiye Daire Başkanı Faruk Kurutuz, Şaşmaz'da inşaat halindeki binanın çökmesinden sonra 3 kişinin enkazdan kurtarılarak tedavi altına alındığını, enkaz altında başka kimsenin bulunmadığı bilgilerinin ağırlıklı olduğunu söyledi. 
     Kurutuz, olay yerinde yaptığı açıklamada, insan hatasından kaynaklanmış olabilecek bir durumla karşı karşıya bulunduklarını belirtti. Binanın çöktüğü haberinin itfaiye merkezine ulaşmasının ardından Batıkent İtfaiye Grubu ile arama kurtarma ekiplerinin olay yerine sevk edildiğini anlatan Kurutuz, çalışmaların sürdürüldüğünü ifade etti. 
     İtfaiye ekiplerince enkazdan kurtarılan 3 işçinin Numune Hastanesi'nde tedavi altına alındığını belirten Kurutuz, bu kişilerin hayati tehlikeleri bulunmadığını, başlarında ve yüzlerinde bazı yaralar olduğunu söyledi. ''Ağırlıklı olarak enkaz altında başka kimsenin bulunmadığı'' bilgisine sahip olduklarını kaydeden Kurutuz, ''Belirtilen bölgeyi temizleyip enkazı ve oradaki atıkları dışarıya çıkarttıktan sonra çalışmamıza son vereceğiz'' dedi. Olay yerine gelerek incelemelerde bulunan Büyükşehir Belediye Başkanı Melih Gökçek de konuya ilişkin itfaiye ekiplerinden bilgi aldığını, gereken araştırmaların ilçe belediyesi tarafından yürütüleceğini söyledi. Etimesgut Belediye Başkanı Enver Demirel de inşaat yapımı için alınan proje ruhsatının yanı sıra inşaatın her katı için demir vizesi alınması gerektiğini belirterek, ''Son kat için vize alınmamış olabilir'' dedi. 
     Ankara Cumhuriyet Başsavcılığı, Şaşmaz'daki binanın çökmesi olayıyla ilgili soruşturma açtı. İkinci Bölge Nöbetçi Savcısı Mustafa Nuri Sılaydın'ın başlattığı soruşturma kapsamında binanın çökmesinde sorumluluğu bulunanların tespit edileceğini belirtildi. Yetkililer, olayda ölüm olmaması nedeniyle, yaralıların ifadesine başvurulduktan sonra binanın müteahhidi Cem Akgözoğlu hakkında yapılacak işlem konusunda karar verileceğini bildirdiler. 




</TEXT>
</DOC>
