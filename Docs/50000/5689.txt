<DOC>
<DOCNO> 5689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/guncel/gun02.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Camilere gözaltı 
</HEADLINE>
<TEXT>

Özellikle Güneydoğu ve Doğu Anadolu'daki camilerde uygulanacak olan önlemlere göre camilerin anahtarları kimseye verilmeyecek. "Zikir Meclisi" ve "ilim derslerine" izin yok 
     EZELHAN ÜSTÜNKAYA Ankara 

     Diyanet İşleri Başkanlığı, Hizbullah'a karşı eylem planı hazırladı. Plana göre imamlar camilerin anahtarlarını en yakınlarına dahi vermeyecek. Işıklandırılacak camilerde "zikir meclislerine" ve tarikatların "ilim dersleri" adı altında faaliyetlerine izin verilmeyecek. 
     Diyanet İşleri Başkanı Mehmet Nuri Yılmaz'ın büyük önem verdiği "Eylem Planı"yla ilgili kararlar, Ankara'daki il müftüleri seminerinde alındı. 
     Özellikle Güneydoğu ve Doğu Anadolu'daki camilerde titizlikle uygulanacak önlemler şöyle 
     İmamlar camilerin anahtarlarını en yakınlarına dahi vermeyecek, anahtarlar kimseye emanet edilmeyecek. 
     Akşam ve yatsı namazı arasında karanlığın iyice bastırdığı saatlerde, camiler kapalı tutulacak. 
     Camilerin gerek içi gerek dışı olası saldırı ya da sabotaj ihtimaline karşı ışıklandırılacak. 
     Herhangi şüpheli durumla karşılaşıldığında ya da görevliler kendilerini tehdit altında hissettiklerinde vakit kaybetmeden emniyete ya da jandarmaya haber verecekler. 
     Hizbullah'la ilişki kurduğu saptanan görevliler hakkında idari soruşturma açılacak, ilişikleri kesilecek. 
     Camilere görevliler dışında kimse alınmayacak. 
     Camilerde tarikatların "ilim dersleri" adı altındaki faaliyetlerine izin verilmeyecek. 
     Cuma hutbeleri kontrol altına alınacak. Hutbeler önce müftülüklere gönderilecek, incelendikten sonra okunabilecek. Sakınca görülen hutbelere izin verilmeyecek, görevli uyarılacak. 
     Tarikatların "zikir meclislerine" izin verilmeyecek. 
     Saldırı ya da sabotaj ihtimaline karşı kapı, pencere ve kilitler sürekli kontrol edilecek. Gerekli onarımlar zamanında yapılacak. 
     Körfez ve kıyı camilerindeki güvenlik için emniyet, sahil güvenlik ya da jandarmadan yardım istenecek. Gerekirse bekçiler de görev alacak. 
     


 GÜNCEL 
















</TEXT>
</DOC>
