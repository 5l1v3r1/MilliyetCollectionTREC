<DOC>
<DOCNO> 41996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sonspo04.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de sakatlanan Mirkoviç idmanı yarım bıraktı 
</HEADLINE>
<TEXT>

     Avrupa Şampiyonlar Ligi'nde Almanya'nın TSV Bayer 04 Leverkusen takımıyla yapacağı maç ABD'deki terörist saldırılar nedeniyle UEFA tarafından ertelenen Fenerbahçe, yeniden Birinci Süper Lig'e döndü. 
     Sarı-lacivertliler, hafta sonunda kendi evinde yapacağı Yimpaş Yozgatspor maçının hazırlıklarına bu sabah idmanıyla başladı. Samandıra Tesisleri'nde, teknik direktör Mustafa Denizli yönetiminde gerçekleştirilen idmanda ayağına darbe alan Zoran Mirkoviç, çalışmayı yarıda bıraktı. Kaleci Recep ile bir hava topuna çıkan Zoran Mirkoviç, sağ ayağına darbe aldı. Yugoslav futbolcu, bacağına bandaj yapıldıktan sonra çalışmayı bıraktı. Zoran Mirkoviç'in durumunun daha sonra netlik kazanacağı bildirildi. 
     Bağırsak enfeksiyonu geçiren Uche'nin katılmadığı idmanda sarı-lacivertli takımın futbolcuları, tek top çalışmasının ardından, yarım sahada çift kale maç oynadılar. İdman maçında kırmızı takım, yeşil takımı 3-2 yendi. Galip takımın gollerini Serhat, Ali Güneş ve Revivo, yeşil takımın gollerini ise Andersson ve Oktay attı. Antrenman bitiminde kaleci Oğuz'un koruduğu kaleye Ogün, Ümit, Ceyhun, Ali Güneş ve Serkan şut çekti. Fenerbahçe, Yimpaş Yozgatspor maçının hazırlıklarını yarın basına kapalı yapacağı idmanla tamamlayacak. Bu arada, Samandıra Tesisleri'ndeki Türk ve Fenerbahçe bayrakları, ABD'deki terörist saldırılarda ölenlerin anısına yarıya indirildi. 






</TEXT>
</DOC>
