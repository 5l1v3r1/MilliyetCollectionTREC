<DOC>
<DOCNO> 40649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sonspo05.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İlticadan çekinen İngilizler, Arnavut taraftarlara bile vize vermedi 
</HEADLINE>
<TEXT>

     Her geçen gün sayıları çoğalan yasadışı mültecilerle mücadeleyi öncelikli konu durumuna getiren İngilizler, işi ülkelerinde maç yapacak takımların taraftarlarına ''iltica talep ederler'' korkusuyla vize vermemeye dek götürdü. 
     Dünya Kupası Eleme Grubu maçı için bu gece Newcastle United'ın futbol alanı olan Saint James's Park Stadı'nda Arnavutluk ile karşı karşıya gelecek olan İngiltere Milli Takımı, sahaya büyük bir seyirci avantajıyla çıkacak. 
     Zira Tiran'daki İngiliz Başkonsolosluğu, maçı izlemek üzere İngiltere'ye gelmek isteyen Arnavutluk vatandaşlarından yalnızca 20'sine vize verdi. Bunun dışındaki vize taleplerinin tümünü reddeden başkonsolosluk, konuyla ilgili bir açıklama yapmazken, İngiltere İçişleri Bakanlığı ''iltica'' korkusuyla vize taleplerinin geri çevrildiğini doğruladı. 
     Tiran'daki başkonsolosluğun 20'si taraftar 102 kişiye vize verdiğini açıklayan İngiltere İçişleri Bakanlığı, bunların büyük bölümünü de futbolcular, teknik adamlar, federasyon görevlileri ve gazetecilerin oluşturduğunu açıkladı. 
     Reddedilen vizeler arasında seyahat acentaları aracılığıyla yapılan başvuruların ilk sırayı aldığını da belirten bakanlık yetkilileri, bu kişilerden 70'inin de Arnavutluk Futbol Federasyonu görevlisi olarak başvuru yaptıklarını da kaydetti. 






</TEXT>
</DOC>
