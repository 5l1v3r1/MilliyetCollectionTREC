<DOC>
<DOCNO> 39828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/soneko10.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı "Sektörünün sorunu makroekonomik istikrarsızlık" 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Engin Akçakoca, 2005-2006 yıllarında bankacılık sektöründe çok büyük 5-6 bankanın yer alması ve sektörün toplam aktif büyüklüğünün 500-600 milyar dolar civarında oluşmasını beklediğini bildirdi. 
     Ekonomi Muhabirleri Derneği'nin yayın organı Ekonom'un son sayısında soruları yanıtlayan Akçakoca, sektörün en önemli sorununun, makroekonomik ortamdaki istikrarsızlık olduğunu vurguladı. 
     Sektörün içinde yaşadığı sorunlardan bir diğerinin, risk algılama ve yönetimi sistemlerinin yeterince gelişmemesi olduğuna işaret eden Akçakoca, risk yönetim sistemlerine ilşkin esas ve usullerin belirlendiği yönetmeliğin 1 Ocak 2002'den itibaren bu eksikliği gidereceğini ifade etti. 
     2005-2006 yıllarında bankacılık sektöründe çok büyük 5-6 bankanın yer almasını ve sektörün toplam aktif büyüklüğünün 500-600 milyar dolar civarında oluşmasını beklediğini belirten Akçakoca, bunların dışında kalan bankaların özvarlıklarının çok güçlü olacağını ve bunların çoğunluğunun özellik arzeden işlerde yoğunlaşacağını tahmin ettiğini belirti. 
     AB ile rekabet için Türk bankacılık sektörünün özkaynak yetersizliğinin çözülmesi gereğine de işaret eden Akçakoca, kamu ağırlığının da AB ortalamasının üzerinde olduğunu vurguladı. 






</TEXT>
</DOC>
