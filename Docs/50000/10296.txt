<DOC>
<DOCNO> 10296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/spor/spo01.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman hoca menajerini Beşiktaş’la masaya oturttu, şartlarını açıklattı 
</HEADLINE>
<TEXT>
Işte Daum’un planı 
1- Trabzonspor karşılaşmasında takımın başında sahaya çıkacak 
2- Sergen’i oyun kurucu yapacak Forvete de Oktay’ı alacak 
3- Leverkusen’in yedek kalecisi Züberbühler’i transfer edecek 
4- Yardımcılıklarına Çalımbay, Koch, Albayrak ve Öğer’i getirecek 
     KARTAL YİĞİT 

     BEŞİKTAŞ’IN anlaşmaya vardığı Christoph Daum kolları çabuk sıvadı, Siyah - Beyazlı takımı ayağa kaldıracak planları hazırladı. Daum, dikkat çekmesin diye İtalyan menajeri Rozzici’yi de İstanbul’a getirdi ve Başkan Serdar Bilgili ile görüştürüp şartlarını açıklattı. Alman hoca, ilk olarak yardımcılıklarına Rıza Çalımbay, Bülent Albayrak ve Zafer Öğer’i getirecek. Sezon sonunda da eski antrenörü Koch’u, Türkiye’ye çağıracak. Ünlü çalıştırıcı Trabzon maçında da sahaya çıkacak. 
     BAŞKAN Bilgili ile gelecek yılın çalışmalarını tamamlayan Daum, öncelikle Sergen ile Oktay’ın geri dönmesini istedi. Her türlü garantiyi alan Alman hoca, takım içinde önemli bir revizyona gidecek. Yönetici Yıldırım Demirören dün gittiği İsviçre’de, hastalığı nedeniyle Scala’yı tazminatsız yollama kararları konusunda UEFA’dan olumlu görüş aldı. 
     DAUM, yönetime ilk olarak Bayer Leverkusen’in yedek kalecisi Pascal Zuberbühler’i önerdi. 30 yaşındaki tecrübeli kaleciye çok güvendiğini belirten Alman çalıştırıcı, bu transferin bitmesi halinde Shorunmu’yu gözden çıkacak. 1.97 boyundaki Zuberbühler, Grashoppers ve FC Basel takımlarında da forma giydi. Daum’un Gaziantep maçına da gidebileceği belirtildi. 
     
     Daum’un İstanbul turu 
     Beşiktaş’tan ayrıldıktan sonra İstanbul’u hiçbir zaman unutmadığını söyleyen Christoph Daum, dün sevgilisi Anjelika ile birlikte İstanbul’da hasret giderdi. Sultahahmet, Ayasofya, Kapalıçarşı gibi tarihi mekanları gezen Daum, halktan büyük ilgi gördü. 
     
İdmanda kavga      BEŞİKTAŞ’IN dün akşam yaptığı çalışmada Ali Eren ile Yasin birbirine girdi. Siyah - Beyazlı takımda daha önce de antrenmanlarda olay çıkaran Yasin, bu kez Ali Eren ile kavga edince antrenör Ziya Doğan, iki futbolcuyu da çalışmadan kovdu. Siyah - Beyazlı futbolcular sabahki antrenmandan sonra kulüpteki bayramlaşmaya katıldılar. 
     
Shorunmu gitti      BEŞİKTAŞ’TA, Ankaragücü maçında yaptığı kurtarışlarla kalede sorun olmadığı sinyalini veren Shorunmu, Nijerya Milli Takımı’nın Gana ile oynayacağı milli maça gitti. Shorunmu’nun, Gaziantepspor maçında forma giyemeyeceği açıklandı. İç yan bağlarında esneme olan Erman’ın durumunun henüz kesinleşmediği belirtildi. 
     
"Dolar isterim"Beşiktaşlı Ali Eren, sezon sonu sözleşme şartını belirledi 
     SİYAH - Beyazlı takımda savunmanın vazgeçilmez ismi Ali Eren, Beşiktaş’tan kopmak istemediğini, ancak tranferde dolar üzerinden pazarlık yapabileceğini belirtti. Yönetimin Türk lirası üzerinden anlaşma isteğine karşı çıkan tecrübeli oyuncu, "Ekonomik şartlar ortada. Başka türlü masaya oturmam" dedi. 
     TÜM arkadaşlarının aynı görüşte olduğunu iddia eden Ali Eren, "Kimsenin parasında gözüm yok. Ama dolara vurursak, iki yıllığına 400 bin dolar kazandım. Bu parayı tek yılda alanlar var" diye konuştu. Milli futbolcu, yönetimin, geçen yıl dolar üzerinden yaptığı anlaşmaları devam ettirmesi gerektiğini kaydetti. 
     ALİ EREN, hakemlerin Pascal Nouma ile birlikte kendisine farklı bir gözle baktığını da vurguladı. Ve sözlerini şöyle tamamladı "İkimiz de mimlenmişiz. Ne yapsak kart görüyoruz. Ancak Ankaragücü maçında gördüğüm kartta hakem haklıydı. Sahaya çıktığım an hırs basıyor. Belki bu yüzden agresif oluyorum." 
     


 SPOR 
























</TEXT>
</DOC>
