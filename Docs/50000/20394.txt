<DOC>
<DOCNO> 20394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sontur12.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolları cezaevinde buluştu, Çağlar ile Keçili aynı koğuşta 
</HEADLINE>
<TEXT>

     Kartal Özel Tip Kapalı Cezaevi'nde tutuklu olan eski bakan ve işadamı Cavit Çağlar'ın kaldığı koğuşa, işadamı Nail Keçili'nin de yerleştirildiği öğrenildi. 
     Alınan bilgiye göre, Egebank davasıyla ilgili olarak Ankara Ulucanlar Cezaevi'nde tutuklu olan Yahya Murat Demirel ve diğer sanıklar ile Swissotel baskını sanıkları ve Kocaeli eski Emniyet Müdürü Erdinç Sarıalp'in Kartal Cezaevi'ne konulmasının ardından, yer sıkıntısı yaşanması nedeniyle koğuşlarda bazı değişiklikler yapıldı. 
     Değişiklikler sonucu, cezaevinde tutuklu olan işadamı Nail Keçili, yetkililer tarafından Çağlar'ın kaldığı Sol-A 8 koğuşuna yerleştirildi. 
     Bu arada, Kocaeli eski Emniyet Müdürü Sarıalp de, Bank Ekspres soruşturması kapsamında tutuklu bulunan Korkmaz Yiğit'in adamları olarak bilinen İbrahim Süzme ve Metin Parlak ile Büyükada'da Murat Sincar'ın kardeşi Sadettin Sincar'ı öldüren Gaffur Karaca'nın kaldığı koğuşa konuldu. 
     Murat Demirel ise aynı davada tutuklu 8 sanıkla aynı koğuşta kalıyor. 
     







</TEXT>
</DOC>
