<DOC>
<DOCNO> 41272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/sondun06.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolombiya'da başkan adayını öldürmeyi planlayan 4 gerilla tutuklandı 
</HEADLINE>
<TEXT>

     Kolombiya polisi, devlet başkanı adaylarından Alvaro Uribe'yi öldürmeyi planladıkları şüphesiyle 4 aşırı solcu gerillayı tutukladı. 
     Yerel istihbarat kurumu İdari Güvenlik Dairesi sözcüsü, gerillalara karşı sert tutumuyla bilinen Uribe'ye suikast planları yapan Kolombiya Devrimci Silahlı Güçleri'ne FARC bağlı 4 kişinin, dün düzenlenen baskında tutuklandığını söyledi. Sözcü, başkent Bogota'nın yoksul bir semtindeki sığınağa yapılan baskında, silah, patlayıcı ve suikast planının ayrıntılarını içeren belgelerin ele geçirildiğini belirtti. Gelecek yılın Mayıs ayında yapılacak seçimlere adaylığını koyan Uribe, yerel radyo istasyonu RCN'ye yaptığı açıklamada, suikast planının kendisini seçim kampanyasından uzaklaştırmayacağını kaydetti. 
     Öte yandan, FARC militanlarına bomba eğitimi vermekle suçlanan ve 11 Ağustos'ta solcu militanların denetimindeki bölgeden dönüşlerinde tutuklanan 3 İrlandalı ölüm tehditleri üzerine tutuldukları cezaevinden polis karargahına götürüldüler. Televizyon haberlerine göre, İrlanda Cumhuriyetçi Ordusu IRA üyesi olmakla suçlanan İrlandalılar, aşırı sağcı paramiliter gruplarla ilişkisi olduğu sanılan bir tutuklunun Cuma gecesi öldürülmesinin ardından, ölüm tehditlerinin sürmesi üzerine cezaevinden alındılar. 
     Martin McCauley, James Monaghan ve Niall Connolly isimli İrlandalıları geçen ay cezaevinde ziyaret Anne Barr isimli bir İrlandalı kadın, arkadaşlarının hayatından endişe ettiğini açıklamıştı. İrlandalıların, 20 yıl hapis cezasına çarptırılabilecekleri belirtiliyor. Kolombiya makamları, 3 zanlıyı 11 Ağustos'ta başkent Bogota'nın Eldorado havaalanında, ülkenin güneyinde marksist Kolombiya Devrimci Silahlı Kuvvetleri FARC kontrolündeki bölgeden gelişlerinde tutuklamışlardı. 
     İrlandalıların bölgede 5 hafta geçirdiklerinin belirlendiğini belirten yetkililer, 1'i İrlanda, 2'si İngiliz 3 sahte pasaport taşıyan İrlandalıların, tam Kolombiya'yı terk etmek üzereyken yakalandıklarını açıklamışlardı. Kolombiya makamları, ''zanlıların, elde edilen istihbarata göre, FARC teröristlerini, patlayıcı kullanma, otomobile bomba yerleştirme ve IRA'nın deneyimi bulunan diğer özel silahları üretme konusunda eğittiklerini'' belirtmişlerdi. Tutuklu İrlandalıların, Kuzey İrlanda'da daha önce paramiliter eylemlerden hüküm giydikleri belirtilirken, Küba Niall Connolly'nin IRA'nın siyasi kanadı Sinn Fein'in Küba temsilcisi olduğunu bildirmişti. 







</TEXT>
</DOC>
