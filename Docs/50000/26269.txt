<DOC>
<DOCNO> 26269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/soneko31.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine "8. gözden geçirme onaylanınca 1.5 milyar dolar gelecek" 
</HEADLINE>
<TEXT>

     Hazine Müsteşarlığı, IMF'nin 8. gözden geçirme ziyaretinin onaylanmasına müteakip, yaklaşık 1.5 milyar ABD doları dolayında bir kaynağın serbest bırakılacağını bildirdi. 
     Bu arada 8. gözden geçirmenin tamamlanması için, IMF'ye, programın ekonomik performansı ve 3 Mayıs 2001 tarihli ekonomik politikalar bildirgesinde yer alan hususlardaki ilerlemeleri değerlendiren bir niyet mektubu verilecek. 
     Hazine Müsteşarlığı, IMF Türkiye Masası Şefi Juha Kahkonen'in 8. gözden geçirme görüşmeleri konusunda düzenlediği basın toplantısıyla eş zamanlı yazılı bir açıklama yaptı. 
     Açıklamada, IMF heyetinin ABD'ye dönüşünde, IMF İcra Direktörleri Kurulu'na 8. gözden geçirmenin tamamlamasını önermesi ve İcra Kurulu'nun 8. gözden geçirmeyi değerlendirmek amacıyla Haziran ayı sonlarına doğru toplantısının beklendiği kaydedildi. Açıklamada, 9. gözden geçirmenin ise Temmuz ayı içinde gerçekleştirilmesinin beklendiği vurgulandı. Hazine açıklamasında, IMF Türkiye Masası Şefi Juha Kahkonen başkanlığındaki IMF heyetinin, güçlü ekonomiye geçiş programını uygulamaya konulması ve IMF'nin Türkiye'ye yönelik programının güçlendirilmesinin ardından, stand by düzenlemesinin ilk gözden geçirmesi olan 8. gözden geçirme ziyaretini bugün tamamlandığı ifade edildi. 
     IMF heyetinin, gözden geçirme ziyareti sırasında, ilgili ekonomik birimlerde temaslarda bulunduğu, yetkililerden ekonomideki son gelişmeler hakkında bilgi aldığı kaydedilen açıklamada, ''IMF heyeti, ziyaret boyunca kamu maliyesindeki gelişmeler, bankacılık ve gündemdeki yapısal reform konuları hakkında görüşmelerde bulunmuştur'' ifadesi kullanıldı. 
     
     Niyet mektubu verilecek 
     Açıklamada, 8. gözden geçirmenin tamamlanması için, programın ekonomik performansı ve 3 Mayıs 2001 tarihli ekonomik politikalar bildirgesinde yer alan hususlardaki ilerlemeleri değerlendiren bir niyet mektubunun hazırlandığı ve bu mektubun kısa bir süre içerisinde IMF'ye gönderileceği kaydedildi. 






</TEXT>
</DOC>
