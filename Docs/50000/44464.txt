<DOC>
<DOCNO> 44464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/spor/ymese.html </URL>
<DATE> 2001/10/01/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Taşlar ve sistem 
</HEADLINE>
<TEXT>

     Dedik ki, bu Beşiktaş 3 - 5 - 2 oynayamaz. Ne var ki, Daum hep "inat" etti...Aklı başına Ankara’da geldi, sistemi 4 - 4 - 2’ye döndürdü. Nihayet Daum da doğruyu buldu, sahaya sürdüğü onbirde taşları yerine oturttu. 
     Kocaelispor savunmadan uzak, kontratağa dayalı oynadı. Rakibin bu anlayışı Beşiktaş’ın ekmeğine yağ sürdü... Maçın özellikle 36 dakikalık bölümünde Beşiktaş, kollektif futbolun tüm unsurlarını yerine getirdi. Rakip alana çok adamla indi, bol bol pozisyon üretti. Nitekim bu baskı ve her alanda yapılan pres, 6. dakikada Nihat’ın attığı ilk golle meyvesini verdi. Hemen ardından 9. dakikada Ronaldo’nun golü Beşiktaş’ta "güveni" yeniden ortaya çıkardı. 
     Kazanma arzusu, Beşiktaş’ta doruktaydı. On kişi kalmalarına rağmen saha için organizasyonları ve üretilen pozisyonlar Beşiktaş adına olumlu puanlardı. Atılan dört gol kadar kaçanlar da vardı. Burada Metin Mert’in hakkını yememek gerek. O görevini yaptı, önündekiler seyretmekle kaldı. 
     Beşiktaş’ta göze çarpan kötü bir alışkanlık var. Yan toplarda dört adam pozisyonu seyrediyor. Şimdi bunu tartışmak lazım. Bu kadar uzun defansın arasında rakip kafayla gol buluyorsa, bu eksiklik kendiliğinden ortaya çıkıyor. 
     
     Hikmet Karaman’ı anlamak mümkün değil doğrusu. Beşiktaş’a karşı açık futbol oynatmak bize göre intihardı. Özellikle Karaman’ın Ayew gibi bir yeteneği kenarda oturtmasına şaşırdık. Ayew ikinci yarı oyuna girip nefis bir kafa golü attı, takımını biraz olsun umutlandırdı. Cihan’ın da kafa şutundan sonra iyice umutlanan Kocaeli, aradığı puanı bulamadı. 
     



 SPOR 





























</TEXT>
</DOC>
