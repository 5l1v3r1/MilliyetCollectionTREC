<DOC>
<DOCNO> 16355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/guncel/gun27.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk ilkeleri şartı kaldırılmalı mı 
</HEADLINE>
<TEXT>

ÇAPRAZ ATEŞ 
     SİBEL KAHRAMAN ŞEN 

     DSP'nin hukukçu milletvekillerinden Ali Arabacı, partilere "Atatürk ilkelerine bağlılık şartının kaldırılması"nı istedi. Bu yönde de bir yasa teklifi hazırladı. Bunun üzerine, "Atatürk ilkelerine bağlılık içten gelir. Bu nedenle şartın kaldırılması gerekir" görüşüyle, "Bazı değerler Türkiye Cumhuriyeti'nin tüm referanslarında bulunmalıdır" görüşü karşı karşıya geldi. Tarafların düşünceleri şöyle 
     
Ali Arabacı DSP Bursa Milletvekili      Farklı görüşlere tahammül etmeliyiz 
     "Her siyasi parti aynı görüşü benimsemek zorunda değil. Demokrasinin çoğulculuk ilkesine aykırı. O kişileri ikiyüzlülüğe sevk etmiş olursunuz. Bu yasa teklifi, benim Atatürk ilkelerine karşı olduğum anlamını taşımaz. Hayatım boyunca bu ilkeleri savunarak buraya geldim. Atatürk ilkeleri Siyasi Partiler Kanunu'nun 84, 85, 86, 87'inci maddelerinde geniş bir şekilde korunuyor. 
     Anayasa'da da çok sayıda hüküm var. Ancak korumak başka şey, bir görüşe zorlamak başka şey. Çağdaş demokrasiyi savunuyorsak farklı görüşlere tahammül etmeli, saygı göstermeliyiz. Türkiye'nin Avrupa Birliği'ne taahhüt ettiği, Kophenag kriterlerinde yer alan kriterlere uygun bir yasa teklifi. Bunu hükümetin yapması gerekirdi. 
     
Rıdvan Budak DSP İstanbul Milletvekili      Ateiste Tanrı'yı seviyorum dedirtmek gibi 
     Atatürk ilkelerine bağlılık, içtenliği, samimiyeti gerektirir. Bunun hem milletvekili yeminlerine konmasının, hem parti olma esaslarına yerleştirilmesinin geçerli olmadığını çok partili yaşamımızda gördük. 
     Muhafazakar ve milliyetçi çizgide olduğunu söyleyen siyasi partilerin kadrolarının, bu konuda samimi olmadıkları eylemlerinden ve söylemlerinden ortaya çıktı. Siyasi Partiler Kanunu'na uymadılar, Anayasa hükümlerine uymadılar. Bu konuda takiye yapmaya devam ettiler. Bu, ateiste Tanrıyı kabul ettirmek gibi birşeydir. Ateiste, 'Tanrıya bağlıyım, inanıyorum' dedirtmekle, Atatürkü sevmeyenlere, 'Atatürk ilkelerine bağlıyım' dedirtmek gibi birşeydir. Anlamlı değildir. 
     
Yılmaz Karakoyunlu ANAP İstanbul Milletvekili      Milim taviz veremem 
     "Ali Arabacı çok ciddi, iyi bir hukukçudur. Bir milletvekili olarak kanun teklifinde bulunmakta serbesttir. Ama ben Cumhuriyet çocuğuyum. Cumhuriyet terbiyesinde yetişmiş bir anne babanın çocuğuyum. Atatürk ilkelerinden milim dahi taviz veremem. Sayın Arabacı'yı milletvekilinin teklif hakkı olarak sayıyla karşılıyorum. Siyasi partilerle ilgili böyle bir hüküm var mı yok mu bilmiyorum. Ancak varsa kalkmasından yana olamam." 
     
Sühan Özkan ANAP İstanbul Milletvekili      Hüküm antidemokratik değil 
     Atatürk ilkeleri, Türkiye Cumhuriyeti'nde sembolik bir değer taşır. Sembol değerler dizinidir. Bu değerler Cumhuriyetin kuruluşuyla özdeşleşmiştir. Bu maddelerin manalarıyla yerlerini korumaları gerekiyor. Türkiye Cumhuriyeti'nin tüm referanslarında bu değerler yerini korumalıdır. Devlet kendi çıkışını ifade eden değerleri muhafaza etmek zorundadır. Bunlar manadır, ruhtur. 'Siyasi partiler Atatürk ilke ve inkılaplarına bağlı olarak çalışırlar' hükmü kaldırılmamalı. Bu hüküm antidemokratik değildir. 
     


 GÜNCEL 

































</TEXT>
</DOC>
