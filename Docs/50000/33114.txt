<DOC>
<DOCNO> 33114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sontur18.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Anlaşılıyor ki bizim çok dikkatli konuşmamız gerekiyor" 
</HEADLINE>
<TEXT>

     Başbakan Bülent Ecevit, zaman zaman bir küçük söz, küçük bir yanlış anlaşılabilir ifadenin Türkiye ekonomik programdan vazgeçebilirmiş gibi ''son derece yersiz, haksız bazı tahminlere'' yol açtığını belirterek, ''Bu konuda öyle anlaşılıyor ki bizim de yalnız çok kararlı çalışmamız değil, aynı zamanda çok dikkatli konuşmamız da gerekiyor'' dedi. 
     Başbakan Ecevit TRT'de yayınlanacak olan ''Kıbrıs Özel Programı''nın çekimlerinin ardından, gazetecilerin sorularını yanıtladı. 
     Anayasa Mahkemesi'nin verdiği kararla Recep Tayyip Erdoğan'a siyaset yolu açıldığının hatırlatılarak, bundan sonra nasıl bir gelişme beklediğine ve siyasette bir çeşitlenme olup olmayacağına ilişkin bir soruya Ecevit, FP'nin kapatılmasından sonra bir çeşitlenme olacağının görüldüğünü söyledi. 
     İki partinin söz konusu olacağının anlaşıldığını kaydeden Ecevit, ancak henüz kimsenin, düşüncelerini açık şekilde belirtmediğini vurguladı. 
     Erdoğan'ın nasıl bir tavır alacağını, nasıl bir açıklama yapacağını henüz bilmediklerini dile getiren Ecevit, başka partilerin iç işlerine karışmalarının da doğru olmayacağını belirtti. 
     Şu sırada bir belirsizlik ortamının bulunduğunu, bunu da doğal karşıladığını ifade eden Ecevit, önümüzdeki haftalarda durumun aydınlığa kavuşacağını anlattı. Ecevit, ''meclisin yeni coğrafyasının da ortaya çıkmış olacağını'' söyledi. 
     Geçen bir kaç gün içinde piyasalarda yaşanan gelişmelere ilişkin bir soruya da Ecevit, şöyle karşılık verdi 
     ''Piyasalarda bir kaç gün öncesine kadar süren belirsizlik ve olumsuzluk çok anlamsızdı. Çünkü güven verme bakımından Türkiye'nin attığı adımlar belliydi. AB'nin bizden beklediği bütün adımları eksiksiz yerine getirmiştik. Çıkarılması istenen bütün yasalar zaten bizim de istediğimiz yasalardı. Parlamentomuzun gece gündüz çalışmasıyla kısa sürede sonuçlandı. Aynı zamanda 3 genel başkan olarak ortak açıklamalarımızda da belirtildiği gibi ekonomik programı eksiksiz sürdürmekte kararlılığımızı her vesileyle belirttik. Ancak zaman zaman bir küçük söz, küçük bir yanlış anlaşılabilir ifade, sanki Türkiye bu ekonomik programdan vazgeçiyormuş veya vazgeçebilirmiş gibi son derece yersiz, haksız bazı tahminlere yol açıyor. Bu konuda öyle anlaşılıyor ki bizim de yalnız çok kararlı çalışmamız değil, aynı zamanda çok dikkatli konuşmamız da gerekiyor. Bir sorun olacağını hiç zannetmiyorum, bizden beklenen ve bizim beklediğimiz her şeyi zamanında eksiksiz yerine getiriyoruz.'' 
     "IMF haklı olarak" 
     IMF'nin Türkiye'ye çok cömertçe bir yardımı olduğunu ve haklı olarak bu yardımın yerinde kullanılıp kullanılmadığını bilmek istediklerini belirten Ecevit, ''Bizim de o konuda herhangi bir tereddüde yer bırakmamamız gerekiyor'' dedi. 
     Bazı yabancı bankaların doların yükselmesiyle ilgili spekülatif bir takım tavırlarda bulundukları yönünde söylentilerin bulunduğu anımsatılarak, bununla ilgili Merkez Bankası müfettişlerinin bir inceleme başlattıklarının bildirildiği, kendisinin bu yönde bilgisinin bulunup bulunmadığına ilişkin soru üzerine ise Ecevit, Devlet Bakanı Kemal Derviş'in hem Türk hem de Türkiye'deki yabancı bankalarının temsilcileri ile ayrıntılı görüşmelerinin olduğunu belirtti. 
     Ecevit, ancak bu görüşmelerin sonucunu almaya henüz fırsatının olmadığını bildirdi. 
     ''Bir revizyon söz konusu mu '' sorusu üzerine Ecevit, ''revizyon değil, bir düzen değişikliği ile ilgilendiklerini'' kaydetti. Bu düzen değişikliğinin nasıl olacağına ilişkin bir başka soru üzerine ise Ecevit, bunu yapmaya başladıklarını kaydetti. Ecevit, bir gazetecinin ''Kabinenin yapısında bir değişiklik...'' demesi üzerine, bunun ekonomik ve sosyal anlamda olduğunu vurguladı. 
     Ecevit, ekonomiye ilişkin yeni tedbirlerin ne zaman açıklanacağına ilişkin olarak da kaygı duyulacak bir şeyin bulunmadığını, ancak bir takım zorlukların içinden geçildiğini, ekonomiyle ilgili kuruluşların sürekli eşgüdüm içinde olmalarının önemini vurguladıklarını kaydetti. 
     TRT Genel Müdürlüğü'ne atanacak kişinin belirlenmesine ilişkin kararnamenin Çankaya Köşkü'ne gönderilip gönderilmediği sorusunu Ecevit, ''Hayır, imzalar tamamlanmadı. ama tamamlanır tamamlanmaz gönderilecek'' diye yanıtladı. 







</TEXT>
</DOC>
