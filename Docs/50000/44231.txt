<DOC>
<DOCNO> 44231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sondun27.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi "Cerrahi bir operasyon olacak" 
</HEADLINE>
<TEXT>

     İtalya Başbakanı Silvio Berlusconi, terörizmin kökünü kazımak için dünyada olabilecek en büyük işbirliğinin gerçekleştirilmesi gerektiğini belirterek, ''Askeri bir operasyon olacak ama özellikle interpol, gizli servisler, diplomasi ve uluslararası politika operasyonu olacak'' dedi. 
     Padova kentinde askeri yetkililerle görüşen Berlusconi, daha sonra gazetecilere yaptığı açıklamalarda, ''Uzun bir savaş olacak ama eminim ki, tüm devletler, sivil, masum halkın vurulmaması için arzularını ortaya koyacaklar. Bu cerrahlık bir operasyon olacak. Terörizmin merkezleri ve bu kötülüğe katılmak isteyenler vurulacak'' diye konuştu. İtalyan Başbakanı, ABD'nin de bu doğrultuda hareket ettiğine inandığını kaydetti. 
     Forza İtalya partisinin lideri olan 65 yaşındaki Berlusconi, yaşananlardan sonra batı dünyasının aşırı heyecana kapılmadan sağduyulu hareket etmeyi başaracağına ikna olduğunu, zaten şimdiden batının bu şekilde hareket etmeye başladığını söyledi. 
     İtalya Başbakanı, iktidarının ilk 100 gününde yaşanan gelişmelerden dolayı ''şanslı olmadıklarını'' da kabul etmek gerektiğini dile getirdi. 
     






</TEXT>
</DOC>
