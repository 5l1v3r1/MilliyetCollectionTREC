<DOC>
<DOCNO> 2184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/son/sonspo05.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda derbi maçı öncesi olaylar çıktı 
</HEADLINE>
<TEXT>

     Erkekler Basketbol Birinci Ligi'nde,Fenerbahçe ile Beşiktaş arasındaki derbi karşılaşma, çıkan olaylar nedeniyle 45 dakika geç başladı. 
     Haldun Alagaş Spor Salonu'ndaki güvenlik güçlerinin yetersiz kalması nedeniyle takviye güç istendi. Maçın hakemleri Memduh Öget ve Mustafa Can, takviye gücün gelmesini beklerken, karşılaşma da 45 dakikalık bir rötarla start almak zorunda kaldı. 
     Karşılaşma öncesinde ise güvenlik güçleri, birçok kesici ve delici alet ele geçirdi. Bir grup taraftarın üzerini aramak isteyen güvenlik güçlerine karşı çıkan bazı fanatikler, arama noktasından ara sokaklara doğru kaçarken, üstlerindeki kesici ve delici aletleri de yere attılar. Bu aletler polis tarafından toplanırken, üzerlerinde yabancı ve yanıcı madde bulunan bazı taraftarlar da salona sokulmadı ve gözaltına alındı. Öte yandan salonda sürekli anonslar yapılarak, sakin olmaları yönünde taraftarlara çağrıda bulunuldu. Basketbol Federasyonu gözlemcisi Emir Turam'ın hakemlerle görüşmesinden sonra, 2 takım taraftarlarına yönelik bir anons daha yapıldı. Bu anonsta, herhangi bir taşkınlık durumunda maçın hemen durdurulacağı ve seyirciler salondan çıkarıldıktan sonra karşılaşmanın oynatılacağı bildirildi. Bu arada Beşiktaşlı taraftarları salona getiren 6 otobüs, salonun yanındaki otoparka çekildi ve güvenlik güçlerince herhangi bir saldırı gelmemesi için korumaya alındı. 




</TEXT>
</DOC>
