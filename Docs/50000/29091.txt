<DOC>
<DOCNO> 29091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sondun09.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, barış için 10 günlük tam ateşkesi şart koşuyor 
</HEADLINE>
<TEXT>

     İkinci kez Beyaz Saray'a davet edilen İsrail Başbakanı Ariel Şaron, ABD Başkanı George Bush ile görüşmesinin ardından, barış görüşmelerine oturmak için 10 günlük tam bir ateşkesi şart koştu. 
     Bush ve bugün Ortadoğu'ya hareket eden ABD Dışişleri Bakanı Colin Powell ile görüşmesinden sonra gazetecilere konuşan Şaron, ''çok açıkça söyledim. İsrail, asla ateş altında müzakereye oturmayacaktır'' dedi. 
     Şaron, 10 günlük tam bir ateşkes gerçekleşebilirse, bunun arkasından en az altı hafta sürecek bir ''düşmanlığı soğutma'' dönemine girebileceklerini kaydetti. 
     İsrail Başbakanı, soğuma periyodunun, her iki tarafından da barış görüşmeleri için zemin hazırlayacak ''güven artırıcı önlemlere'' geçişine yönelik olarak hayati önem taşıdığına inandığını da söyledi. 
     Washington'daki gözlemciler, Başkan Bush'un, ''ben iyimserim. Az da olsa ilerleme kaydedildi. Barışa dünden daha yakınız'' sözlerinin, Şaron'un, ''kötümser'' havasıyla çeliştiği değerlendirmesini yaptılar. 
     Gazetecilerin, 10 günlük tam ateşkes ve soğuma dönemi konusunda ABD ile İsrail'in görüş ayrılığı olup olmadığı sorusuna karşılık Şaron, ''olmayan birşeyi yaratmamanızı tavsiye ederim'' dedi. 
     
     Powell Ortadoğu'ya hareket etti 
     Beyaz Saray'da Başkan Bush ile Şaron'un görüşmesine katıldığı gibi, İsrail Başbakanı ile ayrıca ikili bir görüşme gerçekleştiren ABD Dışişleri Bakanı Colin Powell da bu görüşmesinden birkaç saat sonra Ortadoğu'ya hareket etti. 
     ABD Dışişleri Bakanlığı yetkilileri, Powell'ın henüz kesin hatları oluşmamış gezisinde önce Mısır ve Kudüs'e gitmeyi planladığını ve hafta sonu Washington'a dönmesinin beklendiğini belirttiler. 
     Bir yetkili, Filistin lideri Yaser Arafat'ın Beyaz Saray'a çağrılmasına yönelik bir plan olmadığını, zaten Powell'ın ziyaretinde Arafat ile ABD yönetimi arasındaki temasın gerçekleşeceğini söyledi. 
     Powell, Amerikalı eski Senatör George Mitchell'ın başkanlığındaki Ortadoğu komisyonu tarafından hazırlanan Mitchell raporunun hayata geçirilmesi için taraflara baskı yapacak. Raporda, taraflar hemen şiddete son vermeye çağrılırken, bunu takip edecek bir soğuma döneminin ardından, güven artırıcı önlemlerin alınması ve barış görüşmelerine geçilmesi öngörülüyor. 
     ABD'nin öncülüğünde 13 gün önce başlatılan ateşkese rağmen, 8 Filistinli ve 6 İsrailli, çeşitli saldırılarda hayatlarını kaybetmişti. Her iki taraf da birbirini, ateşkesi bozmakla suçluyor. 
     İsrail ile Filistin arasındaki çatışmalar, geçen yıl Eylül ayında başlamıştı. 






</TEXT>
</DOC>
