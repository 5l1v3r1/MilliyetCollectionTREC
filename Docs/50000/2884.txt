<DOC>
<DOCNO> 2884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/siyaset/siy06.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bak şu yüzsüzlere 
</HEADLINE>
<TEXT>

Anayasa Mahkemesi’ne aralarında ırza geçme, tehdit, rüşvet ve banka hortumlama suçlarının da bulunduğu 12 ayrı iptal davası açıldı 
     ERSAN ATAR Ankara 

     Şartla Salıverilme Yasası’nın genişletilmesi için Anayasa Mahkemesi’ne yapılan başvurular her geçen gün artıyor. Mahkeme’ye yapılan son 12 başvuru arasında, ırza geçme, tehdit, rüşvet, dolandırıcılık suçları ile bankaları kredi yoluyla hortumlama suçu da bulunuyor. 
     Anayasa Mahkemesi’nden alınan bilgiye göre, Yüksek Mahkeme’ye son bir hafta içinde 12 ayrı iptal davası açıldı. 
     Bursa 5. Asliye Ceza Mahkemesi, TCK’nun 504 1. maddesinin iptalini istedi. Bu madde, bankaların içini dolandırıcılık suçu işleyerek kredi yoluyla boşaltanların cezalandırılmasını öngörüyor. 
     Anayasa Mahkemesi yasanın ilgili maddesini af kapsamı içine alırsa, bu suç nedeniyle yargılanan pekçok kişi aftan yararlanacak. 
     Şereflikoçhisar Asliye Ceza Mahkemesi, Şartla Salıverilme Yasası’ndaki açılmış olan davaların 3 yıllığına ertelenmesini, sanığın yeni bir suç işlemesi halinde bu davalara kaldığı yerden devam edilmesini öngören düzenlemesini Anayasa’ya aykırı gördü. Yerel Mahkeme, yasanın ertelemeyi düzenleyen bu bölümünün tamamının iptalini istedi. 
     Anayasa Mahkemesi, Şereflikoçhisar Asliye Ceza Mahkemesi’nin bu talebi doğrultusunda karar verirse davalar ertelenmeden ortadan kalkacak. 
     
Görüşme yakın      Anayasa Mahkemesi, 12 ayrı başvurunun önümüzdeki günlerde ilk incelemesini yapacak. Mahkeme, daha önce üç ayrı mahkemeden gelen başvuruları ele almış ve iptal istemlerini esastan görüşmeye karar vermişti. 
     


 SİYASET 























</TEXT>
</DOC>
