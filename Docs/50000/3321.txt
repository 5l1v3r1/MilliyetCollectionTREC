<DOC>
<DOCNO> 3321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/spor/spo01.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"ŞEFFAF OL BAŞKAN" 
</HEADLINE>
<TEXT>

Beşiktaşlı yöneticiler Serdar Bilgili’yi topa tuttu, rest çekti. "Yeter artık. Böyle gitmez" 
     KARTAL YİĞİT 

     Beklenmedik tepki 
     BEŞİKTAŞ’ta art arda yaşanan istifalar Serdar Bilgili’nin konumunu sarsarken, Siyah - Beyazlılar’ın başkanı, olağanüstü toplantıya çağırdığı yönetici arkadaşlarından beklemediği bir tepki gördü. Ahmet Hamoğlu’nun futbol komitesi başkanlığından ayrılmasının ardından, basın sözcüsü Erol Kaynar’ın da, yetkilerinin elinden alınmasına sinirlenerek istifa etmesi, yönetimi son derece zor durumda bıraktı. 
     
     Çileden çıktılar 
     BİLGİLİ’nin sezon başından bu yana takımla ilgili önemli kararları kendisine yakın olan Yıldırım Demirören, Mete Düren, İbrahim Altınsay, Berk Ekşioğlu ve Hüsnü Güreli ile beraber alması, diğer yöneticilerin çileden çıkmasına neden oldu. Yönetim içindeki olumsuz havayı dağıtmak için sürpriz bir toplantı düzenleyen Bilgili’ye, söz konusu grubun dışında kalan yöneticiler büyük tepki gösterdi. 
     
     "Hepsi lafta kaldı" 
     TARABYA’daki toplantıda bir araya gelen yöneticiler, Serdar Bilgili’den şeffaf olmasını istediler. Yöneticiler, "Yeter artık. Alınan kararları ertesi gün basında okuyoruz, hiçbir şeyden haberimiz olmuyor. Üç dört kişi ile alınan kararlara karşıyız. Hani demokratik ortam vardı Bunların hepsi lafta kaldı. Böyle gitmez. Ya şeffaf olursunuz ya da biz burada kalmayız" sözleriyle kızgınlıklarını dile getirdiler. 
     
     Muhalefet ayaklandı 
     BİLGİLİ’nin de yönetici arkadaşlarını haklı bulduğu ve "Başkanlar da hata yapabilir. Artık kenetlenme zamanı. Sorunları rafa kaldırın ve omuz omuza çalışalım" dediği öğrenildi. Beşiktaş’taki gelişmeler eski yöneticileri ve muhalefeti de ayaklandırdı. Latif Ayaz, "Seba kararları kendisi alıyor diye insafsızca eleştirildi. Şimdi aynı şeyler bu yönetimde yaşanıyor" dedi. Süleyman Eren, "Neşter Scala’ya vurulmalı" diye konuştu. 
     
Fransız libero tamam      Christian ile söz kesildi 
     BEŞİKTAŞ Teknik Direktörü Scala, Belçika 1. lig takımlarından Charleroi’nin ön liberosu Negouai Christian ile önümüzdeki sezon için söz kesti. Yönetim para krizi nedeniyle bonservis sorunu olmayan futbolculara yönelirken, Scala’nın, Scifo’nun teknik patronu olduğu Charleroi’nin Fransız futbolcusu Negouai Christian ile görüştüğü öğrenildi. 
     
     Önümüzdeki sezon gelecek 
     NOUMA aracılığıyla "Beşiktaş’a gelmek isterim. Sözleşmemde Sezon sonu bonservisi bedelsiz verilir’ maddesi var" demesinden sonra bu futbolcu ile prensipte anlaşıldı. Scala’nın, transferi ay sonuna kadar yetiştirmek istediği, Charleroi’nin izin vermediği bildirildi. Tayfun ve Yıldıray’ın da, kulüpleriyle bonservis pazarlığı yaptıkları açıklandı. 
     


 SPOR 
























</TEXT>
</DOC>
