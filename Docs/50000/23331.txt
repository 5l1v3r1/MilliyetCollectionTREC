<DOC>
<DOCNO> 23331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/yazar/cemal.html </URL>
<DATE> 2001/05/26/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Cart curt particiliğinden kurtulmak... 
</HEADLINE>
<TEXT>

     Yeni bir şeyler... Siyaset sahnesinde bunun arayışı gitgide yaygınlaşıyor. Çünkü eskinin ya da mevcudun tıkandığına dair inanç her geçen gün güçleniyor. 
     Bir başka deyişle, Ankara bıkkınlığı yalnız toplumun kremasında değil, sokaktaki adama da çoktan beri mal olmuş durumda... 
     Bu yüzden yeni parti, yeni yüzler, yeni yaklaşımlar ister istemez politika kulisinin güncelleşen konuları arasında yer alıyor. 
     Geçen gün bu konuya, Erdal İnönü'nün de bilgisi dahilinde, halen kafa yormakta olanlardan biriyle sohbet ettim 
     Yiğit Gülöksüz. 
     Altan Öymen'in Genel Başkanlığı döneminde CHP genel sekreter yardımcısıydı. Genel Sekreter Tarhan Erdem'le birlikte CHP'yi yeni bir örgüt, yeni bir örgütlenme ve üye anlayışına kavuşturmak için ciddi bir çalışmaya imza atmışlardı. 
     Gülöksüz şöyle yakındı 
     "Bütün parti örgütlerinden davetiyeler bende toplanırdı. Parti faaliyetlerinin neredeyse yüzde 90'ı anmayla ilgiliydi. Atatürk'ü anma, İsmet İnönü'yü anma, Uğur Mumcu'yu anma... Ya da laik Cumhuriyet'in kuruluşunu anma... Tamam bunların hepsi bizim, Halk Partisi'nin. Bunları gururla anmaktan daha doğal bir şey olamaz." 
     Şöyle devam etti 
     "Ancak bir partinin örgütsel etkinliklerinin yüzde 90'ı anmadan oluşuyorsa, bunda bir yanlış var demektir. Anmak bir yerde geçmişe takılmaktır. Parti olarak geçmişimize sahip çıkarken, elbette bugünü ve geleceği de düşünmek zorundayız. Planlamak ve çözümler üretmek zorundayız. Bir parti bunu yapmak yerine, daha çok geçmişine saplanıp kalıyorsa, bunda bir sakatlık var demektir." 
     Gülöksüz'ün bu tespiti ilginçti. 
     Geçmişe takılıp kalmak... 
     Veyahut 
     Geleceği geçmişte aramak... 
     Özellikle Türk solunda sık rastlanan bir tür kolaycılık bu. Aynı zamanda tembellik. İnsanın beynini sloganların emrine vermesi gibi bir şey... 
     Ülkenin sorunlarına kafa patlatıp çözüm projeleri geliştirmek herhalde laf cambazlığına göre çok daha güç. Çünkü ayrı bir entelektüel donanımı, çalışkanlığı ve sistemli çabayı gerektiriyor. 
     Bunu yapan parti var mı 
     Hayır yok. 
     Solda da yok, sağda da... 
     Kongreden kongreye, seçimden seçime göz boyamak için çıkartılan, partilerin iniş dönemlerinde hareket varmış havası vermek için yayımlanan, kısa zamanda unutulan manifestolardan, bildirgelerden söz etmiyorum. 
     Hemen sırıtıveren bu tür çalışmaların artık en ufak bir inandırıcılığı kalmadı. 
     Bu parti konusu, Gaziantep Büyükşehir Belediye Başkanı Celal Doğan'la geçen gün sohbet ederken geçti. Söz CHP'den açılınca, Celal Doğan şöyle dedi 
     "Türkiye yanıyor, üst parti yönetimi kurultayı konuşuyor. Türkiye yangın yeri, partinin il örgütleri, il başkanları gündemde... Olacak şey mi " 
     Olmuyor zaten. 
     Partiler işlemediği için, daha çok çıkar ve avanta dağıtım merkezlerine dönüştükleri için bu ülkede bin yıldır demokrasi işlerlik kazanamıyor. Türkiye'nin sorunları çözülemiyor, yılan hikayesine dönüyor. 
     Aynı konuda Gülöksüz şöyle dedi 
     "Bizde partiler çalışma esaslı değil. Oysa işleyen, içinde siyasal kariyer yapılan yerler olmalı partiler... İnsanlar bu partilerin içinde siyasal eğitim ve tecrübeden geçmeli. Türkiye'yi ve dünyayı düşünen parti kadroları böyle yetişmeli." 
     Yani parti aynı zamanda bir okul olmalı, siyaset okulu. 
     
İşçiden dışişleri bakanı...      Almanya Başbakanı Schröder, siyasal kariyerini böyle bir parti içinde yapmış, SPD'de kademe kademe yükselerek önce partinin, sonra ülkenin başına geçmiş... Fransa Başbakanı Jospin de aynı yolu Fransız Sosyalist Partisi içinde izlemiş... 
     Murat Karayalçın'dan dinledim 
     "Dışişleri Bakanı iken bir İskandinav ülkesine gitmiştim. Muhatabım olan Dışişleri Bakanı bir maden işçisiydi. Partisinde yetişmişti. Şaşırdım biraz. 'Bizde üniversite düzeyinde parti için eğitim vardır' cevabını verdiler." 
     Son söz 
     Adam olmak istiyorsak, yalnız geleceği geçmişte aramaktan, yalnız cart curt milliyetçiliğinden değil, aynı zamanda cart curt particiliğinden de kurtulmak şart. 
     
     







Polatlı sohbeti 


Enerji soruşturmaları 


Rahmi Bey’in pabucu 


Cart curt particiliğinden kurtulmak... 


Foto - finish 


Ödül ve ceza 


YÖK kaynıyor 


Fırsat ve umut 


Gübre ihalesi deyip geçmeyin 


Avrupalının istediği... 


Turizm atağı 


İnsani gelişmede sınıfta kaldık 


Bir haksızlık var 


Çaycı "eylülde seçim var" diyor 


</TEXT>
</DOC>
