<DOC>
<DOCNO> 21760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/soneko12.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "Faiz yükünü azaltacak her tedbirin arkasındayız" 
</HEADLINE>
<TEXT>

     Maliye Bakanı Sümer Oral, yeni program döneminde bankacılık kesiminin nabzının çok daha iyi tutulacağını söyledi. 
     Oral, Emekli Sandığı Genel Müdürlüğü'nün ''Otomasyon Uygulamaları ve Sağlık Projesi''nin tanıtıldığı basın toplantısının ardından gazetecilerin çeşitli sorularını yanıtladı. 
     Bakan Oral, bir soru üzerine, Türkiye'nin ilk defa bir program uygulamadığını, yeni ekonomik programın da yapılmasından çok, takvime bağlı kalınarak uygulanmasının önemli olduğunu vurguladı. Yeni programın Ulusal Program ile birlikte devreye girdiğini ve her iki programın kesiştiğini kaydeden Maliye Bakanı, ''Bu programın en önemli ayağı yine Maliyedir. Programın bel kemiği Maliye politikaları olacak. Maliye politikalarında iyi neticeler elde ettik. Dün açıkladığımız rakamlar da bu doğrultudaydı'' dedi. Oral, bankalarla ilgili bir soruyu yanıtlarken de, bankaların birleşmelerini teşvik edici vergisel düzenleme çalışmalarının ileri bir aşamaya geldiğini bildirdi. Sümer Oral, ''Bu düzenleme, bankaların birleşmesini teşvik eden, kuruluşları güçlendiren, bankacılık sisteminin finansman yapısını sağlamlaştıran önemli bir ayak olarak düşünülüyor'' diye konuştu. 
     
     İç borç takası 
     Maliye Bakanı, fonların tasfiyesine ilişkin çalışmaların devam ettiğini de belirtti. Fonların büyük bölümünün 1992-93 yıllarında bütçe içine alındığını kaydeden Bakan Oral, kalan fonların bir kısmının da 2001'in ilk aylarında bütçeye girdiğini ifade etti. Oral, bütçe dışında kalan 4-5 fonla ilgili durumun da bir kararname ile çözülmesi konusunda çalıştıklarını anlattı. 
     İç borçların bir bölümünün dövize çevrilmesine ilişkin haberlerle ilgili bir soruyu da yanıtlayan Maliye Bakanı Oral, Devlet Bakanı Derviş ile bu konuyu oturup konuşmadıklarını, kendilerine bu yönde henüz birşey intikal etmediğini söyledi. 
     Oral, şöyle dedi 
     ''Bütçede faiz yükünü azaltacak her tedbirin arkasındayız. Biz, daha önce Kemal Beyle de, Hazinecilerle de konuştuk. Hazinenin temel görevlerinden birisi sadece borç bulmak değil, bütçedeki faiz yükünü aşağı çekecek tedbirleri de bulmaktır. Ben, faiz yükünü azaltacak modeller üzerinde çalışılmasını 1-1.5 yıldır rica ediyorum.'' 







</TEXT>
</DOC>
