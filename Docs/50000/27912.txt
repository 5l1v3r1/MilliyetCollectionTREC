<DOC>
<DOCNO> 27912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sonspo11.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş "Futbolcuların olumsuz demeçleri bizi haklı çıkardı 
</HEADLINE>
<TEXT>

     Beşiktaş Futbol Takımı Menajeri Sinan Engin, satış listesine koydukları futbolcuların son dönemde basına verdikleri demeçleri eleştirdi. 
     Siyah-beyazlı kulüpten, Sinan Engin imzasıyla yapılan yazılı açıklamada, ''kulüp tarafından satış listesine konulan futbolculardan bazılarının, son günlerde basına yaptıkları talihsiz açıklamaların kendilerini çok üzdüğü'' belirtilerek, şöyle denildi 
     ''Bugün günlük bir gazetede, kulübümüzün, futbolcular arasında ayrım yaptığı ve adaletsiz davranıp, takım içerisinde grupların oluşmasına izin verdiği ifade edilmektedir. Şu bilinmeli ki, Beşiktaş Kulübü tüm futbolcularına eşit davranıp, hepsine aynı imkanları ve şansı vermiştir. Ancak geçtiğimiz sezon oynanan futbol ve bazı futbolcularımızın gösterdiği performans hepimiz tarafından bilinmektedir. Son günlerde basında çıkan olumsuz demeçler, kulübümüzün bu sezon çalışmak istemediği futbolcuları satış listesine koymakla ne kadar doğru bir karar aldığını göstermektedir.'' 
     Açıklamada ayrıca, kulübün tek amacının, futbol sahalarında olduğu kadar, sosyal yaşantılarında da kulübe yakışan futbolculardan oluşan, özlenen Beşiktaş'ı yaratmak olduğu kaydedildi. 






</TEXT>
</DOC>
