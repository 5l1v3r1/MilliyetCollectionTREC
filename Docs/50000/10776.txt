<DOC>
<DOCNO> 10776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sontur10.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Sultan Mehmet Köprüsü S.O.S veriyor 
</HEADLINE>
<TEXT>

     Asya ile Avrupa’yı birbirine bağlayan ve İstanbul trafiğinin kalbi durumundaki Fatih Sultan Mehmet Köprüsü "S.O.S" veriyor. 
     Hizmete girdiği 1988 yılından bu yana kapsamlı bir bakıma alınamayan köprüde, özellikle ağır taşıtların geçtiği sağ şeritlerde asfalt tabakasının bozulması nedeniyle çelik tabliyelerde lokal korozyonlar başladı. 
     Fatih Sultan Mehmet Köprüsü’nden inşa edildiği 1988 yılından 2000 yılı sonuna kadar 432 milyon 485 bin 774 araç geçti. 
     Normal koşullarda ortalama asfalt ömrü 10-15 yıl iken ağır taşıtların yoğun bir şekilde geçmesi nedeniyle köprüdeki asfaltın kullanım ömrünün yarı yarıya azaldığı belirtilirken, Karayolları Genel Müdürlüğü bugüne kadar sadece trafik emniyetini rahatsız edecek kısımlarda geçici tamiratlar yapabildi. 
     Ancak, köprünün genel bir bakıma alınıp asfaltının değiştirilmesi, yoğun İstanbul trafiği ve kaynak sıkıntısı nedeniyle gerçekleştirilemedi. Yetkililer, özellikle ağır tonajlı araçların kullandığı sağdaki iki şeritte önemli çatlakların bulunduğuna dikkati çekerek, bu çatlaklardan giren suyun asfalt altındaki çelik plakaların korozyona uğramasına yol açtığını bildirdiler. 
     Bu duruma zamanında müdahale edilmezse hem araçların köprü üzerinden geçmelerinin zorlaşacağına, hem de bakım maliyetinin artacağına dikkati çeken yetkililer, bu duruma bağlı olarak köprünün bakım süresinin de planlanandan daha uzun sürebileceğini kaydettiler. 
     İTÜ İnşaat Fakültesi öğretim Üyesi Prof. Dr. Erdoğan Uzgüder de, aşınan asfalta zamanında müdahale edilmezse köprüye zarar vereceğini belirterek, "İkinci köprüde yoğun bir kamyon trafiği var. Bu da asfalta daha fazla zarar veriyor" dedi. 
     Prof. Dr. Uzgüder, korozyonun yapının geneline kısa vadede zarar vermemekle birlikte zaman içinde taşıyıcı sistemleri de etkileyebileceğine dikkati çekerek, şöyle konuştu 
     "Korozyona zamanında müdahale edilemezse köprünün daha uzun bir süre trafiğe kapanması da söz konusu olacak. Yaraya ne kadar önce müdahale edilirse o kadar iyi. Yurtdışında bu tür köprüler periyodik olarak muayene edilir. Bizde ne kadar sıklıkla yapıldığı bilinmiyor. İşin içine girdiğiniz zaman da Karayolları Genel Müdürlüğü tepki gösteriyor." 
     Trafik düşünülerek köprünün bakıma alınmasının ertelenemeyeceğini, bunun bir an evvel yapılması gerektiğini ifade eden Prof. Dr. Uzgüder, "Karayolları’nın ekipleri, asfalt sathını muayene ederek ne kadar kritik bir durum var, onu tespit etmeli, eğer çok kritik bir durum varsa da çaresiz köprüyü teker şeritler halinde trafiğe kapatarak bakıma almalıdır. Bu tür yapılarda yamamalarla iş yürümez" şeklinde konuştu. 
     




</TEXT>
</DOC>
