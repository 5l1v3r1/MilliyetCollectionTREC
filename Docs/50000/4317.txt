<DOC>
<DOCNO> 4317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/spor/yeme.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeniden doğuş 
</HEADLINE>
<TEXT>

     Bekir EMRE 

     11 yıl önce 13 yaşında elde ettiği başarılarla tüm tenis dünyasını şaşkına çeviren İtalyan asıllı ABD’li Jennifer Capriati’nin başından geçenler bu kadar kısacık bir yaşantıya sığmayacak kadar geniş. 
     Daha hayatında tek turnuva bile kazanamamış medya ve sponsor şişirmesi Kournikova varken, kimsenin dikkate almadığı ve tenis dünyasının fitili en çabuk sönecek yıldızlarından biri olarak gösterilmeye çalışılan Capriati, 24 yaşında. Avustralya’daki finalde devirdiği Hingis’ten dört yaş büyük yarı finalde geçtiği kadın tenisinin en hatasız raketi Davenport ile yaşıt. Emekleme devrinden itibaren sürekli babası tarafından yıldız muamelesi gören Capriati, 13 yaşında apansız ulaştığı şöhretin hazımsızlığı ve biraz da aile baskısı nedeniyle girdiği bunalım sonucu evini terk edip, uyuşturucu skandallarına karışmaktan, market hırsızlığına kadar çeşitli olaylara bulaştı. Uluslararası Tenis Federasyonu, biraz da Capriati’nin olayları yüzünden, kadınlarda uluslararası turnuvalara katılma yaşını en az 16 olarak saptadı. Daha sonra bu kısıtlama 14’e çekildi. Ancak Jennifer en sorunlu anlarında bile tenis hiyerarşisinin en üst basamaklarına ulaşacağına olan güvenini yitirmedi. Girdiği tüm tedavileri ve eğitimleri sabırla karşıladı. Baskısından kaçtığı babası Stefano, toparlanmasında da en büyük desteklerden biriydi. 
     Bilhassa Davenport maçı Capriati için dönüm noktası oldu. Zira geçen yıl son derece formda geldiği bu turnuvada aynı kortta Davenport onu iki sette yenmiş ve turnuvaya yarı finalde veda etmek zorunda bırakmıştı. Bu yılki maçtan sonra Davenport şöyle konuştu "O benim sahadaki rakibim, sokaktaki dostumdur. Başından bunca olay geçtikten sonra burada olabilmesi hepimiz için büyük ders." 
     


 SPOR 





























</TEXT>
</DOC>
