<DOC>
<DOCNO> 22272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/sonspo07.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de tarihi gün 
</HEADLINE>
<TEXT>

     Fenerbahçe'nin Bursaspor ile yapacağı ve Gaziantep'ten gelecek sonuca göre ligin bitimine bir hafta kala şampiyonluk turu atma olasılığı bulunan Bursaspor maçına, sarı-lacivertli taraftarlar büyük ilgi gösterirken, stadı adeta bayram yerine çevirdiler. 
     Fenerbahçe Şükrü Saracoğlu Stadı'nın kapıları öğle üzeri açılırken, taraftarlar tribünleri maçın başlamasına saatler kala tıklım tıklım doldurdu. Yaklaşık 42 bin Fenerbahçe taraftarı, bayrak, flama ve bu maç için özel olarak dağıtılan sarı ve lacivert renkli küçük kartonlarla tribünlerde renkli görüntüler oluşturdu. 
     Sarı-lacivertli taraftarlar, stadı ''Şampiyon Fenerbahçe'' sesleri ile inletirken, ezeli rakipleri Galatasaray aleyhine de sık sık tezahüratlar yaptı. 
     Tribünleri dolduran taraftarların büyük bir bölümünün Fenerbahçe forması giydiği gözlenirken, sarı-lacivertli camia içinde yer alan çeşitli dernekler, maç için hazırlattıkları büyükbayraklarla tribünleri şenlendirdi. 
     Taraftarlar ayrıca, maç öncesinde stat hoparlöründen çalınan Fenerbahçe Marşı ve sözleri Fenerbahçe için değiştirilmiş şarkılara eşlik ettiler. 
     Bu arada, stada giremeyen taraftarların yanı sıra, çok sayıda Fenerbahçe sempatizanı da sarı-lacivert bayraklarla süsledikleri araçlarıyla Kadıköy'de tur attılar. 
     Maç öncesinde skorbordda, Fenerbahçe'nin Galatasaray'la Kadıköy'de oynadığı Türkiye Kupası ve lig maçlarıyla, 3-0 yenik durumdan 4-3 kazandığı Gaziantepspor maçında attıkları goller gösterildi. 
     
     HASILAT REKORU KIRILIDI 
     Fenerbahçe'nin Bursaspor ile yapacağı maç öncesinde biletlerin tamamının satılmasıyla, karşılaşmada Türkiye liglerinin hasılat rekoru kırıldı. 
     Yönetim kurulunun 7,5, 15 ve 50 milyon lira fiyat belirlediği maç biletlerinin tamamının tükenmesiyle, sarı-lacivertli kulübün kasasına yaklaşık 750 milyar liralık hasılatın girdiği öğrenildi. 
     
     KARABORSACILAR DEVREDE 
     Fenerbahçeli taraftarların maça gösterdiği yoğun ilgi nedeniyle, Biletix firması tarafından piyasaya sürüldüğü ilk gün kısa sürede tükenen biletler, önceki günlerde yüksek fiyatlardan satılmasına rağmen, maç günü karaborsacıların bu beklentileri gerçekleşmedi. 
     Stat çevresinde polisle adeta köşe kapmaca oynayan karaborsacılar, ellerinde kalan biletleri normal bilet fiyatlarından satmaya çalıştılar. 
     
     OLAĞANÜSTÜ GÜVENLİK 
     Birinci Futbol Ligi'nde 2000-2001 sezonunun şampiyonunu belirlemesi açısından büyük önem taşıyan Fenerbahçe-Bursaspor maçında, İstanbul Emniyeti de olağanüstü güvenlik önlemleri aldı. 
     Stat çevresinde geniş barikat oluşturan İstanbul polisi, bileti olan taraftarları sıkı bir aramadan sonra stat çevresine yaklaştırırken, bileti bulunmayanları ise uzaklaştırdı. 
     
     PANKARTLARIN DİLİ 
     Fenerbahçeli taraftarlar, tribündeki renkli görüntülerinin yanı sıra, Fenerbahçe'ye olan sevgilerini pankartlarla dile getirdiler. 
     Taraftarların tribünlere astıkları, ''Efsane dönünce, hikayeler biter'', ''Bizim korkumuz ölmek değil, seni yalnız bırakmak'', ''Büyük başkan Aziz baba. Seni ölene kadar seveceğiz'', ''Yıldırım başkan, Fener şampiyon'', ''Ne mutlu bize. Şimdi herkes inandı'', ''Sevgimiz ölçülemez, desteğimiz hiç bitmez'' pankartları dikkat çekti. 
     Bu arada, Paşalı Birol adıyla tanınan Fenerbahçe amigosu, ''Süper taraftar süper yönetim süper teknik kadro süper futbolcular süper şampiyonluk'' yazılı pankartı stat içinde dolaştırarak tribünlere gösterdi. 
     
     MEDYA ORDUSU 
     Haftanın önemli maçına medya mensupları da büyük ilgi gösterirken, karşılaşmayı 200'ü basın tribününde, 70'i de saha içinde olmak üzere toplam 270 gazeteci, kuruluşları adına izliyor. 
     
     ALTYAPIDA ŞAMPİYONLUK KUTLAMASI 
     Fenerbahçe-Bursaspor maçı öncesi, sarı-lacivertli kulübün altyapısında yer alan 3 kategorideki futbol takımları, daha önce garantiledikleri şampiyonluklarını taraftarla paylaştılar. 
     İstanbul Şampiyonluğu'na ulaşan 14-16 yaş ve Süper Genç takımlarının yanı sıra, Ümitler Ligi'nde mutlu sona ulaşan sarı-lacivertli futbolcular, Futbol Federasyonu adına İl Temsilcisi Sait Yücel'den kupalarını alarak, taraftarların sevgi gösterileri altında tur attılar. 
     Öte yandan, Ümitler Ligi'nde yapılan maçta Fenerbahçe, Bursaspor'u 5-1 yendi. 
     Sarı-lacivertli ümitler, Dereağzı Tesisleri'nde yaptıkları karşılaşmada, bu sezonki 100. gollerine ulaştılar. 
     







</TEXT>
</DOC>
