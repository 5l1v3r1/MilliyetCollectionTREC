<DOC>
<DOCNO> 34640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/guncel/gun07.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika’da Türkiye’yi rezil eden turizm skandalı büyüyor 
</HEADLINE>
<TEXT>
Şirket de hayali çıktı 
Belçika Ekonomi Bakanı, 10 bin kişiyi mağdur eden şirketin kayıtlarda bulunamadığını söyledi 
     DIŞ HABERLER SERVİSİ 

     Belçika'da, Türkiye'ye yolculuk yapanlara uçak bileti satan "European Flight Center" EFC isimli kuruluşun sattığı biletlerin, şirketin iflas ettiği gerekçesiyle geçersiz sayılması yüzünden binlerce kişi mağdur oldu. 
     Gazeteler haberi manşetten verirken, olaya geniş yer ayıran Belçika basını, EFC aracılığıyla satılan 10 bin kadar bilet geçerliliğini yitirdiği için, mağdur kalanların büyük kısmının Türk veya Türk asıllı Belçikalılar olduğunu duyurdu. 
     Belçika Ekonomi Bakanı Charles Picque ise, EFC hakkında soruşturma açtırdığını açıkladı. Bakanlık müfettişlerinin ilk incelemelerine göre, üç şirketin olaya karıştığının düşünüldüğünü EFC, Alfa Vacances ve Air Alfa isimli bu şirketlerin bağlantılarının ve sorumluluk paylarının araştırıldığını belirten Picque, EFC'nin, bir seyahat şirketi olarak kayıtlı gözükmediğini söyledi. Bakan, mağdur kalan yolcuların, biletleri satın aldıkları seyahat acentelerine başvurarak tazminat isteyebileceklerini de açıkladı. 
     Belçika Seyahat Acentaları Birliği Genel Sekreteri Christian Vanderwinnen ise, "Bu olayın Türkiye'ye ve Türklere itibar kaybettirdiğini" öne sürdü. 
     
     İflas etmedik 
     Alfa Vacances şirketinin yöneticisi olarak tanıtılan Ercan İlbay, sorunun, Air Alfa ve MNG isimli havayolları şirketlerinin iş sözleşmelerini iptal etmesinden kaynaklandığını öne sürdü. Air Alfa şirketi ise, EFC, Alfa Vacances ve İlbay ile hiçbir bağlantısı olmadığını bildirdi. 
     



 GÜNCEL 




























</TEXT>
</DOC>
