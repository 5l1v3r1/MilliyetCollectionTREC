<DOC>
<DOCNO> 24139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sontur09.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Günün polemiği...Ambulansla ceset taşımak doğru mu... 
</HEADLINE>
<TEXT>

     Gaziantep Üniversitesi Tıp Fakültesi Dekanı Prof. Dr. Yavuz Coşkun, ölümden sonra vücutta bazı mikropların üremeye başladığına dikkati çekerek, ''Bundan dolayı ölümün üzerinden 7-8 saat geçmiş ise ceset kesinlikle ambulansla taşınmamalı'' dedi. 
     Coşkun, ölümden sonra vücutta, cesedin kokmasından da sorumlu olan ve çevreye zarar verebilen ''oksijen kullanmayan anaeorob'' mikropların üremeye başladığını ve çoğaldığını söyledi. 
     Bu mikropların, çevrede bulunanlara zarar verebileceğini anımsatan Coşkun, ''Bu durum, yeni gerçekleşen ölümlerde söz konusu olmaz. Ancak, ölümün üzerinden 7-8 saat geçmiş ise bu tehlike vardır ve bu cesetler, hasta taşıma amaçlı ambulanslar ile taşınmamalı'' diye konuştu. 
     Ölümün üzerinden belli bir süre geçmesi halinde mikrop üreyen ve çoğalan cesedin, ambulans içerisindeki mikrop florasını olumsuz yönde etkilediğini kaydeden Coşkun, sözlerini şöyle tamamladı 
     ''Bu cesetler, ayrı bir araçla ve ceset torbası kullanılarak taşınmalı. Cesetlerin ambulansla taşınmasının, hasta ve yakınları üzerinde olumsuz psikolojik etkilere yol açabileceği unutulmamalı. Ayrıca, ambulansların da periyodik olarak bazı sterilizasyon işlemlerinden geçirilmesi ve sık sık bakımlarının yapılması gerekir.'' 
     Oysa ülkemizde özellikle trafik kazalarından sonra cesetlerin taşınması için ambulanslar kullanılıyor. 
     
     






</TEXT>
</DOC>
