<DOC>
<DOCNO> 15967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sontur29.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı "yalaka" sözünden dönmedi, hükümete verdi veriştirdi 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, ''Bu hükümet gidecek, başka çare yok''dedi. 
     Yıldırım, İTO Meclis Toplantısı'nda yaptığı konuşmasına, ''19 Şubat'tan bu yana ülkemizde yangın var. Bu yangını söndürmek için de hükümetin elinde su yok. Aksine, benzin bidonları ile yangının etrafında sürekli dolaşıyor'' diyerek başladı. 
     Mehmet Yıldırım, TOBB toplantısındaki sözlerine ilişkin TBMM Başkanı Ömer İzgi'nin konuyu yargıya götürecekleri yönündeki açıklamalarına atıfta bulunarak, ''İzgi, mahkemeye verdi. Varsın, versin. Dediğimden de geri dönmüyorum'' dedi. 
     Konuşmasında sık sık hükümeti eleştiren Yıldırım, şunları kaydetti 
     ''Bu hükümet gidecek. Başka çare yok. Çünkü, su taşıdığı kap delinmiştir. Delik kapla artık su taşıyamaz. Bize hizmet edemez. Ülkeye hizmet edemez. Böylece hükümetin bu programı yürütülebilme imkanı da yoktur. Türkiye, buğdayını yemiştir. Son elinde tohumluk vardır. Onu da bunlara yedirmeyeceğiz.'' 
     



</TEXT>
</DOC>
