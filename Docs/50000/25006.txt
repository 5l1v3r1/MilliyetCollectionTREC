<DOC>
<DOCNO> 25006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sontur04.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır Valisi "Gaffar Okkan suikastı aydınlatıldı" 
</HEADLINE>
<TEXT>

     Diyarbakır Valisi Cemil Serhadlı 24 Ocak 2001 tarihinde uğradığı hain saldırı sonucu şehit olan Diyarbakır eski Emniyet müdürü Gaffar Okkan ve 5 polis memuru ile ilgili suikastın büyük bir bölümünün aydınlatıldığını söyledi. 
     Vali Serhadlı, Diyarbakır'ın Bağlar Beldesi'nde bir eve 1 Haziran 2001 tarihinde düzenlenen operasyonda terör örgütü Hizbullah üyesi oldukları belirlenen 1'i kadın, 10 kişinin yakalanması ile ilgili Çevik Kuvvet Müdürlüğü'nde basın toplantısı düzenledi. 
     Emniyet Müdürlüğü Terörle Mücadele Şubesi ekiplerinin istihbarat çalışmaları sonucu Bağlar Beldesi Fatih Mahallesi 19. Sokak Işıklar Apartmanı'na operasyon düzenlendiğini belirten Vali Serhadlı, operasyonda biri kadın 10 terör örgütü Hizbullah mensubunun yakalanarak gözaltına alındığını bildirdi. 
     Vali Cemil Serhadlı, evde ve şahısların kullandığı kamyonette yapılan aramalarda, 5 kaleşnikof marka silah, 4 tabanca, 7 el bombası, bir bomba fünyesi, 41 kovan, Ali Gümüş ve Yılmaz Özer adına düzenlenmiş 2 sahte kimliğin ele geçirildiğini belirterek, silahların ateşe hazır vaziyette olduğunu ifade etti. 
     Yapılan kriminal inceleme sonucu silahların 3 ayrı olayda kullanıldığının belirlendiğini kaydeden Vali Serhadlı, silahların 24 Ocak 2001 tarihinde Gaffar Okkan ve 5 polis memurunun şehit, 5 polis memurunun yaralanması, 11 Eylül 2000 tarihinde bir polis memurunun şehit edilmesi, 3 korucunun öldürülmesi ve 4 korucunun da yaralanması saldırılarında kullanıldığını söyledi. Vali Serhadlı, şöyle devam etti 
     ''Ele geçirilen 5 kaleşnikof marka tüfekten 4'ünün 24 Ocak 2001 tarihinde saat 17 50 sıralarında Şehitlik Mahallesi Sezai Karakoç Bulvarı'nda emniyet müdürü Okkan ve 5 polisin şehit edilmesi olayında kullanıldığı belirlenmiştir. Diğer kaleşnikof marka tüfeğin ise 11 Eylül 2000 tarihinde Bağlar Fatih Mahallesi 32. Sokak'ta Asal 3 Apartmanı'nın 6. katına düzenlenen operasyonda çıkan çatışma sonucu polis memuru Adem Bayrakçı'nın şehit edilmesi olayında kullanıldığı tespit edilmiştir. Ayrıca, 1 adet brovning marka silah 16 Aralık 1996 tarihinde Diyarbakır'ın Siverek Caddesi Seyrantepe hemzemin geçitte geçici köy korucuları Vedat Keser, Mehmet Tura ve İsmail Altındağ'ın öldürülmesi, 4 korucunun da yaralanması olayında kullanıldığı belirlenmiştir. 
     Ele geçirilen kaleşnikof silahlardan birinin 13 Nisan 2001 tarihinde yakalanan ve yapılan sorgusunda, Okkan suikastına katıldığını itiraf eden terör örgütü Hizbullah mensubu Mehmet Fidancı'ya ait olduğu anlaşılmıştır.'' 
     Olayın büyük bölümü aydınlatıldı 
     Vali Serhadlı, bir süre önce İstanbul'da yakalanarak Diyarbakır'a getirilen terör örgütü Hizbullah'ın tetikçilerinden Abdulvahap Ekinci'nin bu operasyonla ilgisi olmadığını belirtti. 
     Operasyonun Emniyet Müdürlüğü'nün yaptığı çalışmalar sonucu gerçekleştirildiğini ifade eden Vali Serhadlı, operasyonların devam ettiğini kaydetti. Vali Serhadlı, ''Gelişme oldukça bilgi verilecektir. Hizbullah'a yönelik operasyonlar aralıksız devam ediyor. Bu çalışmalar sabır ister. Okkan suikastının büyük bir bölümü aydınlandı. Şimdiye kadar suikastte kullanılan silahlardan 7'si ele geçirildi'' dedi. 
     
     







</TEXT>
</DOC>
