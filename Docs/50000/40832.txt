<DOC>
<DOCNO> 40832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sontur07.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DİSK İşçi ve İşveren zirvesi sonuç bildirgesini imzalamadı 
</HEADLINE>
<TEXT>

     İşçi ve işveren sendikaları konfederasyonlarının dün İstanbul'da gerçekleştirdiği toplantının ardından açıklanan sonuç bildirisinde, ''işçi ve işveren tarafının ulusal çıkarlar için somut konularda etkili ve kapsamlı işbirliği dönemine geçilmesi konusunda mutabık kaldığı'' belirtildi. 
     DİSK'in imza koymadığı sonuç bildirisinde, işçi ve işveren konfederasyon başkanları, yönetim kurulları ve sendika başkanlarının katılımı ile dün gerçekleştirilen toplantıda, işsizlik, işten çıkarmalar ile kapanan işyerlerinin sorunları ve çözüm yollarının değerlendirildiği ifade edilerek, ağır ekonomik kriz karşısında gerçekleştirilebilecek işbirliği yollarının görüşüldüğü kaydedildi. 
     Sonuç bildirisinde, tarihinde çok büyük zorlukları birlik içinde aşmış olan ulusun, bugünkü krizi de aşacak güç ve yeterliliğe sahip olduğu belirtilerek, krizin aşılacağı ifade edildi. 
     Bildiride şöyle denildi 
     ''Ülkemizdeki tüm işçi ve işveren tarafları ulusal çıkarlarımız için somut konularda etkili ve kapsamlı bir işbirliği dönemine geçilmesi konusunda mutabık kalmışlardır. İşçi ve işveren konfederasyon ve sendikaları faaliyetlerinde işletmenin işçisi ve işvereniyle bir bütün oluşturduğu gerçeğinden hareketle, çağdaş hak ve özgürlükler ve çalışma koşulları rehber alınarak, işsizliğin azaltılması ve istihdamın artırılması, işletmenin rekabet gücünün geliştirilmesi amaçlarını esas alacaklardır. Bu amaçla bir ulusal istihdam stratejisinin oluşturulmasına çalışacaklardır. Politika ve uygulamalarında taraflar her iki amacın da takipçisi olacak, bu iki amaç arasında denge ve uyum sağlanacaktır.'' 
     Fon oluşturma çalışmaları 
     Sonuç bildirisinde, ekonomik krizin, ülkede çok önemli üretim, yatırım, ihracat ve istihdam kayıplarına neden olduğuna dikkat çekilerek, bu durumun ülkeyi geriye götürdüğü, ulusal onuru zedeleyici davranışlara yol açtığı vurgulandı. Bildiride, öncelikle işyeri kapanmaları ile işsizlik ve yoksulluk artışının önlenmesi, akabinde hızlı kalkınma dönemine geçilmesi, üreten ve istihdam yaratan reel sektördeki kan kaybının durdurulması istenerek, şöyle devam edildi 
     ''2001 Eylül ayında reel sektörün yaşadığı sorunları, bunların kaynaklarını, işten çıkarmaları ve benzeri sorunları analiz etmek amacıyla ortak bir anket çalışması yapılacaktır. Anket sonuçları Ekim ayında kamuoyuna açıklanacaktır. Ekonomik kriz nedeniyle reel sektör işletmelerinin ekonomiye kazandırılması, işsiz kalan işçilerin işlerine kavuşturulması , güç durumda bulunan firmaların durumunun objektif olarak değerlendirilmesi, istihdamın ve yatırımların teşvik edilmesi için işçi ve işveren konfederasyonlarının ve diğer sivil toplum kuruluşlarının yönetiminde ve hükümetten bağımsız, toplumun gönüllü mali desteklerini esas alacak bir fon oluşturulması için ortak değerlendirme çalışmalarına başlanacaktır.'' 
     Türk lirasına itibar kazandırılması 
     Vatandaşların yurtdışında bulundurdukları tasarrufların çok büyük boyutta olduğuna işaret edilen bildiride, bu kaynakların Türk ekonomisine yönlendirilmesinin ekonomik krizden çıkışta önemli katkılar sağlayacağı kaydedildi. 
     Bildiride, ülkeye kaynak akışının daha da artırılması amacıyla, yurtdışındaki çeşitli kişi ve kurumlarla temasa geçileceği belirtilerek, şu görüşlere yer verildi 
     ''Türk lirasının itibarının artması esasında Türk ekonomisinin güçlenmesine bağlıdır. Ancak, Türk ekonomisinin dolarizasyonu ulusal onurla bağdaşmayan ve ekonomik krizi daha da derinleştiren bir etki yapmaktadır. Türkiye'de üretme şevki yeniden canlandırılmalı, rant ekonomisinden üretim ekonomisine geçilmesini sağlayacak düzenlemeler, üretkenliği artırıcı araştırma ve geliştirme çalışmaları ve Türk sanayinin dünya ölçeğinde tutulan marka yaratma çabaları etkin bir biçimde desteklenmelidir. Türk halkına istihdam yaratılması bakımından ülkemizde kayıtlı sektörde üretilen kaliteli malların özendirilmesi gereklidir. Kuruluşlarımız Tüketimde Türkiye'de Üretilen Malı Tercih Et'' mesajını içeren bir kampanya başlatacaktır.'' 
     Hükümete işbirliği çağrısı 
     TİSK, Türk-İş ve Hak-İş'in ortak politikalar geliştirmek ve bilimsel çalışmaların işçi ve işveren sendikacılığına olumlu katkısını sağlamak amacıyla ortak bir araştırma merkezi oluşturacakları belirtilen bildiride, şunlar kaydedildi 
     ''Kuruluşlarımız, ülkemizin daha da güçlenmesine ve krizin aşılmasına, demokratikleşmenin, mevzuatta yer alan sendikal hak ve özgürlüklerin kullanılmasının, örgütlenme konusundaki haklarını etkili bir biçimde kullanan bir toplum yaratılmasının, yolsuzlukla etkili bir biçimde mücadelenin, bazı kişi ve kuruluşlarca kriz bahanesiyle bu işbirliğine zarar verici davranışlardan kaçınılmasının son derece önemli olduğuna inanmaktadır. Her bir vatandaşımızın ve kuruluşlarımızın işçi ve işveren işbirliğine destek vererek, katılması, ülkemizin elde edeceği başarıyı artıracaktır. Öte yandan, bu amaçla hükümetimizi işbirliğini üçlü yapıya kavuşturmaya çağırıyoruz. Türkiye, işçi ve işveren kuruluşlarının ulusumuzdan büyük destek alan bu toplantıyla başlattıkları toplumsal dayanışma ile krizi aşacaktır.'' 
     

</TEXT>
</DOC>
