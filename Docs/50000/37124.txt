<DOC>
<DOCNO> 37124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sontur17.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Swissotel eylemcilerinden savunma "İstemeyerek oldu" 
</HEADLINE>
<TEXT>

     İstanbul 5 No'lu DGM'deki duruşmada sorgusu yapılan tutuklu sanık Muhammet Emin Tokcan, Türkiye'de eylem planlamadıklarını savunarak, Swissotel'e bir yanlışlık sonucu girdiklerini öne sürdü. 
     Duruşmanın başlaması ve kimlik tespitlerinin ardından sanıklardan ilk olarak Muhammet Emin Tokcan'ın sorgusu yapıldı. Üzerine atılı suçu kabul etmediğini söyleyen Tokcan, Kuzey Kafkasya kökenli Türk vatandaşları olduklarını, Ruslar tarafından göç etmek zorunda bırakıldıklarını ve bunun üzerine Türkiye'ye kabul edildiklerini anlattı. Tokcan, ''Biz ne yapıyorsak vatanımız için yapıyoruz. Tıpkı tarihte Türklerin bizim, bizim de Türkler için mücadele ettiğimiz gibi'' dedi. 
     Türkiye'yi ve Türkleri zor duruma sokacak bir hareketin hayatta en son yapacakları iş olduğunu anlatan Tokcan, ''Biz Türkiye'de eylem planl amamıştık. Buraya bir yanlışlık neticesi geldik'' şeklinde konuştu. 
     Türkiye'de, Rus lobisine karşı legal bir Kafkas lobisi oluşturmak için mücadele verdiklerini savunan Tokcan ifadesini şöyle sürdürdü 
     ''Fakat Rus lobisini aşamadık. Bizleri çete şablonu içine sokmak isteyen bazı basın mensupları var. Biz bunu kabul etmiyoruz. Rus lobisi tarafından legal çalışmamız Türkiye'de engellendi''. 
     Çalışmalarının engellenmesi üzerine Kafkasya'ya gitmek üzere harekete geçtiklerini ileri süren Tokcan, Rus Gizli Servisi tarafından takip edildiklerini ve kendisine de 2 kez bu servis tarafından suikast girişiminde bulunulduğunu iddia etti. 
     
     İstemeyerek yaptık 
     Türk emniyeti ve istihbaratından kendilerine zarar gelmeyeceğini düşündüklerini belirten Tokcan, 2 araba ile yurtdışına çıkmak üzere hareket ettiklerinde, takip edildiklerini fark ettiklerini söyledi. Swissotel'e Kafkas kökenli bazı Rus misafirlerle görüşmek üzere geldiklerini öne süren Tokcan'a Mahkeme Başkanı, ''Neden bu otele geldiniz. Otel sizin yolunuzun üzerinde değil'' şeklinde soru yöneltti. 
     Tokcan, İstanbul-Edirne üzerinden yurtdışına çıkmak için hareket ettiklerinde İstanbul'a geldiklerini, misafirlerle buluşmak üzere otele uğradıklarını savunarak, otel kapısında birkaç sivil şahsın kendilerini durdurduğunu ve kimlik sorduğunu söyledi. 
     Kendilerini durduran kişilerin ellerini bellerine atınca, Rus ajanı sandıklarını ileri süren Tokcan, ''Kendimizi savunduk. Otel basma düşüncemiz yoktu. Zaten öyle olsaydı, akşam girip sabah çıkmazdık. Biz, Avrasya feribotunun kaçırılması eyleminde de 3-4 gün sonra rahmetli Dudayev'in 'İnin artık' demesi üzerine gemiden indik'' şeklinde konuştu. 
     Mahkeme Başkanı, sanık Tokcan'a ''İstemeyerek mi yaptınız'' şeklinde soru yöneltti. Tokcan da, ''İstemeyerek yaptık'' yanıtı verdi. 
     
     Silahlara ilişkin savunma 
     Yanlarındaki pompalı tüfeklerin yasal olduğunu ve yurtdışına çıkarılmalarına engel bulunmadığını iddia eden Tokcan, bu silahların pasaportlarında da kayıtlı olduğunu söyledi. Düşman sahibi olmaları nedeniyle tabanca taşıdıklarını da savunan Tokcan, 2 adet kalaşnikof marka otomatik tüfekle ilgili ise, ''Birisinin sahiplenmesi lazım. Sahibi burada yok. Bari ben sahipleneyim'' dedi. 
     Tokcan, bu otomatik tüfeklerin otelde kullanılmadığını da ileri sürerek, otele ambalajı içerisinde getirilen pompalı tüfeklerden biriyle bir el ateş edildiğini öne sürdü. Hazırlık soruşturması sırasında emniyette, savcılıkta ve hakime verdiği ifadelerini kabul etmediğini de vurgulayan Tokcan, ''Bu ifadelerimde doğruyu söylese idim, bazı arkadaşlarımın can güvenliği tehlikeye girecekti. Bu nedenle daha önceki ifadelerimi kabul etmiyorum. Zaten susma hakkımı kullanmıştım'' dedi. Duruşmaya, diğer sanıkların ifadesinin alınmasıyla devam ediliyor. 
     
     Tahliye talebi red edildi 
     Swissotel'in işgal edilmesine ilişkin İstanbul 5 No'lu DGM'de açılan davanın ilk duruşması, 13 sanığın sorgusunun yapılmasıyla tamamlandı. Mahkeme heyeti, sanıklar için istenen tahliye taleplerini reddetti. 







</TEXT>
</DOC>
