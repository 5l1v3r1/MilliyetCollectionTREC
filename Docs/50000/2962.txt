<DOC>
<DOCNO> 2962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sondun10.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Dışişleri Bakanlığı "Tasarı modern Türkiye'yi hedef almıyor" 
</HEADLINE>
<TEXT>

     Fransa Dışişleri Bakanlığı, Türkiye ile ilişkilerin her alanda gelişmesine büyük önem verildiğini bildirdi. 
     Fransa Dışişleri Bakanlığı Sözcüsü François Rivasseau, bugün düzenlediği olağan basın toplantısında, gazetecilerin dün Meclis'te kabul edilen Ermeni yasası ile ilgili sorularını yanıtladı. Fransız Sözcü Rivasseau, dün yapılan oylama öncesi Hükümet adına söz alan Meclis ile İlişkilerden Sorumlu Bakan Jean Jack Queyranne'ın konuşmasına atıfta bulunarak, ülkesinin Türkiye ile ilişkilerin her alanda geliştirilmesine ve Ankara ile AB arasındaki yakınlaşmaya büyük önem verdiğini bildirdi. 
     Rivasseau, hükümetten sorumlu bakanın belirttiği gibi yasanın modern Türkiye'yi hedef alan ve suçlamaya yönelik bir amacı olmadığını, sadece Osmanlı İmparatorluğu sırasında meydana gelen trajik bir olayı hatırlatma özelliği taşıdığını ifade etti. Türk Büyükelçisi Sönmez Köksal'ın Ankara'ya istişare için geri çağrılması ile ilgili bir soru üzerine Rivasseau, bunun eğemen bir ülkenin kararı olduğunu belirterek, daha fazla yorum yapmaktan kaçındı. Fransız Sözcü, gazetecilerin, Türkiye'nin gösterdiği sert tepki ve Fransa'ya ekonomik yaptırım uygulanması ile ilgili soruları da geçiştirerek, açık bir biçimde yanıtlamaktan kaçındı. 




</TEXT>
</DOC>
