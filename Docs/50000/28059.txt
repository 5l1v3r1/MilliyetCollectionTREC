<DOC>
<DOCNO> 28059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/soneko07.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası döviz satış ihalesi açtı 
</HEADLINE>
<TEXT>

     Merkez Bankası ABD Doları'nın yükselmesinin ardından, piyasalara yeniden müdahale ederek döviz satış ihalesini açtı. 
     Merkez Bankası'na ihale için teklifler saat 11.00'e kadar verilecek. Ankara'da serbest piyasada dolar 1 milyon 300 bin liradan işlem görüyor. 
     Bu arada, piyasa 5 katrilyon 435 trilyon lira artı rezervle açılırken, Merkez Bankası, interbank para piyasasında uyguladığı gecelik kotasyonlarını değiştirmedi. Banka, gecelik vadede üst kotasyonu yüzde 90, döviz depo piyasasında haftalık vadede yüzde 20'den dolar ve euro için kotasyon verdi. 
     Merkez Bankası son iki günde düzenlediği döviz satış ihalelerinde toplam 505 milyon dolar satmıştı. 
     Son olarak dün öğleden sonra düzenlenen döviz satış ihalesinde 62 milyon dolar satılırken maksimum fiyat 1 milyon 262 bin lira, minumum fiyat 1 milyon 255 bin lira, ortalama fiyat 1 milyon 258 bin 98 lira olarak gerçekleşmişti. 
     Merkez Bankası, 17 Mayıs'da, Türk Lirası karşılığı döviz satış ihalesini her iş günü düzenlemek yerine, gerekli gördüğünde düzenleme kararı almıştı. 
     

</TEXT>
</DOC>
