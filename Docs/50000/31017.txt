<DOC>
<DOCNO> 31017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/son/soneko03.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücrete ek yapılması salı günü ele alınacak... 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan tarafından toplantıya çağırılan ve 10 Temmuz Salı günü ilk toplantısını yapacak olan Asgari Ücret Tespit Komisyonu, halen brüt 146 milyon 947 bin 500 lira olarak uygulanan ücrete ek zam yapılmasını ele alacak. 
     Komisyon toplantısında, yürürlükteki asgari ücretin brüt 180, 190 veya 210 milyon liraya yükseltilmesi seçenekleri üzerinde çalışma yapılacağı belirtilirken, yeni ücretin bu ay içinde saptanarak 1 Ağustos'tan itibaren yürürlüğe girmesinin beklendiği de kaydediliyor. 
     Asgari Ücret Tespit Komisyonu'na işçi tarafının temsilcisi olarak katılan Türk-İş, belirlenecek yeni ücretin en düşük memur maaşı düzeyinde veya SSK taban prim ücreti olan 210 milyon liraya yükseltilmesini isterken, işveren tarafının temsilcisi TİSK ise işverenlere ek yük getireceği gerekçesiyle Türk-İş'in bu talebine olumlu bakmıyor. 
     Ek zamlı asgari ücretin, komisyonun yapacağı çalışmalar sonunda saptanarak yıl sonuna kadar yürürlükte kalacağı belirtilerek, Asgari Ücret Tespit Komisyonu'nun 1 Ocak 2002'den geçerli olacak yeni ücreti belirlemek için Eylül ayı sonunda veya Ekim ayı başında yeniden toplantıya çağırılabileceği de kaydediliyor. 
     5 işçi, 5 işveren ve 5 hükümet temsilcisi olmak üzere 15 kişiden oluşan Asgari Ücret Tespit Komisyonu, 10 Temmuz Salı günü Çalışma ve Sosyal Güvenlik Bakanı Yaşar Okuyan açış konuşmasının ardından, Çalışma Genel Müdürü Ömer Benokan'ın başkanlığında çalışmalarını sürdürecek. 
     Halen 146 milyon 947 bin 500 lira olarak uygulanan brüt asgari ücretten, 20 milyon 572 bin 650 SSK primi, 15 milyon 230 bin 385 lira gelir vergisi, 881 bin 685 lira damga vergisi, 2 milyon 938 bin 950 lira işsizlik sigortası primi olmak üzere toplam 39 milyon 623 bin 670 lira kesinti yapılarak, işçiye net 107 milyon 323 bin 630 lira ödeniyor. 
     
     Seçenekeler... 
     Yeni asgari ücretin brüt 180 milyon lira olarak saptanması durumunda, bu ücretten 25 milyon 200 bin lira SSK primi, 19 milyon 395 bin lira gelir vergisi, 1 milyon 80 bin lira damga vergisi ve 3 milyon 600 bin lira işsizlik sigortası primi olmak üzere, toplam 49 milyon 275 bin lira kesinti yapılarak işçiye net 130 milyon 725 bin lira ödenecek. Bu ücretin işverene maliyeti 232 milyon 50 bin lira olacak. 
     Asgari Ücretin brüt 190 milyon liraya çıkartılması halinde ise, bu ücretten 26 milyon 600 bin lira SSK primi, 20 milyon 655 bin lira gelir vergisi, 1 milyon 140 bin lira damga vergisi, 3 milyon 800 bin lira işsizlik sigortası primi olmak üzere toplam 52 milyon 195 bin lira kesinti yapılarak, işçi net 137 milyon 805 bin lira alacak. Bu ücret ise işverene 240 milyon 450 bin lira maliyet getirecek. 
     Komisyon'un yeni ücreti brüt 210 milyon liraya yükseltmesi durumunda ise, bu ücretten 29 milyon 400 bin lira SSK primi, 23 milyon 175 bin lira gelir vergisi, 1 milyon 260 bin lira damga vergisi, 4 milyon 200 bin lira işsizlik sigortası primi olmak üzere toplam 58 milyon 35 bin lira kesinti yapılarak, işçiye net 151 milyon 965 bin lira ödenecek. Bu ücretin işverene maliyeti ise 257 milyon 250 bin lira düzeyinde olacak. 






</TEXT>
</DOC>
