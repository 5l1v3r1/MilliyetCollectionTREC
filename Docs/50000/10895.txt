<DOC>
<DOCNO> 10895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/son/sontur08.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Çay "Nazım Hikmet vatan haini" 
</HEADLINE>
<TEXT>

     Bayram tatilinin sona ermesiyle birlikte, düşen siyasi tansiyon da yükselmeye başladı. MHP'li Devlet Bakanı Abdülhaluk Çay, Nazım Hikmet'in Türk vatandaşlığına geçmesi tartışmalarını yeniden alevlendirerek, "vatan haini" olduğunu iddia etti. 
     Çay, Antalya'dan Ankara'ya giderken Afyon'da koruma görevlisi, polis memuru Göksel Kurt ile Ebru Kurt çiftinin düğün törenlerine katıldı. Çay, düğün salonu çıkışında, gazetecilerin soruları üzerine Nazım Hikmet'in tekrar Türk vatandaşlığına geçmesinin mümkün olmadığını ifade ederek, şöyle konuştu 
     "Nazım Hikmet, Türkiye'yi terk etmiş bir vatan hainidir. Türk vatandaşı olması mümkün değildir. Kendisi ülkeyi terk etmiş, Türk vatandaşlığından çıkmış ve şu anda Polonya vatandaşıdır zaten. Üstelik Nazım Hikmet'in Türk vatandaşı olması için bir Bakanlar Kurulu kararı da imzaya açılmış değil, böyle bir kararneme yok ortada. Nazım Hikmet'in Türk vatandaşlığı kabul edilemez, bu mümkün değil." 




</TEXT>
</DOC>
