<DOC>
<DOCNO> 39421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sontur06.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayet çözülüyor mu Garih'in cep telefonu bulundu 
</HEADLINE>
<TEXT>

     Üzeyir Garih cinayetinde esrar perdesinin çözümü yolunda büyük bir adım atıldı ve kanlı cinayetten sonra kaybolan cep telefonu İstanbul'da Hasdal Kışlası'nda bulundu. Polis olayla ilgili olarak bir er ve iki astsubayı gözaltına aldı. Telefonu kışlaya getiren ve eski sabıkalı olduğu belirlenen er Yener Yermez bütün Türkiye'de aranıyor. 
     Operasyonun ilk saatlerinde cinayet zanlısı er Yener Yermez'in yakalandığı haberi duyuruldu. Ancak daha sonra Yermez'in firarda olduğu ,yakalanan erin ise üzerinde telefon bulunan Mehmet Kızılkaya olduğu anlaşıldı. 
     Teknik takip 
     Cinayetten sonra araştırmalarını sürdüren polis, teknik izleme yöntemiyle Üzeyir Garih'in kayıp cep telefonunu takibe aldı. 
     Ve cep telefonu dün akşam saatlerinde İstanbul'dan bir kez daha sinyal verdi. Eldeki bilgilerin hızla deşifre edilmesi sonucu sinyalin Hasdal Kışlası'ndan geldiği anlaşıldı. 
     Kışlaya özel izinle giren polis ekipleri Üzeyir Garih'in cep telefonunu Mehmet Kızılkaya adlı erin üzerinde buldular. 
     Yapılan soruşturmada cep telefonunun kışlada nasıl el değiştirdiği de ortaya çıktı. 
     Buna göre, Cumartesi akşamı çarşı izninden dönen er Yener Yermez'ın üzerinde nöbetçi astsubay bir cep telefonu buldu. Nöbetçi astsubay kışlaya telefon sokmanın yasak olduğunu belirterek telefona el koydu. 
     Kısa bir süre sonra nöbetçi astsubaya tekrar gelen er Yermez "Komutanım ben izne çıkmak istiyorum" diyerek telefonu geri aldı. 
     Er Yermez bölüğüne döndükten sonra Üzeyir Garih'in cep telefonunu er Mehmet Kızıkaya'ya 20 milyon liraya sattı. 
     Mehmet Kızılkaya telefona kendi sim kartını taktı ve birkaç telefon görüşmesi yaptı. Bu sırada polis tarafından izlenen cep telefonu bulunmuş oldu. 
     Her yerde aranıyor 
     Polis Yener Yermez'in ifadesini almak istedi. Ancak telefonu kışlaya getiren ve cinayet zanlısı olarak kuşkuları üzerinde toplayan Yener Yermez'in firarda olduğu anlaşıldı. 
     Kasten adam öldürmek suçundan sabıkalı olduğu saptanan er Yermez Türkiye'nin dörtbir yanında aranıyor. 
     Olayla ilgili bilgi isteyen Genelkurmay, soruşturmayı yürüten birimlere istenilen her türlü desteğin verilmesini iletti. 
     
     

</TEXT>
</DOC>
