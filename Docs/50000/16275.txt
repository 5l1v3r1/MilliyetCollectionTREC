<DOC>
<DOCNO> 16275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/soneko16.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Çok zor bir dönemden geçeceğiz" 
</HEADLINE>
<TEXT>

     Devlet Bakanı Kemal Derviş, ileride kamu harcamalarında çok daha etkili olmak ve kamu sektörünü de çok daha verimli olabilecek bir duruma getirmek gerektiğini bildirdi. 
     Devlet Bakanı Kemal Derviş, program hakkında bilgi verirken, programın kesin olarak bir makroekonomik tablo şeklinde ortaya çıkacağını belirterek, önümüzdeki günlerde bu çalışmaları sürdürmeye devam edeceklerini kaydetti. 
     Programın göreceği destek konusunda ''çok umutlu'' olduğunu tekrarlayan Derviş, bu konuda şunları söyledi 
     ''Çok umutluyum. Büyük bir zorluk olacağını tahmin etmiyorum. Sanıyorum program büyük bir destek görecektir. Fakat şu anda kesin bir rakam vermek veya dışardan gelen desteğin bileşimi konusunda size kesin bir bilgi veremiyorum henüz.'' 
     Geçmişe bakarken, istikrar ve yeniden yapılanmanın bir bütün olduğuna dikkat çektiğini hatırlatan Derviş, yalnızca istikrara yönelindiğinde belki başarılı olunabileceğini, belki 6 ay için 9 ay için istikrarın sağlanabileceğini ifade ederek, sözlerini şöyle sürdürdü 
     ''Belki Hazine çok yüksek faizle borçlanmaya bütün bir yıl devam eder. Ancak Türkiye'yi düze çıkartamayız. Büyümeyi sağlayamayız ve sorunlara sadece geçici çözüm bulmuş oluruz. Onun için istikrar tedbirleriyle ki çok güçlü istikrar tedbirleri alıyoruz. Bugün açıkladığımız Maliye politikası, ki bunu hem içerideki hem dışarıdaki kamuoyu kabul ediyor. Çok güçlü bir Maliye politikasıdır, ve devletten çok büyük fedarakarlık isteyen bir Maliye politikasıdır. Fakat bu durumda bunu yapmak mecburiyetindeyiz. Esasen ilerde kamu harcamalarında çok daha etkili olmamız ve kamu sektörünü de çok daha verimli olabilecek bir duruma getirmemiz ve aynı zamanda kamuda çalışan insanlarımıza biraz bir şeyler yapmamız gerekiyor.'' 
     Hastabakıcının ücreti 
     Bugün Türkiye'de bir hastanede çalışan bir hastabakıcının aldığı ücrete baktığında gerçekten çok çok üzüldüğünü anlatan Derviş, ''Bu olacak bir şey değil esasen. Olmaması gerekli. Hasta olan vatandaşlarımıza veya annelerimize, babalarımıza bakan bir hastakabakıcının bugün Türkiye'de aldığı gelir kabul edilmez derecede düşüktür. Fakat şu anda bugün buna bir çare getiremiyoruz. Fakat yarın buna mutlaka çare getirmemiz gerekiyor'' diye konuştu. 
     Derviş, içerdeki büyük gayret karşısında ve bu büyük gayreti görerek mutlaka bir dış destek sağlanacağını ve bu konuda da önümüzdeki hafta içerisinde kesin haberler vermek istediğini bildirdi. Programın son ilkesine ilişkin bilgi verirken de, geçen asrın hem dünyada hem de Türkiye'de, özel sektör, kamu sektörü tartışmaları içerisinde geçtiğine dikkat çeken Derviş, ''Bugün artık 21. asra girmiş bulunuyoruz. Ve sanıyorum bu tartışmalar artık yeni bir senteze doğru gelmiştir. Güçlü bir ülke için güçlü bir ekonomi için özel sektörün rahat bir şekilde güvenliği içinde çalışması şarttır. Güçlü bir devlet refah yaratan bir özel sektör olmadan ortaya çıkamıyor'' diye konuştu. 
     ''Mutlaka rekabet edebilen ve fark yaratabilen, gelir yaratabilen bir özel sektörün olması gerekiyor'' diyen Derviş, aynı anda devletin öneminin bir kez daha anlaşılmış olduğunu söyledi. Devletsiz, denetimsiz, yasal çerçevenin olmadığını bir piyasanın çalışmadığını belirten Derviş, sözlerini şöyle sürdürdü 
     ''Refah da yaratamıyor, üretim de yapamıyor. Nasıl saygın bir devlet için güçlü bir özel sektör gerekiyorsa, aynı şekilde refah yaratan bir özel sektör için denetim ve sosyal destek görevini yapan güçlü bir devlete de ihtiyaç var. Bugün artık Türkiye'de bu devlet özel sektör tartışmasını da bence geride bırakalım. Ve hem devletin hem özel sektörün sosyal dayanışma içinde birlikte birbirine güvenerek ve birbirini destekleyerek bu özlediğimiz refahı, güçlü ekonomiyi meydana getirmeye de yardımcı olalım. Bu son mesajım bence çok önemli. 
     Eski tartışmalar değil, yeni pratik çözümler aramamız lazım. Ve bu konuda özel girişim ve devlet kadroları birbirine yardım etmelidir.'' 
     Zor bir durumdan geçiyoruz 
     ''Gerçekten zor durumdan geçiyoruz. Çok büyük bir hızla da önümüzdeki iki üç ay içinde çok rahat bir duruma geçemeyeceğiz'' diyen Derviş, herkesin fedakarlık yapmak durumunda olduğunu vurguladı. Fakat aynı zamanda umutsuz olmak için de hiç bir neden bulunmadığını anlatan Derviş, şunları söyledi 
     ''Türkiye kaynağı bol olan bir ülkedir. Coğrafi konum olarak belki de dünyanın en önemli yerindedir. Büyük bir ülkedir. Çok dayanıklı, çok çalışkan insanları vardır. Devlet kadrolarında çok değerli arkadaşlar vardır ve aynı zamanda da belki de dünyanın en dinamik, en girişimci özel sektörüne sahiptir. Şu anda Türkiye'nin başına gelen, 90'lı yılların borç dinamiği sonucunda güvenin kaybolmasıdır. Bu borç dinamiğini durdurduğumuz anda ve gerçekten yeni bir yapı ile işe girişeceğimize kesin karar verdiğimiz zaman ve bu konuda herkesin inandığı ve herkesin omuz verdiği anda sanıyorum Türkiye büyük kaynaklarını üretime ihracata dönüştürebilir. Şu anda çekingen davranan sermayeyi devreye sokabilir. Ve gerçekten inanıyorum ki geçmişte görmediğimiz bir hızla, bir tempoyla büyümeye kavuşabiliriz.'' 
     Kötü bir rüya 
     Yüzde 6-7'lik bir büyümenin Türkiye için tamamen mümkün olduğunu ve yüzde 6-7'lik büyümeyle bir on sene geçirebilinirse o zaman Avrupa düzeyinde, Akdeniz'in çok saygın, ekonomik açıdan çok güçlü bir ülkesi haline gelineceğini ifade eden Derviş, sözlerini şöyle sürdürdü 
     ''Ve sanıyorum bugünleri o zaman biraz kötü bir rüya gibi hatırlayacağız. Fakat aynı zamanda hep birlikte elelele verdiğimiz için mutlu da olacağız. Ve bu durumda bir ulusal dayanışma ve toplumsal dayanışma içinde nasıl bir durumdan çıktığımızı hatırlayacağız. Ben buna kesinlikle inanıyorum. Gerçekten bu konuda tereddüdüm yoktur.'' 
     Dışarıdaki yatırımcıya da seslenen Derviş, ''Şu anda Türkiye'ye yatırım yapan çok karlı çıkacaktır. Belki önümüzdeki üç ay içerisinde değil ama önümüzdeki bir iki yıl içinde mutlaka çok karlı çıkacaktır. Dolayısıyla şu anda Türkiye'ye gelmeyen veya gelmekten korkan sermayenin bir an önce gelmesi konusunda kendileri açısından çok yararı vardır'' diye konuştu. 




</TEXT>
</DOC>
