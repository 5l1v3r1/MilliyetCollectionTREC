<DOC>
<DOCNO> 41028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/dunya/adun.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
4 katrilyonluk İPTAL 
</HEADLINE>
<TEXT>

Kral Kobra’ saldırı helikopterlerinin ABD’yle ortak üretimi projesinde Washington misyon bilgisayarının Türkiye’de geliştirilmesine izin vermeyince, Ankara görüşmelerden çekilme kararı aldı 
     UTKU ÇAKIRÖZER Ankara 

     Genelkurmay karargahında önceki gün yapılan toplantıda 2.5 milyar dolara yaklaşık 4 katrilyon TL 50 saldırı helikopteri üretimi projesinde ABD firması Bell Textron ile görüşmelere son verilmesi kararı çıktı. Türkiye’nin ortak üretilecek "AH - 1Z Kral Kobra" helikopterinin beyni sayılan misyon bilgisayarını TÜBİTAK’ta yapma talebini kabul etmeyen Washington’un "Direnirsen helikopteri vermem" resti üzerine bu kararın alındığı öğrenildi. 
     Türkiye’nin Haziran ayında misyon bilgisayarını kendi başına üretmek için çalışma başlatması sonrasında iki ay süren görüşmeler, Washington’un "Kendi bilgisayarınızı üretmede ısrar ederseniz, helikopterin satışına izin vermeyiz. Amerikan bilgisayarı takılmasını kabul ederseniz her türlü işbirliğine hazırız" mesajıyla sona erdi. 
     Görüşmeler sırasında Milli Savunma Bakanlığı helikoptere takacağı misyon bilgisayarının hem donanım, hem de yazılımının yüzde 100’ünü yerli üretmek istedi. Buna karşı çıkan Amerikan hükümeti ise kendi ordusundaki helikopterlere taktığı Northrop Grumman firmasının bilgisayarının donanımının tamamını Türk sanayi ile yapmayı, yazılımını da ortak geliştirmeyi önerdi. 
     
     ABD’den son öneri 
     Ankara’ya iletilen son öneride, sistemin bilgisayar yazılımının yüzde 95’inin verilebileceği, kritik bilgiyi içeren yüzde 5’ilik bölümün ise kesinlikle verilmeyeceği bildirildi. 
     Helikoptere yeterince denenmeyen bir sistem takmanın hem uçuş güvenliğini, hem de ortak harekat yapabilme yeteneğini riske sokacağı uyarısında bulunan Washington yönetimi "yapabileceğimiz en iyi öneriyi yaptık. İlle de biz üreteceğiz derseniz helikopterin Türkiye’ye satışına onay vermeyiz" mesajını verdi. 
     ABD’nin restine karşılık MSB ve Genelkurmay’da yapılan değerlendirmede misyon bilgisayarının "milli" olmasının gerekliliği ön plana çıktı. Üst düzey bir SSM yetkilisi endişelerini "Arjantin, Falkland savaşında İngiliz yapımı füzelerini İngiltere’ye karşı kullanamadı. Kıbrıs’ta ambargo yaşadık. İleride bu helikopterleri ABD’nin istemediği görevlerde kullanamaz duruma gelmemek için bu bilgisayarın her zerresinin kontrolü ve değiştirme yetkisi bizde olmalı" diye açıkladı. 
     
     Genelkurmay dur’ dedi 
     Önceki gün Genelkurmay İkinci Başkanı Org. Yaşar Büyükanıt başkanlığında yapılan değerlendirme toplantısında, ABD ile yapılan görüşmelerin misyon bilgisayarı yüzünden tıkandığı sonucuna varıldı ve Amerikan firması Bell ile yapılan görüşmelere son verilmesi kararı çıktı. 
     ABD ile görüşmelerin kesilmesi sonrasında Türkiye’nin nasıl bir yol izleyeceği ise belirsiz. 
     



 DÜNYA 











</TEXT>
</DOC>
