<DOC>
<DOCNO> 28780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sontur15.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan meclise seslendi "Bu ayıp meclisindir" 
</HEADLINE>
<TEXT>

     Kapatılan FP'nin Genel Başkanı Recai Kutan, Türkiye'nin yürürlükteki Anayasa ve yasalarla yoluna devam edemeyeceğini, hür dünya ile beraber olamayacağını söyledi. 
     Kutan,''Başta Hükümeti oluşturan partilerin yöneticileri ve tüm milletvekillerine sesleniyorum. Bu ayıptan kurtulmanın zamanı geldi, geçiyor'' diye konuştu. 
     Kutan, TBMM Genel Kurulu'na gelişinde FP'nin kapatılmasıyla bağımsız kalan milletvekillerinin ayakta alkışlarıyla karşılandı. Kutan'ın gündemdışı konuşma yapma istemi, birleşimi yöneten Başkanvekili Ali Ilıksoy tarafından kabul edildi. Ilıksoy, Kutan'ı kürsüye çağırırken, bugün aslında gündemdışı konuşma vermek istemediğini, ancak ''Eski bir partimiz'' diye nitelediği FP'nin GenelBaşkanı'nın böyle bir istemde bulunması durumunda bu kararından vazgeçtiğini söyledi. 
     Konuşmasına ''Geçen hafta anamuhalefet partisinin genel başkanıydım. Şimdi sizleri sadece bağımsız bir milletvekili olarak selamlamaktayım'' sözleriyle başlayan Kutan, seçim olmadığını, bu durumun milletin kararı ile ortaya çıkmadığını belirtti. 
     ''Anamuhalefet partisini millet değil, mahkeme kapattı'' diyen Kutan, ''Elbette bu karar mahkeme kararıdır ve uygulanacaktır, ancak bu karar toplum vicdanı tarafından kabul edilmemiştir ve edilmeyecektir. Çünkü bu karar yanlış ve haksız bir karardır'' dedi. 
     Son kararla birlikte Türkiye'de kapatılan parti sayısının 40'ı bulduğunu bildiren Kutan, Türkiye'nin adeta ''Partiler mezarlığı'' haline getirildiğini söyledi. Kutan, ''Karardaki keyfilikleri ve Anayasa'ya aykırı yönlerini'' bir tarafa bıraktığını bildirerek, sözlerini söyle sürdürdü 
     ''Bu karar sadece yanlış ve haksız değil, aynı zamanda Cumhuriyetimizin birarada yaşama esasına dayanan kuruluş felsefesine, çok partili hayata geçişle başlayan çoğulcu demokratik sisteme ve Türkiye'nin AB üyeliği sürecine indirilen ağır bir darbedir. 
     Kutan, ''Bu ayıp herşeyden önce açıkça söylüyorum bizimdir. Yani TBMM'nindir'' sözleriyle sürdürdüğü konuşmasında, FP'nin kapatılmasının sadece FP'lileri ilgilendirdiğinin sanılmaması gerektiğini söyledi. Türkiye'de tek tek ya da topluca partilerin kapatıldığını, siyasetin yasaklandığını ifade eden Kutan, milletvekillerine, ''Sizlerin parti üyesi olarak burada olmanızın demokrasi açısından bir anlamı yoktur, çünkü demokrasinin olabilmesi için muhalefetin, yani farklı düşünenlerin bulunması gerekmektedir'' diye seslendi. 
     Siyasi partilerin demokrasinin vazgeçilmez unsuru olmasının esprisinin de bu olduğunu bildiren Kutan, şunları söyledi 
     '' Biz suç işlemedik, sadece farklı düşündük. Asla şiddeti ve terörü tasvip etmedik, şiddetin ve terörün içinde olmadık. Yolsuzluk, soygun ve yağmalara adımız karışmadı. Cumhuriyete karşı olduğumuz iddiası sadece bir iftiradır. Bizim amacımız Cumhuriyetimizin demokratikleşmesidir. Biz Anayasa'mızın 2. maddesinde vaad edilen demokrasi, laiklik, hukuk devleti gibi devletin temel niteliklerinin evrensel ölçütlere göre yorumlanıp, uygulanmasını istiyoruz. Laikliğe aykırı eylemler iddiası da bütünüyle temelsizdir. Hangi eylemlerde bulunmuşuz, kimler bu eylemlerde bulunmuş, bunlar nasıl odak olmuş Birkaç yüz bini bulan üyelerimizden bir teki için bile laikliği ihlal ididasıyla bir dava açılmamışdır.'' 
     

</TEXT>
</DOC>
