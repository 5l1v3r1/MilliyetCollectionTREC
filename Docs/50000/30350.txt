<DOC>
<DOCNO> 30350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/dunya/dun01.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloşeviç şov’ avukatsız sürecek 
</HEADLINE>
<TEXT>

     DIŞ HABERLER SERVİSİ 

     Hollanda’nın Lahey kentindeki Uluslararası Savaş Suçları Mahkemesi’nde önceki gün yargıç karşısına çıkan Yugoslavya eski devlet başkanı Slobodan Miloşeviç’in, "avukatsız şovunu" sürdüreceği açıklandı. 
     Miloşeviç’in avukatlarından Zdenko Tomanoviç, eski Devlet Başkanı’nın yargı süreci boyunca avukat tutmayacağını söyledi. 
     
     Saldırgan olacak 
     "Savunması sırasında pasif ya da aktif olup olmayacağını bilmiyorum, ancak saldırgan bir tutum izleyeceğini sanıyorum" diye konuşan Tomanoviç, Miloşeviç’le önceki gün yargıç karşısına çıkmasından sonraki görüşmesini "avukat olarak değil, insan olarak" yaptığını söyledi. Tomanoviç, Hollanda’daki kalış masraflarını kimin ödediği sorularını yanıtlamaktan kaçınırken, "bedava çalışmadığını" söylemekle yetindi. 
     Miloşeviç’in avukatlarından Toma Fila ise Miloşeviç’in ikinci duruşmaya çıkmayabileceğini söyledi. Fila, "Miloşeviç mahkemeyi tanımadığını söyledi. Bu durumda büyük ihtimalle Miloşeviç ikinci duruşmaya çıkmayacak. Eğer zorla duruşmaya getirilirse, salonda mahkeme heyetine sırtını dönebilir veya oturup tırnaklarını temizler" dedi. Torma Fila, Sırp kasabı Miloşeviç’in mahkemeye gelmemesi durumunda gıyabında yargılanabileceğini ve bunun da 3 - 5 yıl sürebileceğini" söyledi. 
     



 DÜNYA 












</TEXT>
</DOC>
