<DOC>
<DOCNO> 20223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur23.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Evren'e suikast davasında DHKP C'li Ercan Kartal'a idam 
</HEADLINE>
<TEXT>

     Yasadışı DHKP C örgütü adına 7. Cumhurbaşkanı Kenan Evren'e Marmaris'te suikast düzenlemek için hazırlık yaptırdığı iddiasıyla yargılanarak beraat eden Ercan Kartal, Yargıtay'ın bu kararı bozmasından sonra yeniden yapılan yargılama sonucu ''Anayasal düzeni silah zoruyla değiştirmeye kalkışmak'' suçundan idam cezasına çarptırıldı. 
     İstanbul 6 No'lu DGM'deki duruşmaya, başka davalar kapsamında tutuklu olan yasadışı DHKP C örgütünün elebaşılarından Ercan Kartal ile bu davadan tutuklu Berkan Abatay ve Fadime Baştuğ katılmadı. Yargıtay'ın bozma kararı uyarınca yeniden hüküm veren mahkeme heyeti, daha önce beraatını kararlaştırdığı sanık Ercan Kartal'ı, bu kez TCK'nın 146 1. maddesi uyarınca ''Anayasal düzeni silah zoruyla değiştirmeye kalkışmak'' suçundan idam cezasına çarptırdı. 
     Mahkeme heyeti, aynı davada yargılanarak 12 yıl 6'şar ay ağır hapis cezasına çarptırılan Berkan Abatay ve Fadime Baştuğ'a da, ''Yasadışı örgüt üyesi olmak'' suçundan bu kez 15'er yıl ağır hapis cezası verdi. 
     Mahkeme heyeti, Ercan Kartal, Berkan Abatay ve Fadime Baştuğ hakkında, ''mahkemece her zaman fail lehine cezayı hafifletecek takdiri sebepler kabul edilebileceğini ve idam cezasının müebbet ağır hapis, müebbet ağır hapislerin 30 sene ağır hapis ve diğer cezalarda da altıda bir oranında indirim yapılabileceğini'' öngören TCK'nın 59. maddesindeki indirimin uygulanmasına yer olmadığını karara bağladı. Heyet, Yargıtay'ın, ''Yasadışı örgüt üyelerine yardım ve yataklık etmek'' suçundan verilen 3 yıl 9 ay ağır hapis cezasını bozmamasına rağmen sanık İlhan Uçar'ın, 4616 sayılı Şartla Salıverilmeye, Dava ve Cezaların Ertelenmesi'ne Dair Kanun'dan yararlandırılarak, cezasının infazının ertelenmesini kararlaştırdı. 







</TEXT>
</DOC>
