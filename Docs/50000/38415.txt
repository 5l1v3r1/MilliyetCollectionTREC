<DOC>
<DOCNO> 38415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sondun16.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
George Michael korkusuz çıktı.. 
</HEADLINE>
<TEXT>

     İngiltere'nin ünlü pop müzik sanatçısı George Michael, şiddet olayları nedeniyle birçok ünlünün gelmeye çekindiği İsrail'e gelerek bir arkadaşının düğününe katıldı. 
     George Michael, arkadaşı İngiliz fotoğrafçı Simon Halfon ve İsrailli Anat Browerman'ın dün gece Tel Aviv kentinde yapılan düğünlerine katılan tek ünlü oldu. Tel Aviv Hilton oteli sözcüsü Orna Goldfeld, düğüne birçok ünlünün davet edildiğini ancak İsrail ve Filistin arasında 11 aydır devam eden şiddet olayları nedeniyle İsrail'e gelmeye çekindiklerini kaydetti. Sözcü, düğüne davet edilen ünlülerin isimlerini vermekten kaçındı. Dün gece yapılan düğüne korumaların kuşatması altında katılan George Michael'ın düğünde şarkı söylemediği ve dans etmediği belirtildi. Michael'in bugün ilerleyen saatlerde İngiltere'ye dönmesi bekleniyor. Şiddet olayları nedeniyle eğlence takvimi oldukça renksizleşen İsrail'de, ''Red Hot Chili Peppers'' grubu da güvenlik gerekçesiyle verecekleri konseri iptal etmişti. 







</TEXT>
</DOC>
