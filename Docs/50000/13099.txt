<DOC>
<DOCNO> 13099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/spor/spo04.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
HAMİ ACI ÇEKİYOR 
</HEADLINE>
<TEXT>

Trabzonspor’un emektar futbolcusu, bu sezon yaşanan başarısızlık nedeniyle gözüne uyku girmediğini söyledi, "Üzüntü duyuyorum. Kahroluyorum" dedi 
"Eziklik yaşıyoruz"      TRABZONSPOR Kaptanı Hami Mandıralı, başarısızlık altında ezildiklerini vurgulayıp, "Yönetim ve teknik kadromuzu güldürememenin ezikliği içindeyiz" dedi. Gözüne uyku girmediğini söyleyen tecrübeli oyuncu, "Başları dik yürümesini sağlayamadık. Bu bana büyük acı veriyor. Canım kadar sevdiğim hocam Sadi Tekelioğlu’nun hanesine yazılacak bir başarıya imza atamadığımız için kahroluyorum" yorumunu yaptı. 
     
"Hocama isyan etmem"      TEKNİK Direktör Sadi Tekelioğlu’na büyük saygısı bulunduğunu belirten Hami, "Dövse, kadro dışı bıraksa ve yüzde yüz haksız olsa bile ona isyan etmem" ifadesini kullandı. Kaptanlığın kendisinden alınması tartışmalarına da değinen yıldız futbolu, "Bir Hami sendromu yaratılıyor. Yazıktır, günahtır. Ben bu takım için savaşıyorum. Buna da devam edeceğim. Kaptanlık benden alınırsa da gocunmam" açıklamasını yaptı. 
     
"Suçlu ilan edildim"      TAKIMDA grup oluşturduğu iddialarını da yanıtlayan Bordo - Mavili takımın kaptanı, "Bir tek oyuncu, Ben Hami ağabeyin grubundanım’ desin, futbolu bırakırım" dedi. Yanlış değerlendirildiğini belirten Hami, şöyle konuştu "Arkadaşlarıma yüreğimi, kapımı, evimi açtım. Ama bir futbolcuya şuraya koş’ desem bile sorun oluyor. En küçük uyarıma farklı anlamlar yükleniyor, suçlu ilan ediliyorum." 
     
"Jübile için erken"      HAMİ, Trabzon yönetiminin sezon sonunda jübilesini isteyeceği tartışmaları konusunda da restini çekti. Hagi’yi örnek gösteren golcü futbolcu, "36 yaşında yine harikalar yaratıyor. Ayrıca 40 yaşına gelmiş ve mükemmel oynayan futbolcular var. 32 yaşındayım ve önümde iki - üç yılın bulunduğunu düşünüyorum. Jübile teklifiyle karşılaşırsam, çok sevmeme rağmen, Trabzon’dan ayrılmak zorunda kalırım" diye konuştu. 
     
Trabzon’da yeni hedef      TRABZON, Yimpaş Yozgat maçıyla başlayacak yeni dönemde büyük hedefler belirledi. Teknik Direktör Sadi Tekelioğlu, lige verilen aranın kendilerine yarayacağına inandığını, kalan 9 maçta da 27 puana ulaşmayı arzuladıklarını söyledi. Tecrübeli hoca, "Bunun için de yoğun bir terapi uygulaması içindeyiz. Kötü gidişi durdurup, çıkışa geçmenin planlarını yapıyoruz" dedi. Bu arada Trabzon, dün ümit takımla yaptığı çift kale maçı 4 - 0 kazandı. 
     
Yabancılara yakın takip      TRABZONSPOR Başkan Yardımcısı Ahmet Kul, Bulgaristan - İzlanda maçını izledikten sonra Türkiye’ye döndü. Kul, özellikle Bulgaristan Milli Takımı’nda forma giyen sağ kanat savunucusu, Bursaspor’un eski futbolcusu Kishishev ile libero Markov’u yakın takibe aldı. Teknik Direktör Sadi Tekelioğlu’nun da, milli maçta beğendiği Nemeth, savunma oyuncusu Varga ve Gresko ile ümit takımın kalecisi Kelemen’in transferi için yönetime rapor sunacağı öğrenildi. 
     


 SPOR 




















</TEXT>
</DOC>
