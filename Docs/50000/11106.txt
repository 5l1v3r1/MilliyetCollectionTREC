<DOC>
<DOCNO> 11106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/siyaset/siy04.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan’ın zemzemi Fazilet’i sulandırdı 
</HEADLINE>
<TEXT>

FP’liler Hoca’nın Hac’tan 18 bidon zemzemle dönmesini "gereğinden fazla getirmiş" şeklinde yorumladılar 
     ABDULLAH KARAKUŞ Ankara 

     Necmettin Erbakan’ın hacdan getirdiği 18 bidon zemzem suyu FP’de yeni bir tartışma başlattı. FP’li bir isim, "Biz iki bidon getirip sulandırır ve gelenlere dağıtırdık. Hoca çok getirmiş" dedi. 
     Adının açıklanmasını istemeyen FP’li bir milletvekili de, "Ben iki litre getirip burada sulandırırdım. Oldu işte zemzem. Arabistan’da da öyle yapıyorlar zaten. Yoksa o kadar zemzem, o kadar kalabalık insana yeter mi" dedi. 
     
     Zemzem ikramı 
     Başta FP yönetimi olmak üzere milletvekilleri de önceki akşamdan itibaren Erbakan’ı hac dönüşü ziyaret etmeye başladı. FP’lilere zemzem suyu ikram eden Erbakan’ın ayrıca, getirdiği bu zemzemlerden bir kısmını başta "Sakaryalılar grubu" olmak üzere korumalarına verdiği kaydedildi. Erbakan’ın vereceği yemeklerde de zemzemin eksik olmayacağı belirtildi. 
     
     Diyanet sınırlıyor 
     Erbakan’ın 18 bidon zemzem suyu getirmesine karşın Diyanet ile hacca gidenlere sınırlama getirildiği ortaya çıktı. FP Sivas Milletvekili Musa Demirci, geçmiş yıllarda Diyanet ile hacca gittiğini belirterek, "Diyanet zemzem için uçakta sınırlama yapıyor. Bir kişiye iki bidon veriyorlardı. Ama Erbakan davetli gitti. O istediği kadar zemzem getirebilir" diye konuştu. 
     
     


 SİYASET 
















</TEXT>
</DOC>
