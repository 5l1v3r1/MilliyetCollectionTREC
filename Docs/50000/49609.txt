<DOC>
<DOCNO> 49609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/soneko08.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz ette kriz ucuzluğu da kar etmedi 
</HEADLINE>
<TEXT>

     Banvit A.Ş. Genel Müdür Yardımcısı Ömer Görener, piliç fiyatlarının son 4 yılın en düşük düzeyinde olmasına rağmen, satışların yüzde 30 oranında düştüğünü bildirdi. 
     Görener, 2001 yılını başlangıçta değişim yılı olarak düşündüklerini, ancak Türkiye ve dünya ekonomisindeki krizden tüm sektörlerin olumsuz yönde etkilendiğini kaydetti. 
     Bu süreçte, üretim ve ciro hedeflerini sürekli revize etmek zorunda kaldıklarını ve kapasite kullanım oranının yüzde 60'a gerilediğini anlatan Görener, bu yıl 76 bin ton piliç eti ve 5 bin ton da hindi eti üretmeyi hedeflediklerini söyledi. 
     Görener, kriz nedeniyle tüketicilerin alım gücünün bitme noktasına geldiğini, bu nedenle satış fiyatlarının maliyetlerin altında kaldığını kaydederek, ''piliç fiyatları, son 4 yılın en düşük düzeyinde olmasına rağmen, satışlar yüzde 30 düştü'' dedi. 
     Yakıt ve giyim gibi ekstra harcamaların arttığı kış aylarında düşüşün daha da artacağını ve ''vahim bir hal alacağının'' beklendiğini dile getiren Görener, satışları önemli ölçede düşen bu tür emek yoğun sektörlerde istihdamda daralma yaşanmasının da kaçınılmaz olacağını ifade etti. 
     Görener, Banvit A.Ş. bünyesinde Bandırma ve Bursa'da iki ayrı yem fabrikası bulunduğunu, bu nedenle yem alımında kredi temini ya da teminat garantisi konusunda şu an için sorun yaşamadıklarını, ancak mısır ve soya küspesinde kullanılan yem girdileri nedeniyle yurtdışına doğrudan bağımlı olduklarına işaret etti. 
     Yem girdilerinde yüzde 50'ler düzeyinde gümrük vergisi uygulandığını, bu durumun tüketiciye de direkt olarak yansıdığını belirten Görener, hammaddelere gümrüksüz ve fonsuz ulaşabilmenin sağlanması gerektiğini söyledi. 
     Görener, bu çerçevede hükümetin Köy-Tür'e 10 milyon dolarlık destek sağlayan kararını da değerlendirerek, şöyle konuştu 
     ''Verilecek destek şirket değil, sektörü kurtarmaya yönelik olmalıdır. Olası krizler konusunda sürekli hazırlıklı olmaya çalışıyoruz. Çok uzun zamandır, kısa vadeli banka kredisi kullanmadık ve kullanmayı da düşünmüyoruz. Reel faizin dünyada en yüksek olduğu ülkelerden biriyiz. Bu nedenle kısa vadeli banka kredileriyle işi döndürmeye çalışmanın çok hatalı ve hatta ölümcül olacağını düşünüyoruz.'' Görener, sektörün geleceğinin ekonomideki genel gidişata göre şekilleneceğini, belirsizlik nedeniyle önümüzdeki yıl pazarın nasıl şekilleneceği konusunda bir tahmin yapmanın da son derece güç olduğunu söyledi. 
     Bu dönemde, olası krizlere hazırlıklı, kaliteli üretim yapan ve tüketicilerin beklentilerine en iyi şekilde yanıt veren firmaların ayakta kalacağını vurgulayan Görener, hükümetten de ihracatın önünü açmasını istedi. 
     Görener, Avrupa Birliği AB mevzuatının eksiksiz uygulanması halinde sektörün önünde yeni fırsatlar belireceğine işaret ederek, ''AB'ye yapılacak ihracat daha çok işlenmiş ve katma değeri yüksek ürünler olacağından, sektörde hem kapasite kullanımı ve istihdam artışı yaratacak, hem de birim fiyatlarını yukarı çekerek firmaların kar marjlarını artıracaktır. Sektörü kurtarmak, AB mevzuatını uygulayarak, ihracatın yolunu açmaktan geçer'' görüşünü dile getirdi. 
     






</TEXT>
</DOC>
