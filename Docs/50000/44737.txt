<DOC>
<DOCNO> 44737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sontur03.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ABD'deki basın toplantısında şu önemli mesajları verdi... 
</HEADLINE>
<TEXT>

     Ekonomiden Sorumlu Devlet Bakanı Kemal Derviş, Türk ekonomisinin yüzde 8 küçüldüğü bir zamanda moralli olmanın çok mümkün olmadığını, ancak Türkiye'nin gereken çabayı göstermesi ve dostlarından destek alması halinde, bu durumun üstesinden gelebileceğini bildirdi. 
     IMF, Dünya Bankası ve Amerikan yönetimi yetkilileriyle temaslarda bulunmak üzere ABD'ye gelen Derviş, Türkiye'nin Washington Büyükelçiliği'nde basın toplantısı düzenledi. 
     Derviş, bir gazetecinin, ''Daha önce Washington'a ziyaretlerinizde moraliniz daha yüksekti'' yönündeki değerlendirmesine karşılık ''Türk ekonomisi yüzde 8 küçülürken moralli olmak çok mümkün değil ama gereken çabayı gösterirsek ve dostlarımızdan da destek alırsak, Türkiye bunun üstesinden gelecektir'' dedi. 
     Kemal Derviş, Türkiye'nin 2002'de tekrar büyümeye geçeceğine inandığını, IMF ve Dünya Bankası'nın da bu görüşte olduğunu kaydetti. 
     Türkiye'nin IMF'den ek kaynak talebine ilişkin bir soru üzerine Derviş, ''Şu anda 2002 hedeflerini oluşturmaya çalışıyoruz. Güvenilir Türkiye'yi büyümeye götürecek senaryo üzerinde çalışıyoruz. Bunun iç ve dış finansman boyutu var. Dış finansman boyutunu burada görüşeceğiz'' yanıtını verdi. Derviş, dış ve iç finansmanın bir bütün olarak belirleneceğini kaydetti. 
     Ekonomik programın açıklanmasından Haziran ayı başına kadar iyileşme yaşandığını ve faizlerin yüzde 70'e kadar düştüğünü belirten Derviş, ''Sonra Telekom krizi bizi sarstı. Faizler çıktı. Ağustos'ta kurda nispi istikrar sağlandı. Eylül başında iyi gidiş varken, 11 Eylül olayları oldu, dengeler bozuldu. Faizler anında 15 puan yükseldi. Kur üzerinde baskı oluştu'' dedi. 
     
     11 Eylül'ün etkisi 
     Bakan Derviş, 11 Eylül'de ABD'de meydana gelen terörist saldırıların bütün dünyada negatif etkileri olduğunu hatırlatarak, ekonomik şartların değiştiğini ve getireceği yükü tartmanın zor olduğunu söyledi. Derviş, bu yükü fazla abartmamak gerektiğini de kaydetti. 
     Derviş, ''11 Eylül, bir soru işareti getirdi. Ancak Türkiye ekonomik rekabet açısından güçlü. Özellikle mal ve turizm alanlarında. 
     Kendi çabamızı artırmamız gerekiyor. Çareyi tamamen dışarda aramak doğru değil. İç finansmanı da unutmamak lazım'' dedi. 
     Bir gazetecinin, programın başarısına ilişkin bir sorusu üzerine Derviş, programın çok zor olduğunu ve hiçbir zaman bu derece ağır bir ekonomik krizden birkaç ayda çıkmanın mümkün olmadığını söyledi. 
     Türkiye'nin negatif büyümeden pozitif büyümeye yaz sonunda geçmesinin tahmin edildiğini belirten Derviş, ''11 Eylül öncesinde de büyümede gecikme vardı. Telekom krizi dediğimiz 2 hafta, programı zehirledi. Ama devam etmek gerek. Yenilgiyi kabul etmek olmaz'' diye konuştu. 
     Derviş, 2 aylık gecikmeyle de olsa, program hedeflerine doğru ilerlemenin görüldüğünü kaydetti. Mutlaka bir ölçüde dış destek gerektiğini, ancak içeride düzenlemeler yapılmasının önemli olduğunu belirten Derviş, devletin yükünün son 6 ayda arttığını ifade ettti. 
     Derviş, devlette ''israf çarkının'' işlemesine karşı mutlaka önlem alınması gerektiğini ve ''kalabalık teşkilatın'' düzenlenmesinden yana olduğunu kaydetti. Bakan Derviş, ''bugün bütün dünyada 14-15 bakanla hükümetler idare edilirken, bizde neden 37 bakan olduğunu haklı olarak bize soruyorlar. 2002 bütçesinde de mutlaka devlete çekidüzen vereceğimizi ve asgari düzeyde işleyeceğimizi topluma göstermemiz gerek'' dedi. 
     Devlet harcamalarında tasarruf konusunun, kendi şahsi görüşü değil, hükümetin görüşü olduğunu vurgulayan Bakan Derviş, devletin harcamalarının, reel sektör ve çalışanlar üzerine yük oluşturduğunu kaydetti. 
     
     Türkiye'nin savaş için planları var 
     Derviş, bir gazetecinin, ABD'deki terör olaylarının ardından savaş durumunun ortaya çıkması halinde Türkiye'nin nasıl etkileneceği sorusu üzerine, ''Gerçek bir savaş durumunda Türkiye'nin planları var. Ancak Türkiye'yi de doğrudan içine çekecek bir durum görünmüyor'' dedi. 
     Devlet Bakanı Derviş, 11 Eylül sonrasında uluslararası terörizme savaş açan ABD'ye Türkiye'nin verdiği desteğin karşılığında daha fazla ekonomik yardım alabileceği değerlendirmesine karşı çıkarak, ''Dışişleri Bakanı, Başbakan, Cumhurbaşkanı da hep dile getirdi. 
     Türkiye, kendisi de terörden çekmiş bir ülke. Kendi çıkarlarımızla uyumlu destek vereceğiz. Bunu ekonomik, finansal şartlara bağlamak doğru değil'' diye konuştu. 
     
     Borç ertelemesi istemedik 
     Türkiye'nin gelecek yılki borç ödemelerinin ertelenmesini talep etmediğini bildiren Derviş, mevcut koşullar çerçevesinde bazı düzenlemeler yapılabildiğini, ancak borçların ertelenmesi yönünde bir talep bulunmadığını söyledi. 
     Derviş, hükümete yönelik eleştirilere ilişkin bir soru üzerine ise Türkiye'nin yaşadığı sorunların ağır olduğunu belirtirken, hükümetin 2 yıldan fazla zamandır ekonomik yenilenme ve yapısal reformlarda önemli mesafe katettiğinin unutulmaması gerektiğini kaydetti. 
     -WASHINGTON'DAKİ TEMASLAR- Onuncu gözden geçirme çalışmalarının devamı niteliğindeki ziyaretinde, IMF ve Dünya Bankası ile 2002 büyüklüklerine yöneldiklerini belirten Derviş, görüşmelerin, bu büyüklükler ve bütçe konusuna odaklandığını ifade etti. 
     Bunun dışında 11 Eylül olaylarından sonra bütün dünyanın değiştiğine dikkati çeken Derviş, ''Herkesi etkileyen yeni şartlar var. Dolayısıyla 2002 hedefleri bu şartlara uymalı. Türkiye'yi nasıl etkileyeceğini tartışıyoruz. Net birşey söylemek için erken'' diye konuştu. 
     IMF Birinci Başkan Yardımcısı Anne Krueger'in yeni göreve geldiğini hatırlatan Derviş, başka görevlilerde de değişiklikler olduğunu ve bu yeni kişilerle yüzyüze tanışmanın kendisi için önemli olduğunu belirtti. 
     Derviş, Krueger'in Türkiye'yi çok iyi tanıdığını ve sevdiğini söyledi. 
     Basın toplantısından önce ABD Hazine Bakanı Paul O'Neill ile biraraya gelen Derviş, bu görüşmesinin de çok iyi geçtiğini kaydetti. 
     Derviş, O'Neill ile görüşmesinde, terör olaylarından sonra Türkiye'nin hislerini ilettiğini, ancak politik ve siyasi boyutu yerine terörün ekonomik etkileri üzerinde konuştuklarını belirtti. Derviş, O'Neill'ın da, ABD'nin, Türkiye'nin desteğine ve dostluğuna verdiği önemi vurguladığını söyledi. 
     Bakan Derviş, bu hafta IMF Başkanı Horst Köhler ve Dünya Bankası Başkanı James Wolfensohn ile de biraraya gelecek. Derviş, Perşembe günü ikinci bir basın toplantısı düzenlemeyi planladığını da belirtti. 
     






</TEXT>
</DOC>
