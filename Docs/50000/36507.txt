<DOC>
<DOCNO> 36507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/spor/aspo.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk vurgun Trabzon'dan 
</HEADLINE>
<TEXT>

Bordo - Mavili takım 10 kişi kalmasına rağmen, Beşiktaş’ı 8 yıl aradan sonra İnönü’de yıktı. Kartal, Ahmet Dursun’un ayağından bir de penaltı kaçırdı 
     KARTAL YİĞİT 

     Her şey çok güzel başlamıştı İnönü Stadı’nda... Taraftarının şovu ile 2001 - 2002 sezonunun ilk maçı için yeşil çimene çıkan Siyah - Beyazlı futbolcular rüzgar gibi başladılar oyuna. İlk 20 dakika rakibini boğan Kara Kartallar, İlhan’ın da sakatlanarak oyundan çıkmasından sonra ayarı bozulmuş bir saat gibi durdular. Şuursuzca atak geliştirmeye çalışan Beşiktaş, Zafer’in ayağından yediği golle ilk yarıyı mağlup kapadı. 
     Buna rağmen yılmayan ve seyircisinin desteğini arkasına alan Kartal, ikinci yarıya yine atak başlamasına rağmen 10 kişi kalan Trabzonspor’un müthiş baskısını kıramadı. Sanki Trabzonspor değil, Beşiktaş 10 kişi oynuyor gibiydi. Çok koşup mücadele etmesine rağmen Beşiktaş’ta geçen seneden beri değişmeyen tek yer savunma. Beşiktaş farklı mağlup olmadığına şükretsin. Bana göre maçın kahramanı o müthiş taraftardı. Gerisi yalandı. 
     8. DAKİKADA Baya, Trabzonspor savunmasının ters kafa vuruşunu ceza alanında yakaladı. Ancak vurmakta gecikince, savunma tehlikeyi uzaklaştırdı. 
     27. DAKİKADA Trabzon’un en ciddi atağı gelişti. Marco, Ümit’ten sıyrıldı. Hızla ceza alanına indi. Yerden ortasında Tamer ağır kalınca takımını bir golden etti. 
     39. DAKİKADA Baya’nın serbest vuruşuna Bayram röveşata yaptı. Vuruş kalecide kaldı. 
     42. DAKİKADA Nihat, Stavrum’a çok güzel kesti. Metin Aktaş ile karşı karşıya kalan Stavrum, vurmakta gecikince Beşiktaş golden oldu. 
     İlk yarının son dakikasında Trabzonspor’un golü geldi. Da Silva mükemmel ara pasıyla Zafer’i gördü. Zafer, Fevzi’yi de geçip, topu boş kaleye yolladı 0 - 1 
     Siyah - Beyazlılar ikinci yarıya hızlı başladı. 56. dakikada maçın yıldızı Da Silva, mükemmel bir hareketle defansta sıyrıldı. Topu çıkardığı Somers ağır kalınca Trabzonspor bir golden oldu. 
     59. DAKİKADA Beşiktaş’ın aradığı gol geldi. Tümer’in kullandığı serbest vuruşta Stavrum kafayı vurdu. Top direkten döndü. Tamamlayan Ahmet Dursun skoru eşitledi 1-1 
     67. DAKİKADA Stavrum’un ortasında Tümer kafayı vurdu. Top ağlara giderken Salazar elle kesti. Hakem penaltıyı gösterdi, Salazar kırmızı kart gördü. Ahmet Dursun’un atışında kaleci Metin Aktaş gole izin vermedi. 
     74. DAKİKADA Gökdeniz’in mükemmel serbest vuruşu üst direkten döndü. Dönen topu Da Silva auta attı. 
     88. DAKİKADA Hami’nin nefis pasıyla ceza alanı içinde buluşan Da Silva, Fevzi ile Ümit’in arasında topu aşırttı ve galibiyeti getiren golü filelere yolladı 1 - 2. 
     
     Daum’un keyfi kaçtı 
Trabzonspor yenilgisine sinirlenen Alman hoca basın toplantısı bile yapmadı 
     LİGİN ilk maçında Trabzonspor’a yenilerek büyük bir şok yaşayan Beşiktaş’ta Daum’un maçtan sonra ağzını bıçak açmadı. 10 kişi kalan rakipleri karşısında galibiyete ulaşamamanın siniriyle Alman hoca basın toplantısı yapmazken, canlı yayında "Bursaspor maçını kazanırsak hayat daha güzel olacak" diye konuştu. 
     BEŞİKTAŞ Kulübü Futbol Şube Sorumlusu İbrahim Altınsay ise lige kötü girdiklerini belirtti, "Ancak sonuçta sadece bir maç kaybettik" dedi. Altınsay, önümüzdeki haftalarda bu yenilgiyi telafi edecek güçte olduklarını söyledi, "Bursaspor deplasmanından üç puan alarak kendimizi affettireceğiz" ifadelerini kullandı. 
     
Notlar İlhan sakatlandı      SAMSUNSPOR’dan transfer edilen İlhan Mansız, Beşiktaş’ın Trabzonspor ile oynadığı sezonun açılış maçında şanssız bir şekilde sakatlandı. Karşılaşmanın 25. dakikasında sağ dizinden sakatlanan genç futbolcu, yerini bir başka yeni transfer Norveçli Stavrum’a bıraktı.İlhan’ın dizinde ödem oluştuğu ve bugün MR’ı çekileceği bildirildi. 
     
Tayfur sürprizi      BEŞİKTAŞ’ın milli futbolcusu Tayfur, sezonun ilk maçına yedek çıktı. Kaptan olarak sahaya Nihat çıkarken, Samsun’dan alınan Tümer de yedek soyundu. Siyah - Beyazlılar’ın ilk on birinde Tunuslu Baya tek yabancı olarak görev aldı. Eksiği olan Ronaldo ile Alman Veit 18 kişilik kadroya alınmadı. 
     
Keller tribünde      ABD’li kaleci Kasey Keller Beşiktaş - Trabzonspor maçını numaralı tribünden izledi. Keller’e taraftarlar büyük ilgi gösterirken, ABD’li kalecinin staddaki atmosferden oldukça etkilendiği gözlendi. 
     
Kulübe krizi      MAÇ öncesi kulübe krizi yaşandı. Trabzonspor, Beşiktaş teknik heyetinin sürekli oturduğu numaralı tribünün sağ tarafındaki yedek kulübesine yerleşti. Sahaya çıkan Christoph Daum, durumu görünce önce Sadi Tekelioğlu’na başarı diledi, ardından yer değiştirmelerini rica etti. Bunun üzerine Trabzonspor, numaralı tribünün sol tarafındaki yedek kulübesine geçti. 
     
Ulusoy torpili      FUTBOL Federasyonu, Trabzonspor’a lisans torpili yaptı. Borcu olan kulüplere lisans vermeme kararı alan federasyon, Başkan Özkan Sümer’in ricasını kıramadı ve Siirt Jetpaspor’a olan 206 milyarlık borca rağmen Da Silva ve Marco Prezeres’e lisans izni verdi. Eduardo’nun sertifikası ise transferde sorun olduğu için Brezilya federasyonu tarafından gönderilmedi. 
     
On yeni isim      İKİ takımın randevusunda Beşiktaş ve Trabzonspor’da on yeni futbolcu forma giydi. Beşiktaş’ta yeni transferler Ahmet Yıldırım, Baya, İlhan Mansız, Stravrum ve Tümer ilk kez resmi maçta oynarken, Trabzonspor’da Perulu Salazar, Marco, Jarro, Da Silva ve Somers resmi ilk sınavlarına çıktılar. 
     



 SPOR 


























</TEXT>
</DOC>
