<DOC>
<DOCNO> 25638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sontur26.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Amazon Güzellik Yarışması için ata binme ve ok atma kursu verilecek 
</HEADLINE>
<TEXT>

     Samsun'un Terme İlçesi Gölyazı Beldesi'nde ''Amazon Güzellik Yarışması '' düzenlenecek. Yarışmaya katılacak genç kızlara, 20 gün süreyle ata binme ve ok atma kursu verilecek. 
     İlçenin Gölyazı Beldesi'nde bu yıl ikincisi düzenlenecek olan Amazon Festivali çerçevesinde,''Amazon Güzellik Yarışması'' da yapılacak. Festival, 28-30 Temmuz tarihleri arasında gerçekleştirilirken, güzellik yarışmasına katılacakların kayıtları da 15 Haziran günü başlayacak. Festivalin başlamasına 20 gün kala ise yarışmaya katılacak olan genç kızlar beldede kampa alınacak ve ata binme ve ok atma kursuna tabi tutulacaklar. 
     Festivalin organizasyonunu üstlenen Ran Ajans yetkilisi Mine İpek,yarışmaya katılacak kızlar için beldede çadır kentler kurduklarını bildirdi. İpek, ''Güzellik yarışmasına katılacakları burada kampa alarak ata binme ve ok atmayı öğreteceğiz. Herşeyin aslına uygun olması için elimizden gelen gayreti gösteriyoruz. Bu yıl festivale gelenler unutulmayacak anlar yaşayacaklar'' dedi. 






</TEXT>
</DOC>
