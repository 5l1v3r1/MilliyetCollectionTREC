<DOC>
<DOCNO> 45377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/spor/spo03.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA DA KAPIYA DİKİLDİ 
</HEADLINE>
<TEXT>

Son yıllarda alacaklılarıyla başı dertte olan Cim-Bom’a UEFA da acımadı. Real Sociedad’ın 3.5 milyon dolarlık alacağı için, İsviçre mahkemelerinin verdiği karar üzerine, Galatasaray’ın transferlerden ve Şampiyonlar Ligi’nden kazandığı tüm paraları bloke etti 
     Özel Haber MEHMET ÇİFTÇİ 

     UZUN süredir parasal sıkıntı çeken Galatasaray’a bir darbe de UEFA’dan geldi. UEFA, Real Sociedad’a Arif’in transferinden doğan 3.5 milyon dolarlık bonservis bedelini ödemeyen Galatasaray’ın tüm uluslararası para girişini dondurdu. İspanyol kulübünün davasını karara bağlayan bağımsız İsviçre Mahkemesi, Cim - Bom’un gelirlerine el koyma kararı verdi. UEFA yetkilileri, mahkemenin kararını tanıdıklarını ve uygulamaya geçireceklerini açıkladı. 
     UEFA kararı sonucu Sarı - Kırmızılılar’ın Jardel ve Ümit Davala’nın transferinden gelecek bonservis bedelleri, Şampiyonlar Ligi’ne giriş ve alınan puanların primlerinin ödenmesi geçici süreyle bloke edildi. Basın toplantısı yapan Real Sociedadlı yöneticiler, UEFA Asbaşkanı Şenes Erzik’in arkasına sığındığını iddia ettikleri Galatasaray yönetimini suçladı. Sarı - Kırmızılı yöneticiler ise gelirleri dondurma kararından haberleri olmadığını bildirdi. 
     
Cim-Bom’a Rus kanı      HALİL ÖZER 

     GALATASARAY Şampiyonlar Ligi’nde ikinci tura çıkmayı garantilerse büyük bir operasyonla kadrosuna iki yeni yabancı yıldızı dahil edecek. İtalya’dan ünlü bir golcü oyuncu ile gizlice görüşmelerini sürdüren Sarı - Kırmızılılar, yeni bir bomba patlatarak Milan’ın Beyaz Rusya’dan transferi genç oyuncu Kutuzov’u da kiralık olarak renklerine bağlayacak. 
     HAFTA başında İstanbul’a gelen Fatih Terim’le görüşen Sarı - Kırmızılı yöneticiler, Kutuzov’u istediklerini resmen ilettiler. Ümit Davala’yı sezon sonu bedava almayıp eski takımına 4 milyon dolar kazandıran Terim’in, Kutuzov için "Oynatacaksanız bir yıl için kiralık olarak verebiliriz" cevabını verdiği, Sarı - Kırmızılılar’ın da bu transferi bitirmek için gün saydıkları öğrenildi. 
     
Lucescu sert çıktı      Erol Demirkol 

     Galatasaray Teknik Direktörü Mircea Lucescu, dün sabahki antrenmanda yedek ve genç oyuncuları fırçaladı. Antrenman boyunca Florya’da adeta fırtına estiren Rumen hoca, çalışma sonrası da kısa süreli bir toplantı yaptı. Sık sık sakatlanan genç oyuncularının dikkatini çeken Lucescu, "Kendinize iyi bakmıyorsunuz. 17 - 18 yaşındasınız ama sık sık bana sakatım diye geliyorsunuz. Kendinize çeki düzen verin" dedi. 
     



 SPOR 

























</TEXT>
</DOC>
