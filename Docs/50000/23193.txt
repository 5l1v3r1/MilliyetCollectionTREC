<DOC>
<DOCNO> 23193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sonspo09.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Iverson durdu, Philadelphia vuruldu... 
</HEADLINE>
<TEXT>

     ABD Profesyonel Basketbol Ligi'nde NBA , play-off yarı final mücadelesinde, Doğu Bölümü'ndeki 2. maçta Milwakuee Bucks, deplasmanda Philadelphia 76ers'ı 92-78 yenerek, seride 1-1'lik eşitliği sağladı. 
     Philadelphia'da 21 bin seyirci önünde yapılan mücadelede, bu sezonun ''en değerli oyuncusu'' MVP seçilen, ligin sayı kralı Philadelphia 76ers'ın ünlü oyuncusu Allen Iverson, kullandığı ilk 17 şutta ancak 2 isabet sağlayabilince, konuk ekip bundan iyi yararlandı. 
     Devreyi 49-37 önde kapayan Milwakuee Bucks, ikinci yarıda bu farkı korumayı başarırken, takımlarının ilk 30 sayısına imza koyan 3 oyuncudan Ray Allen, kariyerinin en yüksek play-off rakamına ulaştı ve 38 sayı kaydetti. Maçın yıldızı olan ve 38 sayının yanı sıra 6 ribaunt alıp, 6 da asist yapan Allen'ın dışında, Glenn Robinson, 16 sayı ve 4 asist, Sam Cassell da 14 sayı, 11 asist ve 6 ribauntla galibiyete büyük katkıda bulundular. 
     Ev sahibi ekipte ise Allen Iverson, 18'de 5 oranında 2 sayılık ve 8'de 0 oranında 3 sayılık gibi düş kırıklığı yaratan yüzdelerle oynayınca, 16 sayı ve 9 asistte kaldı. 76ers'da, Aaron McKie, 21 sayı ve 7 ribaunt, Kongolu pivot Dikembe Mutombo da 18 sayı ve 20 ribauntluk performanslarıyla, Bucks'a direnen isimler oldular. 
     2 takım arasındaki 3. ve 4. maçlar, 27 Mayıs Pazar ve 29 Mayıs Salı günleri, sabaha karşı Milwakuee'de yapılacak. 
     NBA'de, play-off yarı final mücadelesine, yarın sabaha karşı Batı Bölümü'nde Los Angeles'ta yapılacak Los Angeles Lakers-San Antonio Spurs 2-0 arasındaki 3. maçla devam edilecek. 






</TEXT>
</DOC>
