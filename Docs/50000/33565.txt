<DOC>
<DOCNO> 33565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/siyaset/siy10.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Ülkücüydü demokrat oldu 
     DYP’den istifa ederek Recep Tayyip Erdoğan liderliğindeki "yenilikçilere" geçen Kocaeli Milletvekili Meral Akşener, Trabzon’dan ayrılmadan önce yaptığı açıklamada, "Geçmişte ülkücüydüm, şimdi demokratım" dedi. Akşener, Avrupa Birliği Temsilcisi Karen Fogg’un, "Tayyip sola oynuyor" açıklamalarına da katılmadığını vurgulayarak, "Türkiye’de sağ-sol ayrımı bitmiştir. Türkiye’de iyi yönetilmemenin yarattığı bir boşluk vardır" ifadelerini kullandı. 
     
     Tayyip Henüz isim saptanmadı 
     Recep Tayyip Erdoğan, yeni kurulacak partinin isminin "Aydınlık" olacağı iddialarının doğru olmadığını belirterek, "Şu an için belirlenen bir isim yok" dedi. Trabzon’dan İstanbul’da dönen Erdoğan, Atatürk Havalimanı’nda kalabalık bir grup tarafından sloganlarla karşılandı. Gazetecilerin sorularını yanıtlayan Erdoğan, yeni kurulacak partinin "Aydınlık" adını alacağının hatırlatılması üzerine, "Hayır öyle bir şey yok. Şu an için belirlenen bir isim de yok. Herhangi bir şey olduğunda size haber veririz" dedi. 
     
     Hoca’nın prensi başkan yardımcısı 
     Necmettin Erbakan’ın prensi olarak nitelenen İstanbul İl Başkanı Numan Kurtulmuş, SP’de Ekonomiden sorumlu Genel Başkan Yardımcısı oldu. 12 kişilik Başkanlık Divanı’nda FP’den farklı olarak 5 isim yer aldı. FP’nin genel sekreteri SP’nin de genel sekreteri oldu. Teoman Rıza Güneri, Mehmet Bekaroğlu, Lütfü Esengün, Temel Karamollaoğlu, Şeref Malkoç ve Fikret Erçoban FP’de olduğu gibi yine SP’de de Başkanlık Divanı’nda yer aldı. 
     
     DYP lideri Çiller’in Türkeş’ planı 
     DYP Genel Başkanı Tansu Çiller, olası bir erken genel seçimde, siyasi rakibi MHP'yi "Türkeş" ismiyle sarsmaya yönelik bir plan hazırladı. Çiller, merhum Alparslan Türkeş'in oğlu Tuğrul Türkeş ile kızı Umay Günay'ı DYP listesinden Meclis'e sokmayı düşünüyor. FP'nin kapatılmasının ardından anamuhalefet partisi haline gelen DYP'nin lideri Tansu Çiller, politik stratejisini "erken genel seçimin yapılmasını sağlama" planı üzerine oturttu. Bu çerçevede, hazırlıklara başlayan Çiller, söyleminde MHP'ye yüklenerek, özellikle Akdeniz, İç Anadolu ve Doğu Anadolu'da bu partiye giden DYP oylarını geri almak istiyor. 
     
     Güreş Ağası’ vekilin hostesleri 
     Sivas’ın Doğanşar ilçesinde düzenlenen karakucak güreşlerinde, Güreş Ağası’ MHP Milletvekili Mehmet Ceylan, protokole hizmet vermesi için Ankara’daki bir organizasyon firması ile anlaştı. Ankara’dan gelen firmanın 5 hostesi güreşler boyunca bakan ve milletvekillerine hizmet etti. Doğanşar Karakucak Güreşleri’nin ağalığını yapan MHP Sivas Milletvekili Mehmet Ceylan, organizede aksaklık olmaması için Ankara’dan Dizayn Organizasyon isimli firma ile anlaşarak, ilçede 5 yıldızlı servis yaptırdı. 
     



 SİYASET 












</TEXT>
</DOC>
