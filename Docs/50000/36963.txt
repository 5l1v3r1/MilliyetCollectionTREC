<DOC>
<DOCNO> 36963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/guncel/gun08.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekil ikinci iş yapmalı mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Bazı ülkeler, parlamenterlerin ikinci bir iş yapmasına ve bundan gelir sağlamalarına yasak ve kısıtlamalar getirirken, Türkiye’de ikinci bir iş yapan vekillerin herhangi bir yaptırıma uğramaması tartışma yarattı. Parlamenterlerin ikinci bir iş yapmasını ABD taviz vermeyerek, İngiltere onur sorunu yaparak, İtalya anayasayla yasaklıyor. İsveç ise o ayki maaşlarını ödemiyor. İngiltere, Fransa Almanya’da, bu alanda yaşanabilecek sorunlar için ayrıntılı düzenlemeler bulunuyor. Belçika’da ise kendi mesleklerini yapmak konusunda serbestler ama, eski bakanlar, beş yıl geçmeden kendi inisiyatifleriyle hükümetle iş yapan şirketlerde herhangi bir görev kabul edemiyor. Hollanda’da da ise ikinci iş yaparsa bunun gelirini kamuya açıklamakla yükümlü. Dünyadaki bu yasak ve kısıtlamalar, Türkiye’de milletvekillerinin ikinci bir iş yapıp yapamayacağını, bunun ahlaki olup olmadığını ve yasalar çerçevesinde mevcut durumunu yeniden gündeme getirdi. 
     
     Ali Doğan ANAP Milletvekili 
Vekillik geçicidir      Milletvekilliği geçicidir. Vekilin özel sektör işi varsa bırakmamalı. Bırakması da doğru olmaz. Benim sigorta şirketim var. Ama, ben oranın yönetim kurulu başkanlığını bıraktım. İşi profesyonellere bıraktım. Ben fiilen orada yönetici değilim. Ancak, milletvekillerinin özel işi varsa, bunu devam ettirmeli. Ama, devletle iş yapmamalı. Milletvekillerinin yakınları da devletle iş yapmamalı. Milletvekillerinin maaş durumundan söz etmek şık kaçmaz ama, milletvekili maaşlarına bakın, bu maaşlar insanın yol parasına bile yetmez. Bir vekilin başka işi varsa, ona kimse birşey dememeli. İşi, gücü var ama devam ettiremeyecek... Bu eşyanın tabiatına aykırıdır, Yeter ki, devlet bankasından kredi kullanmasın, devlet ihalesine girmesin, devletle de iş yapmasın. 
     
     Edip Özbaş MHP Milletvekili 
İkinci işe imkan tanınmalı      Bazı işleri milletvekilleri yapmamalı ama, milletvekili bulunduğu sürece de ekonomik bir kaygısı bulunmamalı. Milletvekili, dışarıda çalışmaya ihtiyaç duymayacak bir ücret almalı. Milletvekili olmadan önceki hayat seviyesine uygun maaş alırsa, milletvekillerinin gözü dışarıda olmaz. Vekil arkadaşlarımızdan bazılarının, daha başka işler yaptıklarını duyuyoruz. Yapılabilir. Gönül ister ki yapmasın ama, bu şartlarda başka seçenekleri yok. Bir daha seçilmediği takdirde büyük bir boşluğa düşebilir. 
     Görünmeyen harcamalarımız var. Çicek göndermekten tutun da, sıkıntıda kalan vatandaşlara yol, yatak parası vermeye kadar harcamalarımız oluyor. Devlet harcırah veriyor ama bu da yetersiz kalıyor. İkinci bir işe bu şartlarda imkan tanınmalı. Ve Meclis dışında çalışan arkadaşlarımız kınanmamalı. 
     
     Mehmet Bekaroğlu Saadet Partisi Mv. 
İkinci iş engellenmeli      Milletvekillerinin ikinci bir işle uğraşmaması gerektiğini düşünüyorum. Ama Türkiye’de, "milletvekili makamını kullanabilecek işleri yapmasın, diğerlerini yapabilsin" diye bir görüş var. Bence hiçbirini yapmamalı. Çünkü, Türkiye’de milletvekilliği, zaten insanın bütün zamanınını alan bir meslek. Meclis’in açık olduğu zamanlarda, el kaldırıp sonra işinize gücünüze bakarız demekle milletvekili olunmuyor. Bizde milletvekili nerede, ne yapıyor, kimsenin denetlediği yok. Oysa denetlenmesi gerekir. Meclis bu yönde bir çalışma yapmalı. Bu yayınınız bizi de harekete geçirebilir. Biz de bu konuda yeni bir düzenleme yapılması için, girişimde bulunabiliriz. Şahsen ben bu konuda bulunabilirim. 
     
     
     Ziya Aktaş DSP Milletvekili 
Ahlaki olarak yanlış      Kağıt üzerinde, "vekillerin başka bir yerden gelir sağlamaması gerekir" diye bir hüküm var. Ama, ne yazık ki, buna uyulmuyor. Bu yasadan ziyade, etik bir meselesi. Ne kadar yasa da çıkartsanız, bu yasayı uygulamazsanız, izlemezseniz sonuç alamazsınız. Zaman zaman, kimi milletvekilleri çıkıp, "Ben maaşımı seçmenlere ve fakirlere dağıtıyorum" diyor. İyi hoş da, "Peki, sen neyle geçiniyorsun" diye sorulmuyor. Bunu yapan milletvekillerinin, kuşkusuz başka gelirleri var. Kimi holding temsilcisi durumda, kimi özel işini, eşinin dostunun üzerinden gösteriyor... Bazıları doğrudan kendi işini yürütüyor. Gelir açısından baktığınız zaman, milletvekilleri arasında böyle bir eşitsizlik var. 
     



 GÜNCEL 





















</TEXT>
</DOC>
