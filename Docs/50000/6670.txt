<DOC>
<DOCNO> 6670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/yasam/yas02.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Canını da kaptılar’ 
</HEADLINE>
<TEXT>

Daha önce iki kez çantasını kaptıran Demet Karaca, üçüncü saldırıda ağır yaralanmıştı. Talihsiz kadın ölüme 12 gün direnebildi... 
     LUBE AYAR İstanbul 

     Florya’da çantasını çalmak isteyen kapkaççılara direnirken ağır yaralanan ve 12 gün boyunca ölüme direnen 35 yaşındaki Demet Karaca kurtarılamadı. 
     Bir tekstil şirketinde müdür olarak çalışan Demet Karaca, 29 Ocak akşamı Florya Şenlikköy’deki evine gidiyordu. Saat 19.00 sıralarında plakası alınamayan bir otomobil sinsice Demet’e yaklaştı. Aniden kolundaki çantaya dalan kapkaççılar, talihsiz kadını 20 metre sürüklediler. 
     Sonunda kolunu çantadan kurtarabildi talihsiz kadın ve kanlar içinde yere yığıldı. Çevreden yetişenler çevirdikleri bir taksiyle onu derhal International Hospital’a kaldırdılar. 
     Geldiğinde durumu çok kötüydü. Ağır kafa ve genel vücut travması nedeniyle derhal yoğun bakıma alınan Karaca tam 12 gün ölüme direndi. Ancak önceki akşam, direnişi kırıldı ve doktorların tüm çabalarına rağmen son nefesini verdi. 
     Bu saldırı ona yapılan ilk saldırı değildi. Demet Karaca, daha önce de iki kez çantasını kaptırmıştı kapkaççılara. Ancak bu son saldırı onun sonu oldu. 
     Demet Karaca’nın cesedinin otopsi için Adli Tıp Kurumu’na gönderilmisini isteyen savcı, firarda olan sanıkların, yakalandıkları takdirde, gasp ve cinayete teşebbüsten yargılanmaları gerektiğini savundu. 
     
     Neden bu kadar yaygın 
     Avukat Taner Heper, caydırıcı bir cezası olmadığı için kapkaççılığın gittikçe arttığını söyledi. Kapkaç olaylarında hırsızın niyetinin cinayet olmadığına dikkat çeken Heper, "Bu davalarda sanıklar, cinayete teşebbüsten yargılanamazlar. Bunun adı sadece gasptır" dedi. Karaca’nın ölümüne neden olan kapkaççıların amacının da cinayet olmadığını kaydeden Heper, şöyle konuştu "Ölme fiiline dikkat etmek lazım. Burada amaç çantayı çalmaktır, Karaca’yı öldürmek değil. Türk Ceza Kanunu’nda bilinmeyen önceki sebeplerle ölüme neden olmak’ diye geçer. Cezası 10 yıl hapistir. Bir sanığın cinayetten yargılanabilmesi için öldürmeye kastı olması lazım. Bu olay, bileziklerini çalmak için yaşlı bir kadını öldürmekle bir tutulamaz." 
     


 YAŞAM 





















</TEXT>
</DOC>
