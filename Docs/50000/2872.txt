<DOC>
<DOCNO> 2872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/sanat/asan.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes fındık kırıyor 
</HEADLINE>
<TEXT>

İstanbul’da iki Fındıkkıran aynı tarihlerde ayrı sahnelerde sergileniyor 
     PELİN ÖZDOĞRU 

     Yeni bir yıla adım atılan günlerin vazgeçilmez balesi, fantastik bir Noel akşamını renkli bir düş içinde anlatan Çaykovski’nin önemli eseri "Fındıkkıran" balesi, şu sıralarda İstanbullu sanatseverlere iki ayrı temsil seçeneği halinde sunuluyor. 
     1800’lü yıllarda bir yılbaşı gecesi yeniyıl kutlaması yapan bir ailenin küçük kızına birçok oyuncakla birlikte bir de oyuncak fındıkkıran armağan edilir. Sihirbaz bir aile dostunun armağanı olan fındıkkıranı çok seven küçük kız gecenin bitiminde oyuncağına sarılarak uykuya dalar ve sihirli yolculuk başlar. 
     
İDOB’da Fındıkkıran      İstanbul Devlet Opera ve Balesi’nin davetlisi olarak ülkemize gelen ünlü Rus koreograf Profesör Yuri Grigoroviç’in sahnelediği eserde Rus solist Elena Kniazkova ile Çiğdem Tezcür dönüşümlü dans edecek. Balede Can Arslan, "Ferhad ile Şirin" balesinden tanıdığımız Arkın Zirek gibi dansçılar da rol alıyor. Bolşoy Balesi’nin uzun yıllardır başkoreografı olan Grigoroviç aynı zamanda Sovyetler’de ilk Türk balesini sergileyen sanatçı. Yakın arkadaşı olan N zım Hikmet’in "Ferhad ile Şirin" balesini 1958’de N. Hikmet hayattayken sahnelemiş. Grigoroviç’in Hoffman’ın masallarından uyarlayarak hazırladığı iki perdelik balenin prömiyeri 17 Ocak akşamı yapıldı. "Fındıkkıran" 20, 25, 31 Ocak’ta da AKM Büyük Salonda sahnelenecek. 
     
Mydonose’da Fındıkkıran      Bir başka "Fındıkkıran" temsili de Rus dansçı ve sanat yönetmeni Vadim Pisarev’in performansıyla Mydonose Showland’de sahneleniyor. Pisarev aynı zamanda başrolü de üstleniyor. Dün ilk gösterisi yapılan ve bu akşam, yarın ve 21 Ocak’ta da yinelenecek temsilde bütünüyle Rus sanatçılardan oluşan bir kadro görev alıyor. 
     
Farklı fiyatlar      İstanbul Devlet Opera ve Balesinin temsil ücretleri 2.5 milyon ile 7 milyon arasındayken, Mydonose Showland ücretleri 5 ve 25 milyon arasında değişiyor. Mydonose Showland’de gösteri sunacak olan kadro 75 yetişkin, 80 çocuk dansçıdan oluşurken, İDOB kadrosu 93 dansçıyla sahnede. 
     
Afiş fotoğrafı      Mydonose Showland’de sahne alan "Fındıkkıran" temsilinin reklam afişlerinde kullanılan fotoğrafın, buradaki gösteriyle hiçbir ilgisi olmadığı halde Grigoroviç’in sahnelemelerinden alındığı kendisi tarafından söyleniyor. 
     


 SANAT 










</TEXT>
</DOC>
