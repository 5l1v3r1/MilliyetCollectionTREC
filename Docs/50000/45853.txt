<DOC>
<DOCNO> 45853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/guncel/gun08.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nişanyan için Bakan Talay harekete geçti 
</HEADLINE>
<TEXT>

Şirince köyünde izinsiz yaptırdığı evin bahçesinde Osmanlı mezar taşları bulundurduğu için iki yıl hapse mahkum olan Bedros Nişanyan için Kültür Bakanı Talay harekete geçti 
     ÖMER ERBİL İstanbul 

     Sevan Bedros Nişanyan ismi ilk olarak İzmir'in Selçuk ilçesine bağlı eski bir Rum köyü olan Şirince'de SİT alanında izinsiz yaptırdığı evle gündeme geldi. Arkasından da bahçesinde Osmanlı mezar taşları bulundurduğu için iki yıl hapse mahkum olmasıyla kamuoyunun dikkatini çekti. Sevan Bedros Nişanyan için Kültür Bakanı İstemihan Talay harekete geçti. Talay, "müzeye teslim kastıyla eserleri evinde bulundurduğu" kanaatine varırlarsa Nişanyan'a yardımcı olabileceklerini söyledi. 
     
Talay Üzülüyorum      SİT alanına yaptırdığı evle ilgili tüm belge ve projeleri Nişanyan ailesine ulaştırdığını belirten Kültür Bakanı İstemihan Talay, kimsenin haksız yere suçlanmasını istemediğini bildirdi. Yasalar karşısında herkesin eşit olduğunu hatırlatan Talay şöyle devam etti 
     "Üzülmeme rağmen yasaların verdiği kesinleşmiş bir kararı değiştirme şansım yok. Ancak bir hata yapılmış mıdır diye tüm evrakları yeniden gözden geçirip, Nişanyan ailesine teslim ettik. Zaten kesinleşen dava da SİT alanıyla ilgili değil. Cezayı eski eser bulundurma ve eserleri müzeye teslim etmemekten alıyor." 
     Şirince'de restore ettiği evin bahçesinde Osmanlı mezar taşları bulundurduğu için 2 yıl ceza alan Sevan Bedros Nişanyan ile ilgili Efes Müze Müdürlüğü'ne talimat verdiğini kaydeden Talay, şöyle devam etti 
     "Mezar taşlarının taşınması, satılması, yasaya göre suçtur. Böyle bir konu olsa bile temelinde ona sahip olmak, satmak, yurtdışına kaçırmak değil de sonunda müzeye teslim etmek amacı varsa diye araştırıyoruz. Bunu bir rapor olarak mahkemeye sunacağız. İlgili kişinin iyi niyetle müzeye teslim kasdıyla bu eserleri evinde bulundurmak amacında olduğu kanatini oluşturabilirsek belki kendisine yardımcı oluruz. Onun lehine haklı bir oluşum varsa onu araştırıp bulmak, yargı mercilerine 'gerçek budur, adli bir hata yapılmıştır' diye bu belgeyi vermek bizim görevimizdir. Hiç bir vatandaşımızın yanlış ve haksız değerlendirmelerle ceza çekmesini elbet istemeyiz." 
     
Şirince’ye Nişanyan ziyareti      VEYSEL EROL Selçuk DHA 

     Şirince’ye gezi düzenleyen Ege Kültür Vakfı üyeleri, imar usulsüzlüğü nedeniyle cezaevinde bulunan Sevan Nişanyan’ın eşi Müjde Nişanyan’ı ziyaret etti. Ege Kültür Vakfı Sözcüsü Hakkı Gümüştaş, Nişanyanlar’ın, dünyaca ünlü Yunan yazar Dido Sotiriu’nun doğduğu evin de aralarında bulunduğu tarihi evlerin tanıtımını yaparak, Şirince’yi turistik köy haline getirdiklerine dikkati çekerek, "Sevan Nişanyan’ın kısa sürede cezaevinden çıkarak Şirince’nin tanıtılması yönündeki gönüllü çalışmalarına yeniden başlamasını diliyoruz" dedi. Müjde Nişanyan da 15 yıldır Şirince’nin tanıtımı için karşılıksız çalıştıklarını ve yöre halkının sevgilerini sunarak bu çabaya karşılık verdiğini belirterek, "Eşim Sevan’ın tahliyesi için her kesimden destek geliyor. Umarız ilk duruşmadan sonra onu Şirince’de görürüz" diye konuştu. 
     



 GÜNCEL 























</TEXT>
</DOC>
