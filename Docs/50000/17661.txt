<DOC>
<DOCNO> 17661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/soneko06.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten Fransızlara itiraf "İyi hükümet olmadan dış yardım gelmez" 
</HEADLINE>
<TEXT>

     Devlet Bakanı Kemal Derviş, Türkiye'nin önemli bir ekonomik değişim sürecinden geçtiğini belirterek, devletin artık elinde olmayan kaynakları dağıtmaması gerektiğini bildirdi. 
     Fransız Liberation gazetesi, Derviş ile Türkiye ekonomisi üzerine yapılan bir söyleşiye bugün tam bir sayfa ayırdı. Derviş'in ekonomik kariyeri hakkında geniş bilgi veren Liberation, Türkiye'de Derviş'e yönelik beklentilere dikkati çekti. 
     Bir soru üzerine Derviş, Türkiye'de yolsuzluğun ekonominin gücünü kırdığını belirti ve sorunu çözmek için devletin yolsuzluğun üzerine gittiğini söyledi. Bu sorunun diğer ülkelerde de yaşandığını hatırlatan Derviş, iyi bir hükümet yönetimi olmadan uluslararası ekonomik yardımın da gerçekleşemeyeceğine inandığını söyledi. 
     Türkiye'deki sorunun çözümü ile ilgili bir soru üzerine Derviş, özel sektörün artık devlet desteği ile kar sağlama beklentisinden vazgeçmesi gerektiğini ifade etti. 
     Derviş, bu bağlamda devletin ekonomi üzerindeki rolünün gözden geçirilmesinin önemine değindi ve bunun için ekonomi ve siyaset ilişkisi konusunda köklü bir tartışmanın açılmasının gerekli olduğunu ifade etti. 
     Derviş, krizden çıkış aşamasında en önemli sorunun istihdam olduğunu söyledi. 



</TEXT>
</DOC>
