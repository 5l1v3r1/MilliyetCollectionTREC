<DOC>
<DOCNO> 40149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sonspo07.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu Fenerbahçe başka Fenerbahçe... 
</HEADLINE>
<TEXT>

     Gaziantep'te, gayri federe ligde mücadele eden bir spor kulübü, Süper Birinci Futbol Lig'deki Fenerbahçe ile aynı adı ve renkleri paylaşıyor. 
     Karşılaşmalarını İstasyon Stadı'nda, toprak zeminde oynayan Fenerbahçe'nin kulüp başkanı Seyit Maytap, Fenerbahçe'yi çok sevdiği için kurduğu futbol takımına Fenerbahçe adını verdiğini belirterek, ''Sonuçta aynı renklerin başarısı için ter döküyoruz. Bu nedenle Fenerbahçe Kulübü Başkanı Aziz Yıldırım'dan destek istiyoruz'' dedi. 
     ''İzleyenler gerçek Fenerbahçe'yi izliyormuşçasına heyecanlanıyorlar, bize destek oluyorlar'' diyen Maytap, şöyle devam etti 
     ''Mermercilik yapıyorum ve 12 yıldan bu yana kazancımı takım için harcıyorum. Bütçemiz sıfır lira. Futbolcu arkadaşlarımızla birlikte kulübümüzü yaşatmaya çalışıyoruz. İyi bulduğumuz futbolcuları 2-3 milyon liraya transfer ediyoruz. Adımızın rakiplerimizi korkutup korkutmadığını bilemiyorum. Geçen yıl 4. olduk, bu yıl şampiyon olmayı hedefliyoruz.'' 
     Kendisini , ''tam bir futbol hastası'' olarak tanımlayan Maytap, takımının tüm karşılaşmalarını büyük bir heyecan yaşayarak izlediğini sözlerine ekledi. 
     
     







</TEXT>
</DOC>
