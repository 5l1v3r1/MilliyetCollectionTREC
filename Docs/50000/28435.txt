<DOC>
<DOCNO> 28435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/soneko03.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TİSK Başkanı "Derviş'i kıskançlıklarla yıpratmayın" 
</HEADLINE>
<TEXT>

     Türkiye İşveren Sendikaları Konfederasyonu TİSK Başkanı Refik Baydur, ''Siyasi istikrarın devamı halinde ekonomik istikrar umduğumuzdan daha kısa sürede oluşacak'' dedi. 
     Baydur, Devlet Bakanı Kemal Derviş'in açık ve net politikalar uygulamasının topluma güven verdiğini belirterek, ''Devlet Bakanı Derviş, siyasi bir takım kıskançlıklarla yıpratılmazsa, bu sıkıntılardan çıkacağımıza inanıyorum'' diye konuştu. 
     Ekonomide krize rağmen bazı olumlu gelişmelerin yaşandığına işaret eden Baydur, bunun da Derviş'e olan güvenden kaynaklandığını dile getirerek, şunları kaydetti 
     ''Siyasi istikrarın devam halinde ekonomik istikrar umduğumuzdan daha kısa sürede oluşacak. Şu anda reel sektör temkinli yaklaşıyor ve önünü görmek istiyor, gelişmeleri izliyor. Toplumun büyük bir kısmı Derviş'e inanıyor, bunun da temel faktörü Sayın Derviş'in ne söylediğini bilmesi ve çok açık konuşmasıdır. Taviz vermiyor denilemez, ama bunlar asgaridedir. Bu tutumu da Derviş'in esnekliğini gösteriyor.'' 
     Dolar kurunun yüksek olması nedeniyle yabancı yatırımcıların da Türkiye'ye yöneleceğini ifade eden Baydur, bunun da yatırım, üretim ve istihdamı artıracağını söyledi. Yerli ve yabancı sermaye yatırımlarının hızlanması için bürokrasinin azaltılması ve bürokrat kadrosunun yenilenmesi gerektiğini savunan Baydur, hükümetin yatırımları teşvik için parasal değil, bürokrasiyi azaltıcı teşviklerisüratle hayata geçirmesi gerektiğini kaydederek, ''Yatırım artışı ekonomik krizin daha kısa sürede atlatılmasını sağlar'' dedi. 
     Parasal teşviğin karşısında olduklarını vurgulayan Baydur, parasal teşviğin suistimallere konu olduğunu ve amacına ulaşmadığını dile getirdi. Baydur, yerli ve yabancı yatırımcıların Türkiye'de en öncelikli isteklerinin bürokrasinin azaltılması olduğunu belirterek, ''Bir mal ihraç etmek için 100'ün üzerinde imza toplamak gerekiyor. Bu bürokratik hammallık ve zaman kaybıdır. Hükümet bu konuda gelişmiş ülkelerdeki uygulamalara bakmalı'' dedi. 







</TEXT>
</DOC>
