<DOC>
<DOCNO> 46348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/soneko15.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa yüksek işlem hacmiyle çıktı 
</HEADLINE>
<TEXT>

     İstanbul Menkul Kıymetler Borsası, Afganistan'daki harekat devam ederken yükselişini sürdürüyor. 
     1. seansta hisse senetleri ortalama yüzde 5.18 değer kazanırken, 
     savaşın çıktığı pazartesi gününden bu yana son 5 seansta puan artışı 965'i, hisselerin değer artışı yüzde 12.87'yi buldu. 
     Bugünkü ilk seansta, yüksek işlem hacmi de dikkat çekti. İşlem hacmi, 255.1 trilyon lira ile son dönemlerin en yüksek rakamına ulaştı. 
     Gedik Yatırım Ortaklığı Genel Müdürü Uğur Yılmaz, Borsa'nın yükselişini değerlendirirken tepki çıkışlarının devam ettiğine işaret ederek, ''Bu, yükseliş daha önce aşırı satıcı olan Borsa'nın ek kaynak beklentisini satın aldığını gösteriyor. Savaş da olsa, bomba da düşse şu anda Türkiye'nin iç yapısalları çok daha önemli'' dedi. 
     Yılmaz, şöyle devam etti 
     ''Piyasa, 7,600 puanlarda destek buldu. Şimdi test edilmesi gereken 8,600 ve 9,100 noktaları. Unutmamak gerekiyor ki hala tepki çıkışı sürüyor. Özellikle 8,600 puana kadar çıkışlar tepki. Bu seviyelerde yatırımcılar karlarını realize edebilirler. Ancak, 9,100'den yukarıya doğru yüksek işlem hacimli geçilirse o zaman düşüş 
     trendinin bittiğini ve yükselişe geçtiğini söyleyebiliriz.'' Bugünkü yüksek işlem hacminin para girişi anlamına geldiğine dikkat çeken Yılmaz, alımlarda yabancıların çok az işlemi olduğunu belirtti. 
     Uğur Yılmaz, ek kaynaktaki gelişmelerin ve ABD ile IMF'nin bu konudaki tutumunun önümüzdeki günlerde piyasının şekillenmesinde etkili olacağını kaydetti. 
     






</TEXT>
</DOC>
