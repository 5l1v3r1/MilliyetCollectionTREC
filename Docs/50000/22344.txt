<DOC>
<DOCNO> 22344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/spor/ytstan.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkışlarla 
</HEADLINE>
<TEXT>

     MEHMET TAN 

     Bu sezonun veda maçı inanılmaz güzel bir golle açıldı. İş bilgisi ve iş yeterliliği bakımından Hami’nin topla buluşması ve topu Oktay’la buluşturması, Oktay’ın da süzülerek attığı gol, estetik olarak gerçekten muhteşemdi. Bu gol iki takımın mücadele gücünü yükseltti. Trabzonspor ikinci golü bulup rahatlamak, Denizli ise eşitliği sağlamak için olağanüstü enerji tükettiler. Sanırsınız ki lig yeni başlamış, top bir o kalede, bir bu kalede. 
     Trabzon’un klasik Hami - Oktay ikilisinin arkasına Sergen’i yerleştirerek sonuca gitme isteğini, Denizli kademeli bir orta alan bloku ile kırmaya çalıştı ve bunda da başarılı oldu. İlk yarıda Denizli’nin kanat bindirmeleri ile kazandığı üç net pozisyonda formda olan Metin gole izin vermedi. Hele 70.dakikadaki müthiş refleksi, Oktay’ın golü kadar muhteşemdi. 
     Sergen’in sakatlığının getirdiği ikinci yarıdaki zorunlu değişiklik, Denizli’nin etkinliğini arttırdı. Orta alanda dalga dalga gelen Denizli ataklarına önlem olarak Trabzonspor, Abdülkadir’i ön libero olarak sahaya sürdü. Bu değişiklik ev sahibini kısmen rahatlattı ve ardı ardına üç pozisyon sağladı. Erman az dikkatli olsa, Hami daha bir kontrollü vursa fark artacak. 
     Levent - Sergen gerginliğini, Coulibaly’nin Güngör’e arkadan tekmesini kolay savuşturan Muhittin Boşat, Trabzonspor’un ilk yarıda kazandığı buz gibi golünü, yardımcısının yanlış ofsayt bayrağı ile iptal etti. 
     Trabzon seyircisine alkışlarla veda etti. Ancak, bitime iki hafta kala tempolu ve kaliteli müsabaka çıkaran iki takım oyuncularını yürekten kutlamak lazım. 
     



 SPOR 

























</TEXT>
</DOC>
