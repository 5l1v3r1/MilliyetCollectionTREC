<DOC>
<DOCNO> 49631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/soneko30.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank'tan 336 trilyonluk net kar.... 
</HEADLINE>
<TEXT>

     Akbank, 2001 yılının 9 ayında 446 trilyon lira brüt, 336 trilyon lira net kar elde ettiğini açıkladı. 
     Akbank Genel Müdürü Zafer Kurtul, yaptığı açıklamada, bankanın 2001 yılının zor ekonomik koşullarına rağmen, karlılığını ve 
     büyümesini sürdürmeyi başardığını belirtti. 
     Akbank'ın yılın 9 aylık döneminde kredilerde yüzde 133, mevduatta yüzde 137 ve toplam aktifte ise yüzde 117 oranında artış sağlayarak reel olarak büyümesini devam ettirdiğini bildiren Kurtul, şunları kaydetti 
     ''Reel sektörü desteklemeyi sürdüren Akbank'ın geçen yılın aynı dönemine göre kullandırdığı kredilerin toplam aktifler içinde yüzde 32 olan payı, yüzde 35'e yükselmiştir. Bunkamızın toplam kredileri 5 katrilyon lirayı aşmıştır. Bu gelişmeler sonucunda krediler pazar payımız yüzde 8.6'dan yüzde 14.4'e ulaşmıştır. Kredilerdeki bu gelişmeye rağmen takipteki kredilerimizin toplam kredilerimize oranı yüzde 1.7 olarak sektör ortalamalarının çok altında gerçekleşmiştir. 
     Bankamız takipteki kredilerin tamamı üzerinden karşılık ayırmıştır.'' Mevduatlarının da önemli artış gösterdiğine işaret eden Kurtul, Akbank'ın mevduatının 10 katrilyon liraya yaklaştığını ve sektördeki mevduat pazar payının yüzde 6.6'dan yüzde 8.6'ya yükseldiğini vurguladı. 
     Zafer Kurtul, bankanın bilançosundaki bu olumlu gelişmeyi sağlamasının altında yatan en önemli nedenlerden birisinin, aktiflerin tamamının bankacılık faaliyetleri ile ilgili olması ve son derece likit bir mali bünyeye sahip bulunmaları olduğunu kaydetti. 
     






</TEXT>
</DOC>
