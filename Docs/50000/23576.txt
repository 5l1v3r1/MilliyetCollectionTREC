<DOC>
<DOCNO> 23576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sontur13.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı Durmuş "MHP transfer kelimesini lugatında taşımaz" 
</HEADLINE>
<TEXT>

     Sağlık Bakanı Osman Durmuş, MHP'nin, ilkelerine bağlı bir parti olduğunu belirterek, ''MHP, transfer kelimesini lugatında taşımaz'' dedi. 
     Bakan Durmuş, MHP İzmir Konak ve Bornova ilçe örgütlerini ziyaret etti. Durmuş, ziyaretleri sırasında, gazetecilerin sorularını yanıtladı. Durmuş, bir gazetecinin, ''Sonbaharda MHP'ye, DYP'den ve Fazilet Partisi'nden 40 milletvekilinin katılacağı ve MHP'nin başbakanlığı isteyeceği söyleniyor. Sizin değerlendirmeniz nedir '' şeklindeki sorusuna şu cevabı verdi 
     ''MHP, kendisiyle birlikte hareket etmek isteyen milletvekiline, Hayır bana gelme diyemez, dememelidir. Ancak Türk demokrasisi kötü bir seyir izledi. Transfer kavramı yerleşti. MHP, bir başka partiye aday olmuş kişileri kabul etmemek için aylarca, yıllarca direndi. Ancak Batılı demokrasilerde de olduğu gibi, o ortamda milletvekili yaşayamıyor. İlkelerine uygun bir ortam bulamıyorsa, ona Hayır gelme deme hakkına sahip değiliz. Tabii bu benim düşüncem. Bu konuda karar mercii ben değilim.'' 
     MHP'de siyaset yapmak isteyenlere kapıların ve gönüllerin açılması gerektiğini kaydeden Durmuş, ''Ama transfer adı altında değil. Hiçbir taahhüt altında bir milletvekilinin partimize geleceğini sanmıyorum, ummuyorum. MHP, transfer kelimesini lugatında taşımaz'' diye konuştu. 
     Herkesin huzurlu bir ortamda hizmet üretmesini arzuladıklarını belirten Osman Durmuş, Türkiye'de ''hasta yürüyen'' bir siyasi parti formasyonu olduğunu, bunun toplumda huzursuzluk yarttığını söyledi. 
     Siyasi partilerin amacının iktidara gelmek olduğunu anlatan Durmuş,şöyle devam etti 
     ''Genel başkanımız, bu tür katılımlarla almayı düşünmemiştir. Ama Türkiye geleceğinde şartlar neyi doğurur Bir başbakanlık teklifi veya ihtimali söz konusu olursa, Hayır ben başbakan olmam demek de demokrasi ve insanların beklentisi bakımından şık olmaz. Geçmişte Erbakan istifa et de ben başbakan olayım. Türkiye'yi düzlüğe çıkaracağım diyenler olmuştur. Sayın Bahçeli'nin üslubu bu değildir. Ancak bir beklenti, bir dinamizm varsa, ben kendi adıma söylüyorum. Hayır diyemez, dememelidir.'' 
     Bakanlığıyla ilgili konulara değinen Durmuş, Türkiye'de aşının herkese ücretsiz ulaşması gerektiğini kaydetti. Durmuş, ''Aşı yüksek fiyatlarla değil, bedava ulaşmalıdır. Sağlık hizmetlerinin koruyucu hizmetlerin tamamı, ücretsiz halka ulaşmalıdır'' diye konuştu. Esas stratejinin, tedavi hizmetlerinin öne çıkması olmadığını da söyleyen Durmuş, ''Esas olan, insanların hasta edilmemesidir. Bunun şartı da, sağlıklı bir çevrenin yaşatılmasını temin etmektir'' dedi. 
     







</TEXT>
</DOC>
