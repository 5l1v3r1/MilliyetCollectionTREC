<DOC>
<DOCNO> 46760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/siyaset/siy01.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet zikzak çiziyor 
</HEADLINE>
<TEXT>

Dört günlük Doğu gezisine başlayan CHP Lideri, "Dış desteğe ihtiyaç duyulan bir ortamda bu hükümetin işbaşında olması büyük talihsizlik" dedi 
     HELİN ÖZMEN Elazığ 

     CHP Genel Başkanı Deniz Baykal, Afganistan’a düzenlenen operasyona asker göndermeyeceğini açıklayan, ancak bu kararından vazgeçen hükümeti, zihinlerde tereddüt yaratmakla suçladı. 
     Baykal, dört günlük Doğu Anadolu gezisinin ilk durağı olan Elazığ’da yaptığı konuşmada hükümeti eleştirdi. Hükümetin, tavırlarıyla güveni sarstığını savunan Baykal, "IMF ile uzlaşmazlık görüntüsünün verildiği, Devlet Bakanı Kemal Derviş’in Washington’dan eli boş döndüğü bir ortamda bu hızlı hava değişikliğinin ortaya çıkması, zihinlerde tereddüt yarattı" dedi. 
     Baykal, dış desteğe ihtiyaç duyulan bir ortamda bu hükümetin işbaşında olmasının büyük talihsizlik olduğunu öne sürdü. 
     Çatışmaların, Afganistan’la sınırlı kalmama olasılığının her gün güçlendiğini ifade eden Baykal, şöyle devam etti 
     "Ulusal yararlar ve Türkiye’nin dünyadaki konumunu güvence altına alacak politikalar izlenmeli. Böyle bir ortamda en büyük sorun ülke yönetimini halkın desteğinden yoksun bir hükümetin üstlenmiş olmasıdır. Ne yazık ki, Türkiye, Afganistan krizini halkın desteğinden yoksun ve ekonomik teslimiyet içinde bir hükümet döneminde yakalanmıştır." 
     
     Umut yok’ 
     Afganistan krizinin Türkiye’yi ekonomik açıdan dış dünyadan gelecek yardımlara umut bağladığı bir ortamda yakaladığını anımsatan Baykal, hükümetin bu konuda zikzaklar çizdiğini kaydetti. CHP lideri, "Afganistan’da başlayacak ve nereye kadar gideceği belli olmayan büyük bir yangının bu hükümet tarafından doğru yönetileceği yönündeki umutlar ortadan kalktı" dedi. 
     
     Sezer’e gidiyor 
     Milletvekili maaşlarını yükseltmeyi öngören Anayasa değişikliğinin Cumhurbaşkanı tarafından halkoyuna sunulmasını isteyen Baykal, "Bu düzenleme Anayasa değişikliğinin arkasına saklanarak Anayasa maddesi haline getirilecek. Cumhurbaşkanı’nın da bunu görmezden gelmesi bekleniyor. Parlamentodaki partilerin hepsi suç ortağıdır" diye konuştu. Baykal, bu maddenin halkoyuna sunulması talebini iletmek üzere salı günü Sezer ile görüşeceğini söyledi. 



 SİYASET 














</TEXT>
</DOC>
