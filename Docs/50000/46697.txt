<DOC>
<DOCNO> 46697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sonspo09.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya kampa katılmayan 9 futbolcuyu kadroya almadı 
</HEADLINE>
<TEXT>

     Avusturya Milli Futbol Takımı Teknik Direktörü Otto Bariç, daha önce kampa katılmayan 9 futbolcuyu, 27 Ekim'de oynanacak İsrail-Avusturya erteleme maçının kadrosuna almayacağını açıkladı. 
     Avusturya'nın önde gelen gazetelerinden Kurier'a açıklama yapan Otto Bariç, bu futbolculara ihtiyacı olmadığını belirterek, ''Onlara birşey söylemeyeceğim. Çünkü maç yine İsrail'de oynanacak'' dedi. 
     Bariç, tamamıyla yeni bir takım oluşturduğunu ve 5 günlük bir hazırlık yapacaklarını, bu dönemde de istediği takımı oluşturacağını kaydederek, sinirleri güçlü oyunculara ihtiyacı olduğunu söyledi. 
     2002 Dünya Kupası elemelerinde 7. Grup'ta 7 Ekim Pazar günü Tel 
     Aviv'de yapılması gereken İsrail-Avusturya maçına, 11 Eylül'de ABD'de meydana gelen terörist saldırılar nedeniyle 9 Avusturyalı futbolcu güvenlik gerekçesiyle gitmeyeceklerini açıklamış ve milli takım kampına katılmamıştı. 
     Futbolcuların bu açıklamasından 2 gün sonra 4 Ekim'de Tel Aviv'den Rusya'ya giden bir yolcu uçağının, Karadeniz üzerinde düşmesi üzerine FIFA Uluslararası Futbol Federasyonları Birliği , olayın terörle bir ilgisi olabileceği kuşkusu üzerine, maçı ertelemeşti. 
     FIFA, 2 gün önce yaptığı toplantıda maçın yine Tel Aviv'de 27 Ekim'de oynanmasına karar verdi. 
     Grup 2.sini belirleyecek bu maç, Türkiye açısında da önem taşıyor. 
     4. Grup 2.si olan Türkiye, bu maç sonunda grupta 2. sırayı alacak 
     takımla Dünya Kupası finallerine gidebilmek için baraj maçları yapacak. 
     






</TEXT>
</DOC>
