<DOC>
<DOCNO> 1175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/yazar/akyol.html </URL>
<DATE> 2001/01/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Issawi'ye saygı 
</HEADLINE>
<TEXT>

     SEKRETERİME not bırakan bir okuyucum, Charles Issawi'nin öldüğünü söylemiş Ne zaman İnternette Herald Tribune gazetesinden öğrendim ki, iktisat tarihçiliğinin en büyük isimlerinden Charles Issawi, 8 Aralık 2000'de 84 yaşında ABD'de Newtown'da vefat etmiş. 
     Tabii üzüldüm ama çok şükür ki, müteveffa Issawi bize birçok eser ve zengin perspektifler bırakarak 84 yıl yaşamıştı. 
     Ortadoğu iktisat tarihinin günümüzdeki saygın isimlerinden Roger Owen, Herald Tribune gazetesine şunları söylemiş 
     "Charles Issawi, modern Ortadoğu iktisat tarihi araştırmalarının babası idi ." 
     Gerçekten öyle... Yüze yakın bilimsel makale ve tebliğden başka, çeşitli kitapları olan Issawi'nin ben iki eserini okudum Biri, geçenlerde bu sütunda tanıttığım "Ortadoğu ve Kuzey Afrika'nın Ekonomik Tarihi" adlı İngilizce eseridir. 
     İkincisi, Issawi'nin son eseri "Kültürler - Arası Karşılaşma ve Çatışmalar" adlı İngilizce kitabıdır. 
     İssawi'nin Türkiye hakkında da 1800 - 1914 yıllarını kapsayan bir iktisat tarihi vardır, birçok dipnotta gördüm ama temin edip henüz okuyamadım. 
     
     CHARLES Issawi Mısır kökenli bir alimdir. Aslen ekonomisttir, Ortadoğu'da çeşitli kalkınma projelerinin hazırlanmasında çalıştı. Araştırmaları onu ekonomi tarihine yöneltmiş, çeşitli Amerikan üniversitelerinde profesörlük yapmış, Columbia Üniversitesi'nden emekli olduktan sonra da bilimsel çalışmalarını sürdürmüştü. 
     Mısır kökenli olması onu Ortadoğu sorunlarına ve kültürlerine aşina yapmıştır. Osmanlı'ya yöneltilen haksız suçlamalara itiraz edecek kadar da bize yakındır. 
     "Kültürler Arası Karşılaşma ve Çatışma" adlı kitabından bir paragraf 
     "Son yüzyılda, hatta daha uzun süre, Türkler bölgelerinde ilerici bir rol oynamıştır. İran dahil, Ortadoğu'daki modern siyasi düşüncelerin çoğu Osmanlı resmi çevrelerinden kaynaklanmış, Türkçe yoluyla Araplara intikal etmiştir. Araplar ve İranlılar Atatürk reformlarının birçoğunu taklit etmiştir Mesela Rıza Şah . Birçok bakımdan, Araplar ve İranlılar Türklerin ileri adımlarını bir kuşak arkadan izlemişlerdir..." Sf. 95 - 96 
     Issawi, Türklerin medeni, politik ve idari kurumlar oluşturmada Araplardan başarılı olduğunu da yazar. Sf. 35 
     
     ISSAWI'NİN büyüklüğü sadece araştırma kapasitesi değil, "mukayeseli tarih" alanında büyük bir gözlemci ve düşünür olmasıdır. 
     Ortadoğu iktisat tarihine ilişkin eserinde, Ortadoğu'da modernleşmenin kılık kıyafet, Batı tarzı tüketim ve biraz da siyasi reform olarak anlaşıldığını, halbuki Japonların modernleşmede "Batı bilimine ve Batı üretim tekniklerine" öncelik verdiğini anlatır. Sf. 156, 223 
     Issawi, kültür çatışmalarına ilişkin eserinde, Fransız Devrimi'nin "maliyeti"ne dikkat çeker Devrim ekonomik gelişmeyi duraklatmakla kalmamıştır. Devrimci bağnazlık Lavoisier gibi büyük bir bilimciyi, Chenier gibi bir şairi, Vicq d'Azyr gibi bir fizikçiyi, Conderce gibi bir filozofu, Olymp de Gouges gibi feminist bir öncüyü ölüme göndermiş, Chateaubriand, Mme de Stael, Rivarol ve Benjamin Constant gibi yazarları sürmüştür. Devrimci katılık ve Napolyan sansürü edebiyatı ve düşünce hayatını olumsuz etkilemiştir. Sf. 120 - 121 
     Issawi zihnimizi açmak, analitik düşünce yeteneğimizi geliştirmek bakımından büyük bir hocaydı... Saygıyla anıyorum. 
     
     





Issawi'ye saygı 


Dokunmaya devam 


Sessiz zirveler 


İndirgenmiş ittifak... 


Saray, stadyum ve hamburger .. 


Ortadoğu'da geriye sayım 


"Bizi sevmiyorlar .." 


Olimpiyat ve maydanoz 


Memleket gerçekleri... 


Demirel Çağlar dava arkadaşım 


Kefalet çeşitlidir 


Telekom tekeli gelişmenize engel’ 


"Cep" cebi yakıyor 


</TEXT>
</DOC>
