<DOC>
<DOCNO> 27352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/son/sontur01.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ercan Vuralhan serbest bırakıldı... 
</HEADLINE>
<TEXT>

     Karşılıksız çek verdiği gerekçesiyle hakkında Ankara Cumhuriyet Başsavcılığı'na yapılan suç duyuruları nedeniyle İstanbul Adliyesi'ne sevk edilen eski milli savunma bakanlarından Ercan Vuralhan, talimatla ifade verdikten sonra serbest bırakıldı. 
     Gözlem altında tutulduğu Asayiş Şube Müdürlüğü Yankesicilik ve Dolandırıcılık Büro Amirliği'nden İstanbul Adliyesi'ne getirilen Vuralhan'ın, 3 ayrı karşılıksız çek verme olayıyla ilgili talimatla ifadesine başvuruldu. 
     Nöbetçi Cumhuriyet Savcısı Hasan Turan Yavuzyılmaz tarafından 2 ayrı karşılıksız çek verme olayına ilişkin sorgulanan Vuralhan, diğer suç duyurusuyla ilgili evrakın eksik olması nedeniyle yaklaşık 6 saat adliyede bekletildi. 
     Gerekli evrakın Ankara Cumhuriyet Başsavcılığı'ndan faksla İstanbul'a ulaştırılmasının ardından bu olayla ilgili ifadesi de alınan Vuralhan, daha sonra serbest bırakıldı. 
     Ercan Vuralhan, adliye çıkışında gazetecilerin, ''Vicdanınız rahat mı '' şeklindeki sorusu üzerine, ''Kimseyi dolandırmadım, vicdanım rahat. Bütün bunlar, Ankara'daki evimi İstanbul'a taşımam nedeniyle bazı tebligatların bana ulaşmamasından kaynaklandı'' diye konuştu. 






</TEXT>
</DOC>
