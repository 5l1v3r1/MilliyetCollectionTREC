<DOC>
<DOCNO> 5275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/spor/aspo.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yönetimi kararını verdi, İtalyan hoca ile yola devam edileceği belirtildi 
</HEADLINE>
<TEXT>
SENEYE DE SCALA 
Bilgili, susma kararı almadan önce son röportajını Milliyet’e yaptı, Attila Gökçe’nin sorularını yanıtladı 
     Attila Gökçe 

     Serdar Bilgili’yi kırk yıldan beri tanıdığımı söyleyemem. Buna her şeyden önce onun yaşı müsait değil. O halde, "Yıllardır tanırım" diyeyim. 
     Başkanlıktan kendine özel bir beklentisi olmadığını biliyorum. Aksine Beşiktaş başkanlığı onun işine de yaşamına da sınırlar getirdi. Zamanı daraldı, sorumlulukları genişledi. Sorumluluklarını taşımaya çalıştı. Yadırgandı ve susma kararı aldı. Yine de bizi kırmak istemedi. Çok sınırlı bir söyleşiye razı oldu. Öteki sorularımızın yanıtlarını da Yıldırım Demirören ve yakın çalışma arkadaşlarından aldık. 
     Örneğin, çok tartışılan tüzük kongresine katılmama kararı... Başkan bu konuda herkesten farklı düşünüyor 
     "Sayın Seba döneminde başlayan, bizim dönemimizde de devam eden komisyon çalışmalarının sonunda değiştirilmesi istenen maddeler belirdi. Çalışmaya saygı gösterdik, üyelere müdahele etmedik. Değişiklik tasarılarının kongrede tartışılmasını istedik. Üyelerimizi baskı altına almamak için kongreye katılmama kararı aldım." 
     
"Bazıları tedirgin oldu"      Bir de ABD Başkanlığı seçimleri gibi üst üste en çok iki dönem seçilebilme tartışmaları vardı... Onu da yanıtladı 
     "Biz şirketleşme ve yatırım ortaklığıyla kulübe 150 milyon dolara yakın gelir sağlayacağımızı ilan edince bazıları tedirgin oldu. Bu işler gerçekleşirse bizi yıllar geçse de yönetimden ayıramayacaklarını söylemeye başladılar. Bu beni rahatsız etti. Onun üzerine bu maddeyi önerdik. Şirketleşme projemiz engellenmesin diye güvence verdik." 
     Her şeyi tartışılıyordu Beşiktaş’ın... Tartışmaların kaptan Mehmet’ten Scala’ya kadar uzanması medyanın da yoğunlaşan ilgisini getirdi. Bilgili’nin susma kararı alırken en önemli nedenlerinden biri bir ölçüde sakinleşmek, frene basmak, gündemin ortasından çekilmekti. İyi ama Scala ile ilgili söylentiler de bir türlü bitmek bilmiyordu. Bu sorulara Başkan’ın yakın çalışma arkadaşı Yıldırım Demirören yanıt getirdi 
     
"Hoca aramıyoruz"      "Bugüne kadar yönetimimiz Scala ile ilgili her konuda beklediklerinin karşılığını almıştır. Bir hayal kırıklığı asla söz konusu değildir. Bazılarının ileri sürdüğü gibi önümüzdeki yıl için yeni bir teknik direktör aramıyoruz. Gelecek yıl da bizim teknik direktörümüz Scala olacaktır. Kendisine güveniyoruz. Artık Türkiye’yi de, takımını da daha iyi tanıdığına inanıyoruz." 
     Sezon başında medya kritiklerinden taşan düşünce, Beşiktaş’ın yaratıcı bir lider oyuncuya gereksinimi idi... Böyle bir arayışta olmadıklarını söylediler. Oysa bugünlerde yoğunlaşan arayışlar vardı. Bu çelişkili duruma da açıklık getirdiler 
     "Elbette araştırma yapıyoruz. Gelecek yıl Mehmet Özdilek kadroda olmayacak. Transfer çalışmalarımız gelecek yılın kadrosu içindir. Medyada çıkan isimlerin bazısı dosyamızdaydı. Bunlardan vazgeçtik. Beşiktaş’a katkı sağlayacak oyuncuları aramaya devam ediyoruz." 
     
"19 yönetici çok fazla"      Bilgili, yönetim kurulundaki arkadaşlarının tümünün iyi niyetinden kuşkusuzdu. Ne var ki yönetim için 19 yönetici de çok fazlaydı. İdeali 7 artı 4 yedek olmalıydı. Yönetim kurulu üyeliği hem tecrübe gerektiriyordu, hem de çok özel bir görevdi. Başkan, "Buna rağmen kararların tümünü ortaklaşa aldık. Zaman zaman aceleci davrandığımızı kabul ederim" dedi. 
     En büyük üzüntüsü Erol Kaynar’ın istifa etmesiydi. Bu kararını kulübe bildirirken medyaya da duyurmuş, kendince dönülmez bir yöntem seçmişti. Bilgili sadece bir yönetim kurulu üyesini değil, bir arkadaşını da kaybettiği için hüzünler yaşıyordu. 
     Şirketleşme konusunda SPK’nın onayını sabırsızlıkla bekliyordu. Eksiklerin giderilmesinden ve onayın alınmasından sonra Beşiktaş için yepyeni bir dönem başlayacaktı. Yıldırım Demirören, şirketleşme ile 45 - 50 milyon dolar tutarındaki bir kaynağın Beşiktaş tarihinde rastlanmamış biçimde transfere ayrılacağını ve bu parayı akıllıca değerlendirmek için hazırlık - araştırma yaptıklarını söyledi. 
     
"Şampiyon olacağız"      Hüsnü Güreli de Beşiktaş’a enerji ve hamle üstünlüğü kazandıracak finansal etkinlikleri inanılmaz bir tempo ile sürdürüyordu. 
     Beşiktaş’la ilgili söyleşilerimizi Bilgili’nin sözleriyle bitirmek istiyoruz 
     "Herkesten çok ben inanıyorum. Beşiktaş bu sezon şampiyon olacak. Son haftalarda 12 puan kaybetmemize rağmen bu takım zirveden kopmadı. Yaşadığı onca talihsizliklerin üstesinden gelerek mücadelesini sürdürmüşse elbette şampiyonluğun adayıdır. Bu inancımı taraftarlarla, futbolcularımızla, teknik ekibimizle paylaşıyoruz. Sonunda gülen Beşiktaş olacak." 
     


 SPOR 






























</TEXT>
</DOC>
