<DOC>
<DOCNO> 31857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sondun14.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ectasy'den ölen kızın fotoğrafları 'uyuşturucuya hayır' posteri olacak 
</HEADLINE>
<TEXT>

     İngiltere'de, geçen Mayıs ayında güçlendirilmiş Ectasy hapı kullandıktan sonra ölen genç kızın son halini gösteren fotoğraflar, ''uyuşturucuya hayır'' kampanyasında poster olarak kullanılacak. 
     19 yaşında ölen Cambridge Üniversitesi öğrencisi Lorna Spinks'in vücudunda meydana gelen iç ve dış kanamalarla şişmiş ve morarmış yüzünü gösteren fotoğrafların posterlerde kullanılmasına izin veren ailesi, ''gençlerin ecstasy'nin zararları konusunda daha çok uyarılmaları gerektiğini düşündüğümüz için buna izin verdik'' dedi. Görgü tanıkları, Lorna Spinks'in uyuşturucu hapı kullandıktan kısa süre sonra acılar içinde kıvranmaya başladığını, vücut ısısının normalin 11 derece üstüne kadar çıktığını ve vücudunda kanamalar başladığını anlatmıştı. Spinks'in kaldırıldığı hastanenin doktorları da genç kızın kısa sürede iç ve dış kanamalarla kalp ve akciğer iflası sonunda can verdiğini rapor etmişlerdi. Lorna Sipnks'in posterleri ilk etapta İngiltere'nin uyuşturucu tüketiminin yüksek olduğu büyük kentlerindeki 30 bin ilan tahtasına asılacak. 







</TEXT>
</DOC>
