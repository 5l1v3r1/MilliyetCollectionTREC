<DOC>
<DOCNO> 43964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/spor/spo03.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Arif’ten, Lucescu’ya isyan 
</HEADLINE>
<TEXT>

     GALATASARAY’DA ikinci yarıda oyundan alınan Arif, Lucescu’ya isyan etti. Televizyon ekranlarına da yansıyan ilginç görüntülerde, şaşırtıcı diyaloglar yaşandı. Rumen hocaya çıkarken "Ne var " diye bağıran Arif, Sergen’in kendisine "Boşver. Bir şey söyleme" demesiyle tepkisini azalttı. Tecrübeli futbolcu, çıkarken hocasının elini de sıkmadı. 
     
23 ay sonra ilk kez      Deplasmanda yendi 
     GALATASARAY, Şampiyonlar Ligi’nde uzun bir aradan sonra Teknik Direktör Mircea Lucescu’nun yönetiminde ilk kez deplasmandan galip gelerek ayrıldı. Sarı - Kırmızılılar son olarak 28 Ekim 1999’da Hertha Berlin’i 4 - 1’lik skorla yenmiş, aradan geçen 23 ayda deplasmanda maç kazanamamıştı. 
     
     Sergen’den ilk gol 
     SARI - Kırmızılı ekibin yıldız oyuncusu Sergen Yalçın, bu sezon ilk kez oynadığı Şampiyonlar Ligi’nde forma giydiği üçüncü maçta ilk golünü de kaydetti. Galatasaray, grupta daha önce oynadığı iki maçı da kazanan Nantes’a Sergen’in golüyle ilk yenilgisini yaşattı. 
     
Bülent’ten mesaj      HEM sakat, hem de bu maçta cezalı olan Kaptan Bülent, maç öncesi Teknik Direktör Lucescu’yu telefonla arayarak başarılar diledi. Bülent, "Gönlüm sizinle" diye konuştu. 
     
Askeri destek      FRANSA’DAN alınan TCG Bodrum F501 adlı fırkateyni almak ve eğitim görmek için giden 33 kişilik askeri personel tribünde yer aldı. Askerlerimiz, "Denizler bizden, Avrupa sizden sorulacak" pankartı açtı. 
     
Tatsız olay      KARŞILAŞMANIN ilk yarısında bazı bölücü gruplar, ellerinde pankartlarla sahaya girdi. Oyun bu yüzden beş dakika kadar durdu. Ancak güvenlik güçlerinin müdahalesiyle bu gruplar anında bloke edildi ve saha dışına çıkartıldı. 
     
Mondragon davası      SAHTE pasaport nedeniyle Metz’de oynarken başı derde giren Mondragon’un davası, kasım ayında Paris’te görülecek. Bu oyuncunun ceza alıp, almayacağı davanın sonucundan sonra belli olacak. 
     
Fransızlar’dan jest      NANTES yetkilileri, kafilemize oldukça yakın bir ilgi gösterdiler. Maç öncesi, Nantes yetkilileri, stat hoparlörlerinden Galatasaray’a hoşgeldin mesajı yayınladı. 
     
Taşçıoğlu fenalaştı      GALATASARAY Disiplin Kurulu Başkanı Mükerrem Taşçıoğlu dünkü karşılaşma öncesinde fenalık geçirdi. Stadda bulunan sağlık ekibi hemen müdahalede bulundu. 
     
Uyanık gurbetçiler      GURBETÇİLERİMİZ yine uyanıklıklarını ortaya koydu. Kendilerine verilen biletlerin yetmediğini gören Türkler, internet üzerinden Fransızlar’ın bulunduğu alandan bilet aldı ve 2 bin dolayındaki vatandaşımız tribünde maçı izledi. 
     
Büyük sevgi seli      STADIN etrafında oturan Türkler evlerini Türk ve Galatasaray bayraklarıyla donatarak, Cim-Bom’a olan sevgilerini gösterdi. Yurttaşlarımız eskortla stada giden Galatasaray kafilesine de destek verdi. 
     
Yönetim çıkarması      KAFİLEYLE birlikte Fransa’ya giden Başkan Mehmet Cansun, yöneticiler Özer Saracoğlu, Eşref Hamamcıoğlu, Abdürrahim Albayrak’ın dışında dün de Paris’te bulunan Fatih Altaylı ile Levent Soylu, Nantes’a geldi. 
     

</TEXT>
</DOC>
