<DOC>
<DOCNO> 40124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sondun07.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan Pamuk New York Times'ın kitap ekine kapak oldu 
</HEADLINE>
<TEXT>

     Türk romancı Orhan Pamuk'un ''Benim Adım Kırmızı'' adlı romanı, ABD'nin önde gelen gazetelerinden New York Times'ın Pazar günleri yayınladığı kitap ekine kapak oldu. 
     Gazete, ''kitap'' ekinde Orhan Pamuk'un eserinin Richard Eder tarafından yapılmış uzun bir tahlilini Pamuk'un fotoğrafıyla birlikte yayınlarken, kitabın ilk bölümünün çevirisine de sayfalarında yer verdi. 
     Orhan Pamuk'un ünlü Fransız yazar Marcel Proust ile kıyaslandığı incelemede ''Atatürk reformlarının 600 yıllık Osmanlı 
     İmparatorluğu'nun pek çok kalıntısını ortadan kaldırdığına'' dikkat çekildikten sonra, ''fes ve peçe giderken, Farsça ve Arapça kökenli sözcüklerin de yokolduğuna ve bugün Türklerin pek çoğunun 100 yıl önce yazılmış şiirleri okuyamadıklarına'' işaret ediliyor. Yazıda, bugün 40 yaşında olan Orhan Pamuk'un, ''Atatürk'ün mirasçılarının yolsuzluk ve b askıcı davranışlarına'' karşı çıktığı da vurgulanıyor. 
     New York Times'ın incelemesinde ''edebi açlığını Avrupa ve Amerikan edebiyatıyla giderdiği ve Iowa'da yazarlar atölyesinde eğitim gördüğü'' kaydedilen Orhan Pamuk'un ''modern ve post-modern teknikleri benimsediği ve Nobel'e layık büyük bir yazar olduğu'' da savunuldu. 
     ''Benim Adım Kırmızı adlı eserinin, Pamuk'un içindeki doğu-batı savaşının dışa yansıması olduğu'' kaydedilen incelemede, Sultan 3. Murat döneminde geçen hat ve nakış sanatıyla ilgili öykünün 12 ayrı karakter tarafından anlatıldığı, bunlar arasında bir köpek, bir ağaç, bir sikke ve minyatür yapımında kullanılan kırmızı boyanın da bulunduğu ve kitabın adını bu boyadan aldığı belirtiliyor. Pamuk'un, Erdağ Göknor tarafından İngilizce'ye çevrilen kitabı, ABD'de ''Alfred A.Knopf Yayınevi'' tarafından 25.95 dolar fiyatla satışa çıkarıldı. 







</TEXT>
</DOC>
