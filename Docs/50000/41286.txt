<DOC>
<DOCNO> 41286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/soneko03.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
APEC MAliye Bakanları'ndan küresel durgunlukla savaşma kararı 
</HEADLINE>
<TEXT>

     Asya-Pasifik Ekonomik İşbirliği Forumu APEC Maliye Bakanları, üye ülkeler arasında ticaretin serbestleştirilmesinde ileri adımlar atılması ve küresel ekonomide durgunluk ile savaşılması için mali reformlar yapılması konusunda anlaştılar. 
     APEC Maliye Bakanlarının Çin'in Suzhou kentinde dün başlayan toplantısı küresel ekonomide yaşanan durgunluğa karşın geleceğe yönelik iyimser düşünceler ile sona erdi. 
     Çin Maliye Bakanı Xiang Huaicheng toplantı sonunda gazetecilere yaptığı açıklamada, APEC ülke ekonomilerinin mevcut küresel ekonomik durgunluğa karşı kenetlenerek duracakları konusunda emin olduklarını söyledi. Yeni Zelanda Maliye Bakanı Michael Cullen de yaptığı açıklamada, toplantının en büyük başarısının APEC üyesi ülkeler arasında gümrük bariyerlerinin indirilmesi ve ekonomik reformların yapılması konusunda desteğin yenilenmesi olduğunu bildirdi. 
     Cullen, küresel düzeyde yaşanan ekonomik durgunluğun geçici olduğunu belirtti. 
     ABD Hazine Bakanı Paul O'Neill ise açıklamasında, ülkesinin tek başına küresel ekonominin motor gücü olamayacağını belirterek, Japonya'nın ekonomik reformları yerine getirmesini istedi. APEC'e Avustralya, Brunei, Kanada, Çin, Şili, Hong Kong, Endonezya, Japonya, Güney Kore, Malezya, Meksika, Yeni Zelanda, Papua Yeni Gine, Peru, Filipinler, Rusya, Singapur, Tayvan, Tayland, ABD ve Vietnam üye bulunuyor. 






</TEXT>
</DOC>
