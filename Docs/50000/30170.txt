<DOC>
<DOCNO> 30170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/dunya/adun.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem suçlu, hem güçlü... 
</HEADLINE>
<TEXT>

Miloşeviç Mahkemeyi ve iddianameyi tanımıyorum’ diyerek şov yaptı 
     DIŞ HABERLER SERVİSİ 

     Yugoslavya eski devlet başkanı Slobodan Miloşeviç, dün Hollanda’nın Lahey kentinde çıkarıldığı "eski Yugoslavya için Uluslararası Savaş Suçları Mahkemesi"ndeki USSM duruşmasında mahkemeyi tanımadı ve "yasadışı" olarak nitelendirdi. Dünya televizyonlarının canlı yayınladığı duruşmada Miloşeviç kendinden emin bir biçimde konuşarak "Mahkeme yasadışıdır BM Genel Kurulu tarafından oluşturulmadı" dedi. 
     Miloşeviç, duruşma boyunca sakin ve kendinden emin bir görüntü sergiledi. Miloşeviç, İngiliz Yargıç Richard May’in sorularını aksanlı ancak net İngilizce’siyle sert bir tonla yanıtladı. Duruşma 12 dakika sürdü. 
     Yargıç May ve Miloşeviç arasında özetle şu diyalog gerçekleşti 
     Yargıç Bay Miloşeviç, avukat isteyip istemediğinizi gözden geçirmek için zaman istiyor musunuz 
     Miloşeviç Bu mahkemeyi sahte bir mahkeme olarak görüyorum, suçlamalar da sahte suçlamalar. Yasadışı bir kurum için temsil edilmeye ihtiyacım yok. 
     Yargıç Bay Miloşeviç, zaman içinde yargılamayla ilgili duygularınızı açıklama şansınız olacak. Şimdi iddianamenin okunmasını istiyor musunuz, istemiyor musunuz 
     Miloşeviç Bu sizin sorununuz. 
     Yargıç Bay Miloşeviç, şimdi mahkeme huzurundasınız. Bu mahkeme tarafından yargılanacaksınız. 
     Miloşeviç Sayın Başkan... 
     Uzun süren bir sessizlik 
     Yargıç Bay Miloşeviç, eğer arzu ederseniz, savunmanızı düşünmeniz için zamanınız olacak. Bugün başlamak istiyor musunuz, yoksa mahkemeye hazırlanmanız için ara verilsin mi 
     Miloşeviç Sırpça Bu mahkemenin amacı, NATO’nun Yugoslavya’da işlediği savaş suçlarını haklı çıkarmak. 
     Yargıç Bay Miloşeviç, size bir soru sordum. 
     Miloşeviç İngilizce Cevabımı verdim. Ayrıca, bu sözde mahkeme... 
     Yargıç Yasalar, sanık itiraz etmediği takdirde mahkemeye sanığın adına itiraz etme hakkını tanıyor. 
     Miloşeviç Daha önce de söylediğim gibi, bu mahkemenin amacı Yugoslavya’da işlenen suçları haklı çıkarmaktır. Bu nedenle mahkeme sahte ve yasadışı oluyor. 
     Yargıç Duruşmaya ara verilmiştir. Gelecek duruşma 27 Ağustos’ta başlayan hafta yapılacak. 
     
     NOTLAR 
     Lahey’deki Uluslararası Savaş Suçları Mahkemesi’nde TSİ 11.00’de başlayan ve sadece 12 dakika süren duruşma, kurnaz politikacı Slobodan Miloşeviç ile mahkemenin bir siyaset arenasına dönmesine izin vermeyeceğini belli eden deneyimli hukukçu Richard May arasında geçen bir sinir savaşıydı. Duruşmada saptanan ilginç enstantaneler şöyle 
     Savunma bölümünde sağında ve solunda birer koruma görevlisi olduğu halde oturan Miloşeviç’in, koyu mavi bir takım, beyaz gömlek giydiği, Yugoslavya bayrağının renklerini taşıyan kırmızı, beyaz ve mavi renkli kravat taktığı görüldü. 
     Yargıçlar ve diğer mahkeme heyeti salona girdiğinde mübaşirin anonsuna kayıtsız kalarak yerinden kıpırdamayan Miloşeviç, koruma görevlilerinden birinin ikazına uymak zorunda kaldı ve ayağa kalktı. 
     Miloşeviç, mahkeme polisinin Sırpça ve Hırvatça çeviri için kulaklık verme önerisini "Böylesi daha iyi" diyerek reddetti. 
     Miloşeviç’in kendisini temsil etmesini istemediği avukatları da salonda yer almadı. 
     Yargıç May sakindi. May, Miloşeviç’in konuşmasının politika rotasına dönmesine izin vermedi. Yargıç May, Miloşeviç’in, mahkemenin yasal olmadığının gerekçelerini anlatmasını sürekli keserek, "Şimdi söylev zamanı değil" dedi. 
     Duruşma sona erdiğindeyse Miloşeviç salondan çıkarak saatine baktı ve "Hımmmm. 10 dakika" diye mırıldandı. 
     
     
     



 DÜNYA 












</TEXT>
</DOC>
