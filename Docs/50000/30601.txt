<DOC>
<DOCNO> 30601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/siyaset/siy03.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölümlerden haberi yok 
</HEADLINE>
<TEXT>
Böyle mi hayata döndüreceksiniz 
TBMM’nin Hayata Dönüş Komisyonu’nun, ölüm raporlarından "bihaber" olduğu ortaya çıktı. DSP’li Başkan Hasan Macit, "Bir süredir Burdur’daydım, takip edemedim " dedi 
     SALİHA ÇOLAK Ankara 

     Hayata Dönüş Operasyonu’nun ardından TBMM İnsan Hakları Komisyonu tarafından, "Operasyon sırasında insan hakları ihlal edildi mi " sorusuna yanıt aramak üzere 4 Ocak 2001 tarihinde kurulan Alt Komisyon, olayı "yakından " izlemeyi sürdürüyor. 
     Raporunu sonuçlandırmak için adli tıp raporlarını bekleyen Alt Komisyon’un DSP’li Başkanı Hasan Macit, basının bir süredir manşetlerden verdiği, "operasyon sırasında hak ihlallerinin yaşandığını, gereksiz şiddet kullanıldığını" ortaya çıkaran adli tıp raporlarından "haberdar" olmadığını söyledi. Bakanlıktan istediği ancak bir türlü gelmeyen raporların gazetelerde yer aldığını Milliyet’ten öğrenen Macit, "Bir süredir Burdur’daydım, haberim yok" dedi. 
     
     Adli tıp raporlarını al da gel 
     Daha önce Ulucanlar Cezaevi’ne yapılan operasyon sırasında, "gereksiz şiddet kullanımını" otopsi raporları ve otopsi sırasında çekilen görüntüleri karşılaştırarak tespit eden İnsan Hakları Komisyonu bu kez de aynı yolu denedi. 
     Alt Komisyon, 4 Ocak’tan bu yana Adalet Bakanlığı’ndan üç kez operasyonlar sırasında ölen 29 kişinin otopsi raporlarını istedi. Ancak her seferinde değişik bir gerekçeyle raporlar gönderilmedi. Bunun üzerine Alt Komisyon tutuklu ve hükümlülerle görevlilerin ifadelerine dayanarak bir rapor hazırladı ancak üst komisyon bu raporu, "adli tıp raporları" olmadığı için eksik buldu ve raporun genişletilmesini istedi. 
     Bunun üzerine Macit, Adalet Bakanı Hikmet Sami Türk nezdinde girişimde bulundu. Raporların gönderileceği yanıtını aldı. Ancak raporlar bu sözün üzerinden yaklaşık bir ay geçtikten sonra gazete manşetlerinde ortaya çıktı. 
     Macit ise, "Aylardır bakanlığın size göndermediği raporları gazetede görünce şaşırmadınız mı " sorusuna karşılık, "Burdur’daydım. Takip edemedim" dedi. 
     İnsan Hakları Komisyonu Başkanı Hüseyin Akgül de gazetelerde çıkan haberler üzerine aylardır rapor beklediği Hayata Dönüş Operasyonu Alt Komisyonu Başkanı Hasan Macit ile görüştü. Akgül, adli tıp raporlarının bakanlık tarafından Meclis komisyonuna gönderilmezken basında yer almasına dikkat çekerek, Macit’ten konuyla ilgilenmesini istedi. 
     



 SİYASET 



cihattan ibaretti 










</TEXT>
</DOC>
