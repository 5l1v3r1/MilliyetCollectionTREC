<DOC>
<DOCNO> 23536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/soneko02.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel okulların 2 günlüğü bir aylık asgari ücrete eşit.. 
</HEADLINE>
<TEXT>

     Özel okul ücretleri, ülkedeki çarpık yapının da adeta bir vesikası haline geldi.Bazı özel okulların 2 günlüğü, aylık asgari ücreti yakalıyor. 
     Asgari ücretin aylık net 102 milyon 369 bin 600 lira olduğu Türkiye'de, İstanbul'daki özel okulların günlük eğitim ve yemek ücreti, KDV hariç anaokulu ve ana sınıflarında 40, ilköğretim ve liselerde 50 milyon lira gibi astronomik rakamlara ulaşıyor. 
     Yeni eğitim-öğretim yılında okul masrafları, yaşanan ekonomik krizlerin de etkisiyle yine veliye büyük yük getirecek. Tercihlerini özel okullardan yana kullanacaklar için şartlar daha da ağırlaştı. 
     10 Eylül Pazartesi günü başlaması beklenen 2001-2002 eğitim-öğretim yılında öğrenciler, haftasonu, sömestr ve bayram tatillerinin çıkarılmasıyla toplam 177 gün okula devam edecekler. 
     Özel okulların anaokulu ve ana sınıfı fiyatları, KDV hariç yıllık 2 milyar liradan başlayıp 5.5 milyar liraya kadar çıkıyor. Yemek fiyatları ise yine KDV hariç 1 ila 1.5 milyar lira arasında değişiyor. Böylece, yemekle birlikte fatura 7 milyar liraya kadar ulaşıyor. Bu fiyata, servis ücreti ve KDV'ler dahil değil. 
     İlköğretim okullarında 1., 2. ve 3. sınıflar için KDV hariç 2 milyar 600 milyon lira ile başlayan ücretler, ileri sınıflarda 7 milyar lirayı buluyor. Yemek fiyatları ise yine KDV hariç 656 milyon ile 1.5 milyar lira arasında değişiyor. Bu da, servis ve KDV'ler hariç yıllık 3.5 milyar lira ile 8.5 milyar lira arasında maliyet anlamına geliyor. 
     Özel okulların KDV hariç 3 milyar 200 milyondan başlayan lise ücretleri ise yine ilköğretimde olduğu gibi bazı okullarda 7 milyar liraya kadar tırmanıyor. Liselerin yemek ücretleri de yine KDV hariç 656 milyondan başlayıp 1.5 milyar lirayı buluyor. Buna göre, özel lisede okumanın masrafı KDV'ler hariç 4.2 milyar lira ile 8.5 milyar lira arasında değişiyor. 
     
     Günlük fatura 
     Yeni eğitim-öğretim yılında, özel okula gidecek bir öğrencinin günlük eğitim ve yemek masrafı, sadece okula gidilecek 177 güne bölündüğünde, en az 15 milyon lirayı buluyor. Rakam, gidilecek sınıflara göre değişiyor. Buna göre, anaokulu ve ana sınıfları için eğitim ve yemek masrafı, KDV'ler hariç 14 milyon 125 ile 39 milyon 548 milyon lira arasında değişiyor. 
     İlköğretim okuluna yeni başlayanlar için de günlük masraf, servis ve KDV'ler hariç, 19 milyon 775 bin lira, ileriki sınıflarda ise bu oran 48 milyon 22 bin lirayı buluyor. Lisede ise maliyet yükselerek yine okul ücreti ve yemek KDV'si hariç 23 milyon 730 bin ile 48 milyon 22 bin lira arasında değişiyor. Bütün bu rakamlara, eğitimde yüzde 8, yemek ücretinde yüzde 17 KDV ile semtlere göre en az 50 milyon lira aylık servis ücreti eklendiğinde, velileri büyük bir sınav bekliyor olacak. 







</TEXT>
</DOC>
