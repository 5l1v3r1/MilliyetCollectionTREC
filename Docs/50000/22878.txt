<DOC>
<DOCNO> 22878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/siyaset/siy00.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Grubu’ndan FP’li Ilıcak’a yanıt 
</HEADLINE>
<TEXT>

     Doğan Grubu Genel Koordinatörü İmre Barmanbek’in, Ilıcak’ın iddialarına yanıtı aynen şöyle 
     Türkiye Büyük Millet Meclisi’nin dünkü birleşiminde söz alan İstanbul Milletvekili Nazlı Ilıcak, dün gerek Yönetim Kurulu Başkanımız Aydın Doğan’ı ve gerekse Doğan Şirketler Grubu’nu hedef alan asılsız suçlamalarda bulundu. 
     Tamamen kişisel husumetten kaynaklanan iftiraların tümünü reddediyoruz. 
     Nazlı Ilıcak’ın Türkiye Büyük Millet Meclisi kürsüsünü kendi kişisel problemlerine alet etmesini kınıyoruz. 
     Hiç kimsenin Yüce Meclis’in kürsüsünü, şahsi kin ve ihtirasını tatmin mek nı haline getirmeye hakkı yoktur. 
     Nazlı Ilıcak’ın dile getirdiği iddiaların tümü yalandır, gerçek dışıdır, bir hayalin ürünüdür. 
     Nazlı Ilıcak’ın dünkü konuşmasında sözünü ettiği ve sanki yasadışı işlemler yapılmış gibi kamuoyunu yanıltmaya çalıştığı bilgilerin tümü SPK ve İMKB kayıtlarında mevcuttur. 
     
Halka açık bilgiler      Bu bilgilerin tümü halka açık bilgilerdir ve bizzat şirketlerimiz tarafından ilgili yasa ve mevzuat çerçevesinde SPK ve İMKB’ye bildirilmiştir. Bu işlemlerle ilgili olarak kamuoyu ilgili mevzuat çerçevesinde günü gününe bilgilendirilmiştir. 
     Yurtdışında faaliyet gösteren şirketlerimiz Hazine ve Dış Ticaret Müsteşarlığı’nın izni alınarak kurulmuştur. Her türlü bilgi ve bilançoları düzenli olarak kendilerine bildirilmektedir. 
     Nazlı Ilıcak’ın dün Meclis kürsüsünde ortaya attığı iddialar, 17 Ocak 2000 tarihinde FP Grup Başkanvekili Bülent Arınç tarafından bir soru önergesiyle Başbakan’a sorulmuş ve yanıtlanmıştır. 
     Şimdi aynı iddia kasıtlı olarak yine gündeme getirilmiştir. 
     Nazlı Ilıcak bu iftira senaryosunu kurarken, öylesine kendinden geçmiştir ki, yaptığı somut yanlışlıklarla suçüstü yakalanmıştır. 
     
İftira senaryosu      Ilıcak Milliyet hisseleri ile ilgili işlemin Malta Dışbank aracılığıyla yapıldığını iddia etmiştir. Söz konusu işlem Şubat 1998’de yapılmıştır, oysa Malta Dışbank bundan 7 ay sonra, 21 Ekim 1998 tarihinde faaliyete geçmiştir. 
     Bu somut yanlışlık bile Ilıcak’ın iddialarının kötü hazırlanmış bir iftira senaryosu olduğunu kanıtlamaktadır. 
     Bu işlemlerin tamamı İMKB bültenlerinde günü gününe yayımlanmış olup halka açıktır. Doğan Grubu’nun 43 yıldır faaliyette bulunan ve 9 yıldır da hisseleri borsada işlem gören şirketlerinin yönetimleri, sermaye piyasası ile ilgili tüm yasal ve ahlaki kurallara uygun olarak yürütülmektedir. 
     Nazlı Ilıcak’a iddialarını bağımsız yargı önünde ispatlaması için bir şans vereceğiz. Kendisi aleyhine tazminat ve şahsi hakaret davaları açıyoruz. 
     



 SİYASET 


















</TEXT>
</DOC>
