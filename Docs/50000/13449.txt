<DOC>
<DOCNO> 13449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sondun17.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da asker ve subaylar yürüdü 
</HEADLINE>
<TEXT>

     Belçika Silahlı Kuvvetleri mensubu bin asker ve subay, bu sabah Brüksel sokaklarında üniformalı bir protesto yürüyüşü düzenlediler. 
     Maaşlarının federal polis birimleriyle aynı düzeye getirilmesini, yurtdışı görev harcırahlarının yükseltilmesini ve çalışma koşullarının iyileştirilmesini isteyen ordu mensupları, ''gerçek anlamda emekçiler olarak algılanma'' talebinde bulundular. 
     Askeri sendika temsilcileri, Silahlı Kuvvetler personelinin üniformalı olarak gösteri düzenlemesinin yasak olduğunu, Avrupa ülkelerinde bir ilkin gerçekleştirildiğini ve ses duyurmaya yönelik hedefe ulaşıldığını açıkladılar. Sendika temsilcisi Pascal Gautier, yaptığı basın açıklamasında, ''Asker ve subaylar, işveren karşısında taleplerini bildirme hakkına sahip olmalıdırlar'' dedi. Gösteriye katılan tüm ordu personelinin, ''bir gün izin aldıkları'' bildirildi. 
     Yürüyüş sırasında, ordu personeli ile federal polis birimleri arasında gerginlik yaşandı. Polis, yürüyüşçülerin Kraliyet Sarayı,Başbakanlık ve Parlamento önünden geçmelerini engelledi. Asker ve subaylar, Meçhul Asker Anıtı'na giderek saygı duruşunda bulundular. Polis ile söz düellosuna giren asker ve subaylar, daha sonra Brüksel merkezindeki Madou meydanını bir süre trafiğe kapadılar. Savunma Bakanı Andre Flahaut, yürüyüşçüler ve temsilcileriyle görüşmeyi reddetti. Sendikalar, ''dikkat çekmek'' amaçlı gösterinin hedefine ulaştığını bildirirlerken, Genelkurmay Başkanlığı, gösteriye katılan asker ve subaylar hakkında takibat yapılıp yapılmayacağına ilişkin soruları yanıtsız bıraktı. 




</TEXT>
</DOC>
