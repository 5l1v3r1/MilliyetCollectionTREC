<DOC>
<DOCNO> 11494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sondun10.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda gözaltında ölen Türk'ün ailesine 55.5 milyar ödeyecek 
</HEADLINE>
<TEXT>

     Hollanda'da, 1993 yılında polisin kötü muamelesi sonucu ölen gurbetçi Hüseyin Köksal'ın ailesinin, Avrupa İnsan Hakları Mahkemesi'nde açtığı dava, gurbetçi işçi lehine sonuçlanırken, Hollanda Hükümeti'nin, 140 bin Gulden tazminat ödemeyi kabul ettiği bildirildi. 
     1993 yılında Hollanda'nın Venlo kentinde kullandığı otomobille trafik kazası yapan, sonrasında olay yerine gelen polisler tarafından alkollü olduğu gerekçesiyle karakola götürülerek kötü muamaleye maruz bırakılan ve geçirdiği beyin kanaması sonrasında yaşamını yitiren Samsunlu gurbetçi Hüseyin Köksal'ın 32 ailesinin, Hollanda Devleti aleyhine açtığı dava sonuçlandı. Yaklaşık 8 yıl süren ve Türkiye'nin de müdahil olarak katıldığı dava sonrasında Avrupa İnsan Hakları Mahkemesi, olayda polisleri suçlu bularak Hollanda'yı tazminata mahkum etti. Mahkeme kararında, benzer olaylarda bugüne kadar verilmiş en yüksek bedel olan 140 bin Gulden tazminat ödenmesini esas alarak, Hollanda Hükümeti ile Köksal'ın yakınları arasında bir protokol imzalanması kaydıyla davayı sonuçlandırdı. 
     Karar sonrasında, Hollanda Hükümeti ile davacı Köksal'ın babası Salih ve kardeşi Ercan Köksal arasında Hollanda'nın Hague kentinde bir protokol imzalandı. Protokolde, olaydaki sorumluluğunu kabul eden Hollanda, bunun Avrupa İnsan Hakları Sözleşmesi'nin ihlali anlamına gelmeyeceğini belirterek, şu görüşü savundu 
     ''Hollanda Hükümeti Hüseyin Köksal'ın ölümü ve bu ölümün nedenlerinden dolayı duyduğu derin üzüntüyü beyan eder. Bu metin, Hollanda Hükümeti'nin Avrupa İnsan Hakları Anlaşmasını ihlal ettiği anlamına gelmez. Hollanda Hükümeti Avrupa İnsan Hakları Mahkemesi'nde davanın dostane çözümü çerçevesinde 140 bin Gulden maddi ve manevi tazminatı vermeyi kabul eder.'' Köksal ailesinin Avukatı Yalçın Korkmaz, yıllardır sürüncemede bırakılan davanın lehte sonuçlanmasından büyük memnuniyet duyduklarını belirterek, ''Türk devleti aleyhine açılan davaları jet hızıyla sonuçlandıran mahkeme, nedense bu davada oldukça ağır davrandı. Yıllarca hukuk savaşı verildi. Sonuçta adalet yerini buldu'' dedi. 




</TEXT>
</DOC>
