<DOC>
<DOCNO> 34032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/ekonomi/eko00.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylülde işler açılacak 
</HEADLINE>
<TEXT>

Danışmanlık şirketi yöneticileri, kriz dolayısıyla işten çıkarılanlar ya da yeni mezun olup da iş arayanlara "Umutsuzluğa kapılmayın, kriz yeni iş fırsatlarını da beraberinde getiriyor" diyor 
     KRİZDE PARA NASIL KAZANILIR 
EKONOMİ SERVİSİ 

     2001 yılının şubat ayında başlayan ekonomik kriz birçok şirketin planlarını altüst etti. Firmalar kriz nedeniyle ortaya çıkan belirsizlik dolayısıyla iş yapamaz duruma geldiler. Yatırım ve üretim programlarını ertelediler. Personel azaltma yoluna giderek, insan kaynakları açısından kayba uğradılar. Aynı süreçte birçok kişi işini kaybetti. 
     Ancak, krizlerin yarattığı sıkıntı, bir yandan da 'çıkış' arayışlarını güçlendiriyor. Krizler, kişiler için her zaman işsizlik, şirketler için sıkıntı getirmiyor. Fırsatlar da yaratıyor. Son kriz sonrasında Türkiye'de de birçok iş fırsatı doğdu. 
     
Krizle parlayan iş alanları      Şirketler daha önce ilgilenmedikleri alternatif alanlara bakmaya başlıyorlar. Yeni pazarlar aranıyor, yeni satış teknikleri geliştiriliyor. Hatta krizle birlikte parlayan iş alanları keşfediliyor. 
     Kişiler açısından, son krizde işini kaybedenlerin, genellikle 'vasıflı' beyaz yakalı oluşu dikkat çekiyor. Daha önce yüksek ücretler dolayısıyla kaliteli eleman istihdam edemeyen şirketler için olduğu kadar, işsiz kalan beyaz yakalılar için de yeni bir buluşma noktası doğuyor. 
     Danışmanlık şirketleri de bu olgulara dikkat çekiyor. Tüm bu olumsuz gelişmelere rağmen yine de satış - pazarlama, turizm ve ihracat alanlarında açık pozisyonlar olduğunu ve fırsatların fazla düşünmeden ve zaman kaybetmeden değerlendirilmesi gerektiğini söylüyorlar. 
     
     Kariyerinize ara vermeyin 
     "Kriz ortamına rağmen umutsuzluğa kapılmamalı ve yeni iş olanaklarını araştırmalısınız" diyen Alanyalı Alanyalı danışmanlık şirketinin Yönetici Ortağı Mehtap Alanyalı, kişilerin uzmanlık alanı gözetmeksizin buldukları iş fırsatlarını değerlendirmelerini ve kariyerlerine ara vermemelerini söylüyor. Tek yapılması gerekenin, iş arayanların bu fırsatları doğru analiz edip kendisine en uygun işi seçip zaman kaybetmeden bu işlere başlamak olduğunu söyleyen Alanyalı, "Fırsatlar kaçırılmamalı" diyor. 
     Danışmanlık alanında hizmet veren şirket yöneticilerinin ortak kanısı, yaşanılan krizde satış - pazarlama, çağrı merkezi, turizm ve ihracatla ilgili işlerde açık pozisyonlar olduğu ve bu alanlarda iş bulunulabileceği yönünde. 
     
     Sunay Karamık Özbek Vedior Karamık Yönetim Danışmanlık Yön. Kur. Başkanı 
Girişimcilik ön plana çıkacak 
     Bu krizde, 94 Krizi’nden farklı olarak beyaz yakada da işten çıkarmalar yaşandı. Şirketler alt düzeyde beş kişi çıkaracağına bir yönetici çıkarmayı tercih etti. Bugün itibariyle personel açığı olan işler satış ve pazarlama. Şirketler eylül ayından itibaren satışlarında artış bekliyorlar ve kriz ortamında personel çıkardıkları için küçük ekiplerle hedeflerine ulaşamayacaklarını bildikleri için satış ekiplerini genişletecekler. Satış ekiplerinin yanı sıra çağrı merkezi ekipleri kurulacak ve bu alanlarda da iş başvuruları yapılabilir. Ayrıca kriz ortamında girişimcilik ön plana çıkacak. Orta kademedeki işsizler için kendi işlerini yapmalarını öneriyorum. Yeni iş kurabilirler, bunu yaparken de emlak ya da gıda alanlarında franchising veren şirketlerle ortak hareket edebilirler. 
     
     Lalin Tuna Kariyer.net Pazarlama Müdürü - Uluslararası Operasyonlar 
Yurtdışına gidebilirsiniz 
     İş arayanlarda ve şirketlerin verdiği ilanlarda krizle birlikte bir azalma var. Ancak IT sektörü, satış - pazarlama sektörlerinde sürekli eleman açığı söz konusu. Satış - pazarlama en çok eleman dönüşünün olduğu iş alanları arasında, bu yüzden bu alanlarda sürekli iş bulabilmek mümkün. Ayrıca birçok danışmanlık firması biz de dahil olmak üzere yurtdışı firmalarla ortak çalışmaya başladık. Tavsiye edebileceğimiz bir diğer alanda yurtdışındaki iş fırsatlarının takip edilmesi ve değerlendirilmesi. Özellikle Almanya ve Kanada'da IT sektöründe iş bulabilmek mümkün. 
     
     Mehtap Alanyalı Alanyalı Alanyalı Yönetici Ortak 
Gıdada her zaman iş var 
     Şu an için işsizler bulabildikleri fırsatları değerlendirmeliler. Niteliklerine uyan iş aramak ve iyi maaş beklentisiyle süreci uzatmamalılar. Ayrıca kariyerlerinde kopukluk olmaması için bir dizi kurslara ya da eğitim geliştirme programlarına katılabilirler. Maddi olanakları iyi olanlar girişimci olmalı ve kendi işlerini kurmayı denemeliler. Yurtdışında geçici işlere de bakılabilir. Türkiye’de ise bugün itibariyle turizm ve turizmin desteklediği alanlarda iş yapılabilir ya da işe girilebilir. Bu alanlarda bir hareketlilik söz konusu. Ayrıca ihracat yapan sektörlerde de iş bulunması mümkün. Son olarak gıda sektöründe de her zaman iş bulunabilir. 
     
     Esra Kökoğlu Profil International İnsan Kaynakları Yön. Dan. Yön. 
Pazarlama revaçta 
     Eleman dönüşünün hızlı olduğu departmanlarda satış ve pazarlama departmanları gibi işe alımlar devam ediyor. Sigorta, içecek, gıda, turizm sektörlerinde de böyle bir eğilim gözleniyor. Bununla birlikte uzmanlık gerektiren pozisyonlarda örneğin IT, pazarlama, finans alanlarında çeşitli seviyelerde özellikle boş olan veya işten ayrılan uzmanların yerine işe alımlar söz konusu olabilir. En çok sigorta, ilaç, teknoloji, dış ticaret sektörlerinde açık pozisyon olduğu gözleniyor. Finans sektöründe bireysel müşterilere yönelik müşteri ilişkileri, satış - pazarlama ürün geliştirme ve yönetimi konusunda çalışan profesyoneller tüketim malları sektöründe kendilerine gelecek yaratabilirler. 
     
     Bora Tekin Sphere Consulting Services Yönetici Ortak 
Şimdi kamu eleman arıyor 
     Kriz döneminde en büyük zararı orta düzey yöneticiler gördü. Özellikle finans sektöründen çıkarılan yöneticiler şu anda çok ciddi sıkıntı içindeler. Çekirdek pozisyonlarda görev alan kişiler iş bulmada daha zor durumdalar. İlk bakışta önlerinde iki seçenek görünüyor Kariyerlerini neredeyse sıfırlayarak farklı bir sektörde pozisyonda iş aramak veya finans piyasasının açılmasını beklemek. Şirketler şu anda kilit pozisyonlardaki noktalarda arayışa girerken özellikle özelleştirme projeleri gibi bütçelenmiş projelerde yer vermek üzere kamu sektöründe bir eleman arayışı var. İşsiz kalanlar özellikle kamu sektörüne ağırlık verebilirler. Kamuya ait projeleri yürüten danışmanlık şirketlerine başvurabilirler. 
     
     Danışmanlık şirketlerine CV gönderebileceğiniz faks numaraları 
     Alanyalı Alanyalı 0212 219 27 26 
     Profil İnternational 0212 232 48 40 
     Kariyer Danışmanlık 0216 302 22 72 
     Arthur Andersen 0212 296 69 07 
     Karamık Danışmanlık 0212 276 63 16 
     Pricewaterhouse Coopers 0212 217 57 20 
     
     Danışmanlık hizmeti veren şirketlerin internet adresleri 

</TEXT>
</DOC>
