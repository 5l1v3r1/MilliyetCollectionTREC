<DOC>
<DOCNO> 3711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sondun17.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Birleşik Azerbaycan Birliği 'Azeri soykırımı'nın tanınması için başvurdu 
</HEADLINE>
<TEXT>

     Birleşik Azerbaycan Birliği BAB , Ermenistan tarafından yapılan 1992 yılındaki Hocalı katliamının, ''Azeri soykırımı'' olarak resmen tanınması için Azerbaycan ve Türkiye parlamentosuna başvuruda bulundu. 
     BAB Genel Başkan Yardımcısı Cengiz Göytürk,Ermenilerin tarih boyu Azerbaycan'ın güney bölgesinde ve Anadolu'nun birçok yerinde katliam yaptıklarını, ancak bu katliamların üstü kapalı kaldığını belirtti. 
     'Azerbaycan'ın güneyinde, 1915-1918 yılları arasında 100 binden fazla Azerbaycanlı, Ermeniler tarafından vahşice katledilmiştir'' diyen Göytürk, Avrupa ülkelerinde son zamanlarda gündeme gelen sözde Ermeni soykırımı tasarısının, Türk dünyasının duyarsız kalması sonucu etkili olduğunu ifade etti. 
     Göytürk, 1992'de Hocalı'da işlenen Ermeni cinayetlerinin açıklığa kavuşmasını istediklerini söyledi. Hocalı'daki gerçeklerin dünya kamuoyuna ulaştırılması için aktif çalışma içinde olduklarını ifade eden Göytürk, bu doğrultuda, Azerbaycan ve Türkiye'deki siyasi parti ve sivil toplum örgütlerine de başvuruda bulunduklarını kaydetti. 
     Başvuruda, tarih boyu yapılan Ermeni katliamlarına karşı duyarlı olunması ve bu konuda herkesin üzerine düşen sorumlulukların yerine getirilmesi istendi. 
     BAB, Azerbaycan'ın eski Cumhurbaşkanı Ebulfez Elçibey'in girişimleriyle kurulduğu 1998 yılından bu yana faaliyet gösteriyor. Azerbaycan Cumhurbaşkanlığı Müşaviri Hidayet Orucov, Hocalı soykırımının yıldönümünde yaptığı açıklamada, soykırımın tanınması ve açıklığa kavuşması için uluslararası düzeyde aktif girişimlerde bulunduklarını belirtmişti. 




</TEXT>
</DOC>
