<DOC>
<DOCNO> 48946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/soneko08.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya işçi almıyor... 
</HEADLINE>
<TEXT>

     Almanya Federal Çalışma Kurumu Başkanı Bernhard Jagoda, ülkesinde 2 milyona yakın kalifiye insanın iş beklediğini belirterek, aralarında Türkiye'nin de bulunduğu çeşitli ülkelerden 400 bin dolayında kalifiye eleman alınmasının söz konusu olmadığını bildirdi. 
     Temaslarda bulunmak üzere Türkiye'ye gelen Almanya Federal Çalışma Kurumu Başkanı Bernhard Jagoda, Türkiye İş Kurumu Genel Müdürü Necdet Kenar ile birlikte kahvaltılı basın toplantısı düzenledi. 
     Ülkesinde kalifiye olan elemanların iş bulabildiğini, gelecek 10 yıl içinde kalifiye olmayan 10 kişiden her birinin işini yitireceğini belirten Jagoda, kurum olarak nitelikli eleman yetiştirmek için çalışmalarını sürdürdüklerini kaydetti. 
     Almanya'da özellikle yabancı gençlere mesleki eğitimin öneminin yeterince anlatılamadığını vurgulayan Jagoda, Türk gençlerine mesleki eğitim verilmesi amacıyla Türkiye İş Kurumu Genel Müdürü Necdet Kenar ile birlikte Almanya'daki Türk ailelerine mektup gönderdiklerini bildirdi. 
     Jagoda, Almanya'da büyük oranda işsizlik bulunduğunu ve 2 milyona yakın kalifiye insanın iş beklediğine dikkat çekerek, aralarında Türkiye'nin de bulunduğu çeşitli ülkelerden 400 bin kalifiye eleman alınmasının söz konusu olmadığını belirtti. 
     Almanya'nın 10 bin bilgisayar operatörü alacağını, bunlar arasında Türklerin de bulunabileceğini anlatan Jagoda, küreselleşen dünyada bilgisayar operatörlerine ihtiyaç bulunduğunu, bu konuda Türkiye'den önemli oranda bir başvurunun olmadığını söyledi. 
     Bernard Jagoda, işsizlik sigortasının uygulanması konusunda büyük tecrübelere sahip olduklarını belirterek, bu konuda bir uzmanın Türkiye'ye gelerek işsizlik sigortasının uygulanmasında Türkiye İş Kurumu'na yardımcı olacağını kaydetti. Konuşmasında özel istihdam bürolarının önemine de işaret eden Jagoda, özel istihdam bürolarını kurma yetkisinin ehil olmayan kişilere verilmemesini istedi. Jagoda, Almanya'daki özel istihdam bürolarının her yıl 100 bin kişiye iş olanağı sağladığını vurgulayarak, buradaki deneyimlerini de Türkiye'ye aktaracaklarını bildirdi. 
     Almanya'da 500 bine yakın yabancı işsiz bulunduğunu da bildiren Jagoda, öncelikli olarak bu insanları işe yerleştirmeyi hedeflediklerini söyledi. Jakoda, Türkiye'deki krizin konjüktürel bir kriz olduğunu ve Avrupa'da da bu krizin yaşandığını belirterek, ABD ekonomisinin ivme kazanmasıyla birlikte Avrupa'daki ekonominin de ivme kazanacağını kaydetti. Jagoda, krizden çıkmanın ön koşulunun kalifiye insan gücüne bağlı olduğunu bildirdi. 
     Türkiye İş Kurumu Genel Müdürü Necdet Kenar ise Almanya'nın istihdam konusunda Avrupa'nın en güçlü ve en deneyimli ülkesi olduğunu söyledi. 
     Almanya Çalışma Kurumu ile Almanya'daki Türk gençlerine mesleki eğitim verilmesi konusunda işbirliği yapacaklarını anlatan Kenar, işsizlik sigortasının uygulanmasında da bu ülkenin deneyimlerinden yararlanacaklarını kaydetti. 
     
     Türk ailelerine mektup... 
     Bu arada, Almanya Federal Çalışma Kurumu Başkanı Bernhard Jagoda ile Türkiye İş Kurumu Genel Müdürü Necdet Kenar tarafından, Almanya'daki Türk ailelerine gönderilen ortak mektupta, işsizlikten ilk etkilenen kesimin başında mesleki eğitim almayan kişilerin geldiği belirtildi. 
     Başarılı bir mesleki eğitiminin uzun vadede iş güvencesi sağladığı ve işsizlikten koruduğu vurgulanan mektupta, özellikle meslek eğitimi almamış kadın iş gücüne pek talep duyulmadığı kaydedildi. Meslek sahibi işgücünün hem Almanya'da, hem de Türkiye'de iş bulma şanslarının fazla olduğuna dikkat çekilen mektupta, ''Çocuklar en çok velilerinin sözünü dinlerler. Yardımcı olun. Bir meslek sahibi olmanın avantajlarını çocuklarınıza anlatın, onları ikna edin. Çocuklarınızın başarısı ve sevinci için, ailenizin mutluluğu için'' görüşüne yer verildi. 
     






</TEXT>
</DOC>
