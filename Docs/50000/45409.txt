<DOC>
<DOCNO> 45409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/yazar/zbirand.html </URL>
<DATE> 2001/10/06/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
ABD’de yeni slogan Ya sev ya terket... 
</HEADLINE>
<TEXT>

     WASHINGTON 
     Hayretler içindeyim. 
     Yaklaşık üç haftadır Amerika’dayım. 3-4 günlüğüne geldim, ancak olaylar öylesine gelişti ki, bir türlü ayrılamıyorum. Belki de bu asrın en büyük ve korkunç gelişmeleri yaşanıyor ve bunlara yerinde tanıklık etmekten vazgeçemiyorum. 
     Amerikan kamuoyundaki duygular ve tepkileri izledikçe de hayretler içinde kalıyorum. Hele, 1990’dan 2000’e kadar ki 10 yıllık sürede yaşanan PKK terörü ve bu teröre karşı güvenlik kuvvetlerinin aldığı önlemlerle iç içe yaşadıktan sonra ABD’deki hava arasındaki benzerlikleri yakalamak çok ilginç oluyor. 
     Aynı oranda olmasa dahi, iki ülkenin teröre tepkileri arasında son derece vurucu paralellikler var. 
     1. Amerika da Türkiye gibi bayrağına sarıldı. Her yere bayrak asılıyor. Evlerin balkonundan, otomobillerin antenlerine kadar, Amerika bayrağı en çok görünen simge. 
     2. Ardından, yavaş yavaş yoğunlaşmaya başlayan "Ya sev veya terket" sloganlarının görülmesi geliyor. Arabaların camlarında ve bir çok televizyon ve radyo programcısının dilinde sık sık aynı cümleyi buluyorsunuz. 
     3. Bush yönetiminin politikalarını eleştirmekte çok tepki topluyor. Kimse farklı bir ses çıkartamıyor. Güvenlik kuvvetlerinden değil, kamuoyundan gelen tepki öylesine caydırıcı bir rol oynuyor ki, Bush yönetimine ters bir söz söyleyen veya Bin Ladin’in görüşlerine hak veren hiçbir ses çıkmıyor. 
     4. Kamuoyunun çok büyük bölümü, Bin Ladin ve etrafındakilere karşı kirli savaş açılmasını, gerekirse öldürülmelerini destekliyor. Şimdiye kadar böyle bir yaklaşımı kesinlikle reddeden Amerika, bu konudaki tutumunu değiştiriyor. 
     
     Farklılıklar da oldukça fazla 
     Bu listeyi daha uzatabiliriz, benzerliklerin sayısını attırabiliriz. 
     Tabii, her iki toplumun ve resmi yetkililerin tutumlarında farklılıklar da var. 
     Bunun en çarpıcı olanı, terörle mücadele kampanyasının askere ihale edilmemesi. Asker dahil, tüm kurumlar üstlerine düşeni yapıyorlar, ancak kararları siyasi otorite veriyor. Diğer bir fark, teröristlere karşı mücadelenin hiçbir şekilde mafya tipi çetelere veya sivil katillere ihale edilmemesi. Susurluk yaklaşımına rastlanmaması. Teröristler öldürülecek veya kaçırılacaksa, sadece resmi güvenlik yetkililerine görev veriliyor. Resmi mekanizmanın dışına çıkılmıyor, yasalar içinde kalınıyor. 
     Tabii, medyayı korkutmak veya yalan haberlerle, aynı görüşü paylaşmayanların lekelenmesi gibi komikliklere hiç rastlanmıyor. Amerikan toplumunun dayanışma gösterisi ve yardım edebilmek için olağanüstü bir çaba sergilemesi de çok çarpıcı. Terörden zarar görenlerin yaralarını sarabilmek için yirmi günde 500 milyon dolar toplanması, herkesi heyecanlandırdı. 
     Diyorum ya, bazı olaylara toplumların tepkileri bazen çok farklı, bazen de çok benzer oluyor... 
     
Özeleştiriye de başlıyor...      Amerikan bürokrasisi, medya ve yayın çevreleri, tüm kızgınlıklarına ve 11 Eylül olayının sorumluluğunu radikal İslami gruplara bağlamalarına rağmen, yavaş yavaş özeleştiriye de başladılar. 
     Televizyonda tartışma programları, üniversitelerdeki toplantılar ve medyadaki yazılar ilk defa "Bu olayda bizim sorumluluğumuz nedir " sorusunu sormaya ve araştırmaya başladı. 
     11 Eylül olayının sadece Bin Ladin’e bağlanmaması, basit bir terör çerçevesinde tutulmaması gerektiği üzerinde duranların sayıları 
     giderek artıyor. 
     Özellikle Filistin sorunu çözülmedikçe, İslam dünyasındaki kızgınlığın kolay kolay geçmeyeceği anlaşılıyor. 
     Soğuk savaş dönemindeki müdaheleci tutumu, soğuk savaş sonrasında da tam bir jandarma gibi hareket etmesinin getirdiği birikimler sonucu bugün dünyanın bir çok yerinde "Ölen masum insanlara yazık oldu, ancak Washington da bunu hak etti" denmesinin nedenleri araştırılıyor. 
     Washington’daki resmi bürokrasi olmasa bile, Amerikan toplumu uyanıyor ve bir şeylerin yanlış gittiğini 
     anlamaya başlıyor. 
     
Putin’in Çeçen faturası...      11 Eylül sonrasında yeni bir dünya kuruluyor ve bu değişimde en çok dikkatleri çeken kişi de, Rusya Devlet Başkanı Vladimir Putin oluyor. 
     Putin, müthiş bir pragmatik yaklaşımla ülkesini Amerika’nın yanına çekti. Eski hasmı ile ittifaka girdi. Başkaları Bin Ladin ile ilgili kanıtlara burun kıvırırken, Rusya tam aksine hemen kabul etti. Amerikan ordusunun Orta Asya Cumhuriyetleri’ne inmesine ses çıkartmadı. 
     Karşılığında çıkardığı fatura Çeçenlerle ilgili. Putin, Çeçenlerin de Bin Ladin gibi terörist muamelesi görmeleri gerektiğini söylüyor. Amerika’nın Çeçen savaşıyla ilgili çekincelerinin kalkmasını arzuluyor. Tam Türkçe’siyle, Çeçenlere karşı sertleştiği zaman batı dünyasının itiraz etmemesini, elini tutmamasını istiyor. Bu faturayı özellikle Avrupalılar pek içlerine sindiremiyorlar. Ancak yine de son sözü bugünlerde Washington söylüyor. 
     
Eski göçmenler, yeni göçmen istemiyor      Bush yönetiminin üstündeki baskılardan biri de, yasa dışı göçmen akımını tamamen durdurmak. Bunu gerçekleştirebilmek için de, Meksika-ABD sınırının tamamen kapatılması isteniyor. 
     Amerika göçmenler ülkesidir. Ancak eski göçmenler, yeni göçmenlerin gelmesini artık istemiyorlar. Ülkede halen 7 milyon yasa dışı göçmen var. Gariptir, son istatistiklere göre, göçmenlerin ülke ekonomisine katkıları tam 300 milyar dolar. İnanılamayacak kadar önemli bir rakkam. 11 Eylül sonrasında "göçmenler ülkesi" olarak bilinen Amerika, eskiden gurur duyduğu bu yönünü kaybedecek gibi görünüyor. 
     
     







Varyag üzerine 


Milletvekili maaşı 


Türkiye hep önemli bir ülke ama... 


Hayat gerçeği 


Savaşta ilk kurban, gerçektir 


Kitap okumayı yasaklayan bakanlık 


Yeni bir coğrafya 


Terk edilmenin dayanılmaz ağırlığı 


Süperman aramayalım’ 


Şiirler üzerine... 


Bindiği dalı kesmek 


Kapıcı dairesi satılamaz 


Anayasanın Hikayesi - 1 


Ayşe Hanım Teyzem ne yapacağını şaşırdı 


Umudunu yitirmemiş bilgisayarcılar Milliyet TIR’ında 


</TEXT>
</DOC>
