<DOC>
<DOCNO> 7471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/ekonomi/eko01.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye Fischer el attı 
</HEADLINE>
<TEXT>

Ekonomideki durgunluk ve kamu sözleşmeleri ile program arasında sıkışan hükümet ile IMF arasındaki görüşmeler üst düzeye taşınıyor. IMF Başkan Yardımcısı Fischer Ankara’ya geliyor 
     HARUN GÜREK Ankara 

     Mali piyasalarda 6 Aralık’ta zirveye çıkan krizinin ardından IMF Türkiye Masası Şefi Corlo Cottarelli’nin de bağlı olduğu Fon’un Avrupa Direktörü Michael Deppler’in el attığı Türkiye ile uygulanan program üzerinde bu kez daha da üst düzey bir yetkili görüşmeler yapacak. 
     G - 20 toplantısı için İstanbul’a gelecek olan IMF Başkan Yardımcısı Stanley Fischer Ankara’da hükümet yetkilileriyle görüşecek. Fischer’in isteği üzerine IMF heyetinin ziyareti bir hafta daha uzatıldı. 
     
Açıklama salı günü yapılacak      Hazine Müsteşarı Selçuk Demiralp ile Cottarelli’nin her gözden geçirme çalışmasının ardından yaptığı açıklamanın da dün olması bekleniyordu. Ancak 18 - 19 Şubat’ta İstanbul’da yapılacak G - 20 Maliye Bakan Yardımcıları Toplantısı için Türkiye’ye gelecek olan Fischer’in programına Ankara’nın da ilave edilmesinin ardından çalışma uzatılırken açıklama da ertelendi. 
     Fischer’ın program konusunda önümüzdeki Pazartesi günü Hükümet yetkilileri ile yapacağı görüşmenin ardından açıklamanın salı günü yapılacağı bildirildi. 
     
Ecevit’le de görüşebilir      Fischer’in, ekonomiden sorumlu Devlet Bakanı Recep Önal, Maliye Bakanı Sümer Oral ile görüşeceği belirtildi. Fischer’in Başbakan Bülent Ecevit tarafından da kabul edilmesi bekleniyor. 
     Fischer’ın Ankara’da temaslarda bulunmasının temelinde 6 Aralık krizinin ardından daha da sertleştirilen önlemler ve programın sonuçlarının değerlendirmesinin olacağı belirtiliyor. 
     
Reel sektör rahatsızlık yarattı      Her ne kadar son bir haftadır süren IMF ile bürokrasi arasındaki temaslar için olumlu’ açıklaması yapılsa da, hükümetin reel sektörün şikayetleri konusundaki rahatsızlığının görüşmelere yansıdığı belirtiliyor. 
     Özellikle Başbakan Bülent Ecevit’in reel sektörün durumunun çok kötü olduğunu belirttiği, tarım kesimi, sanayici esnaf ve çalışanların durumunun işileştirilmesi için programda "ince ayar" talımatı verdiği kaydediliyor. 
     Cottarelli’nin kaynak yok, reel sektörün talepleri karşılanamaz’ ve kamudaki işçilere düşük zam yapılsın’ görüşlerinin Ecevit’i çok kızdırdığı ve IMF’nin ülke içindeki sorunlara çok fazla müdahale etmesinden rahatsız olduğunu heyete ilettiği savunuluyor. 
     
Siyasi kararlılığı soracak      Fischer’in de hem programı, hem de hükümetin düşünceleri ve taleplerini görüşmek üzere Ankara’ya geleceği belirtiliyor. Fischer’in ayrıca, siyasi kararlılık’ ile olası bir erken seçim konularında da hükümetle görüşüleceği bildirildi. 
     
Ekonominin nabzı İstanbul’da atacak      Maliye bakan yardımcıları ve merkez bankası başkan yardımcıları düzeyindeki G20 toplantısı, 18-19 Şubat’ta İstanbul’da yapılacak. 
     Sanayileşmiş 7 ülke ile aralarında Türkiye’nin de bulunduğu 11 gelişmekte olan ülkenin yanı sıra Dünya Bankası - IMF ve Avrupa Birliği AB temsilcilerinin AB Merkez Bankası temsilcisi de dahil katılacağı toplantılarda, Türkiye’yi Hazine Müsteşarı Selçuk Demiralp ile Merkez Bankası Başkan Yardımcısı Şükrü Binay’ın temsil etmeleri bekleniyor. 
     Toplantılarda, bu yıl içinde, muhtemelen kasım ya da aralık ayında yapılacak olan Maliye Bakanları toplantısının gündemi belirlenecek. 
     Toplantılara, IMF’yi temsilen, IMF 1. Başkan Yardımcısı Stanley Fischer katılacak. Dünya Bankası’nın ve AB Merkez Bankası üst düzey yetkililerinin de katılacağı toplantılarda, üye ülkelerdeki ekonomik gelişmelerin de tartışılması öngörülüyor. 
     


 EKONOMİ 


















</TEXT>
</DOC>
