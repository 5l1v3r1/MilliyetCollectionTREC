<DOC>
<DOCNO> 33244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/sontur05.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazık...Sakarya'da 55 hektar orman kül oldu... 
</HEADLINE>
<TEXT>

     Sakarya'nın Pamukova ilçesindeki ormanlık alanda dün başlayan yangın, kontrol altına alındı. 
     Sakarya, Kocaeli, Bolu ve Bilecik'ten gelen itfaiye ve Orman İşletmesi ekiplerinin yanı sıra 6 dozer, 5 uçak ve 2 helikopterin müdahale ettiği yangın, saat 02.00 sıralarında kontrol altına alınabildi. 
     Soğutma çalışmalarının sürdüğü bölgede, toplam 55 hektarlık alan kül oldu. Yangın nedeniyle E-25 Karayolu'nun Sakarya-Bilecik arasında sabaha kadar kontrollü biçimde sürdürülen ulaşım, normale dönmeye başladı. 
     Pamukova Kaymakamı İzzettin Küçük, yangına, yoldan geçen bir araçtan atılan izmaritin neden olduğu ihtimali üzerinde durduklarını söyledi. 
     Tek tesellilerinin can kaybı bulunmaması olduğunu ifade eden Küçük, ''Yangının karayolu kıyısında başlaması, üzerinde durduğumuz ihtimalin doğru olduğuna ilişkin ipuçları veriyor. Yangın, rüzgarın da etkisiyle kısa sürede yayıldı ama çok şükür kontrol altına alınabildi. Güvenlik güçlerimiz soruşturmayı sürdürüyor'' dedi. 
     
     Kasıt iddiası 
     Bu arada, DSP İl Genel Meclisi Üyesi Adem Ertuğrul ile Şeyhvarmaz Köyü Muhtarı Emin Şahin ve Kemaliye Köyü Muhtarı Recep Garip, yangının kasıtlı olarak çıkarıldığını öne sürdüler. 
     Adem Ertuğrul, orman işletmelerinde geçici statüde çalışan ve başka illerden gelen personelin işlerinin bittiğini, bu yüzden işsiz kalma endişesiyle yangın çıkardıklarını iddia ederek şunları kaydetti 
     ''Başka illerden gelerek çalışan ve yanan ormanların enkazlarını değerlendirenler, yangın çıkartıp kendilerine iş imkanı sağlıyorlar. Bu kişiler, ülkedeki işsizlik nedeniyle ormanları yakıyorlar.'' 






</TEXT>
</DOC>
