<DOC>
<DOCNO> 41153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/son/sonspo18.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli takıma pirim yağacak 
</HEADLINE>
<TEXT>

     32. Avrupa Erkekler Basketbol Şampiyonası'nda Almanya'yı uzatmalarda 79-78 yenerek, tarihinde ilk kez finale adını yazdıran A Milli Takım oyuncularına prim yağacak. 
     Milli takıma spor teşkilatının yanı sıra çeşitli kurum ve kuruluşlar, finale kaldığı için ekstra prim verecek. 
     Milliler, ödül yönetmeliği gereği, finale yükseldiği için 300 Cumhuriyet altını garantiledi. Türkiye şampiyon olursa, bu sayı 450'ye çıkacak. 
     Hırvatistan ile oynanan çeyrek final maçı sonrası başlatılan kampanya sonucunda ilk olarak MNG Holding Yönetim Kurulu Başkanı Mehmet Nazif Günal, milli basketbolculara finale çıktıkları için 75 milyar lira prim verecek. Ayrıca Türkiye Odalar ve Borsalar Birliği TOBB milli takıma yine finale kaldığı için toplam 75 milyar lira ödeyecek. Bu durumda milliler, finale kaldıkları için şimdiden toplam 150 milyar lira prime hak kazandı. 
     Millilerin, finali de kazanıp, şampiyon olmaları halinde iki kuruluş toplam 150'şer milyar lira prim daha vermeyi tahahüt etti. 
     Bu iki kuruluşun dışında kampanyaya başka kuruluşların da katılması beklenirken, Basketbol Federasyonu'nun da vereceği primle millilerin, adeta prim zengini olmaları bekleniyor. 
     

</TEXT>
</DOC>
