<DOC>
<DOCNO> 16182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/siyaset/asiy.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Al sana tasarruf 
</HEADLINE>
<TEXT>

Ülkenin her köşesinde "tasarruf" çağrıları yapılırken MHP’li Öksüz özel uçaklı ve konvoylu bir törenle temel attı. Öksüz "tasarruf etmek medeniyettir" dedi 
     MURAD DOĞUKANLI Adana DHA 

     Türkiye içinde bulunduğu krizi aşmak amacıyla milletvekilleri lojmanlarını satışa çıkarıp, makam araçlarının sayı ve yakıtında tasarruf peşinde koşarken Ulaştırma Bakanı MHP’li Enis Öksüz, seçim bölgesi Tarsus’ta temel atma töreni için özel uçakla Adana’ya geldi. 
     Öksüz, temel atma töreninde halkla alay edercesine "Tasarruf etmek medeniyettir. Medeniyet, parayı, emeği ve zamanı yerli yerinde kullanmak demektir" dedi. 
     Resmi araçların oluşturduğu uzun konvoyla Tarsus’a giden Öksüz, bir saatlik programdan sonra yine konvoy eşliğinde Adana’ya gelerek kendisini bekleyen özel uçakla Ankara’ya döndü. 
     Tarsus Belediye Başkanı MHP’li Burhanettin Kocamaz’ı yalnız bırakmak istemeyen ve törenin görkemli olması için de elinden geleni yapan Öksüz, saat 14.00 sıralarında Ankara’dan Devlet Hava Meydanları İşletmesi’ne DHMİ ait 7 kişilik Cessna Citation C 560 tipi uçakla hareket etti. 
     
     Aynı saatlerde Adana Şakirpaşa Havalimanı VIP salonu ve önünde telaş başladı. Adana Valisi Oğuz Kağan Köksal, İçel Valisi Şenol Engin, İçel’deki MHP’li belediye başkanları, illerin emniyet müdürleri ve Ulaştırma Bakanlığı’na bağlı birimlerin yöneticileri havalimanına geldi. VIP salonunun önü bir anda Ankara, Adana ve İçel plakalı resmi araçlarla doldu. 
     İşadamlarının kullandığı iki jet motorlu uçakla Şakirpaşa Havalimanı’na inen Öksüz VIP salonunda resmi görevli ordusu ile karşılandı. Buradan İçel Valisi’nin makam aracına binerek hava limanından ayrılan Öksüz’ü, resmi plakalı 30 araçlık konvoy izledi. 
     
Devleti soyanlardan yakındı      Tarsus’ta tören alanında da coşkuyla karşılanan Öksüz, bir saat kadar süren törendeki konuşmasında, "Devleti soyanlara, hortumculara karşı sonuna kadar mücadele edeceğim" dedi. Öksüz, programını tamamladıktan sonra yine resmi araç konvoyu eşliğinde geldiği Adana’dan, kendisini bekleyen özel uçakla Ankara’ya hareket etti. 
     
Öksüz Kelle vermem HABER MERKEZİ 
     Enis Öksüz, son günlerde kabinede revizyon tartışmaları çerçevesinde adı üzerinde yapılan görevden alınacağı yolunda spekülasyonlarla ilgili olarak "Ben kelle, melle vermem" dedi. 
     Öksüz, bugüne kadar yaptığı her işte hukuku ön planda tutarak, hukuki zemin üzerinde yürüdüğünü söyledi. 
     Kendisiyle neden uğraşıldığını bir türlü anlayamadığını belirten bakan, "Gitsinler hukukla uğraşsınlar. Bu konuda hodri meydan. İstediklerini yapsınlar" görüşünü dile getirdi. 
     


 SİYASET 


















</TEXT>
</DOC>
