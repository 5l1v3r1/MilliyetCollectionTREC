<DOC>
<DOCNO> 5209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sontur14.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretim Üyeleri Derneği'nden Sezer'in YÖK kararına destek 
</HEADLINE>
<TEXT>

     Üniversite Öğretim Üyeleri Derneği Başkanı Prof. Dr. Kadir Erdin, YÖK üyeliklerine İÜ Tıp Fakültesi Öğretim üyesi Prof. Dr. Türkan Saylan ile AÜ Siyasal Bilgiler Fakültesi Öğretim üyesi Prof. Dr. Alparslan Işıklı'nın atanmasının ''çok isabetli'' olduğunu söyledi. 
     Prof. Dr. Erdin, ''Sayın Cumhurbaşkanımızın yükseköğretim konusunda çok isabetli bir tavır ve değerlendirme içinde olduğunu görüyoruz. O açıdan kendisine büyük saygımız var. Gerçekten, bunlar çoktan yapılmalıydı'' dedi. Gerek Prof. Dr. Saylan, gerek Prof. Dr. Işıklı'nın yükseköğretim sorunlarını bilen, YÖK'ün geçmişini 20 yıldır irdeleyen, yükseköğretim sistemi üzerinde düşünen, eleştiren ancak çözüm önerileri de üreten bilim insanları olduğunu ifade eden Prof. Dr. Erdin, ''YÖK'te görev almakla, YÖK'ün, önemli ölçüde üniversite öğretim üyelerinin beklentileri doğrultusunda, salt bir koordinasyon kuruluna dönüştürülmesi, aşırı merkeziyetçi ve baskıcı yapısının değişmesinde önemli rol alacaklarına inanıyoruz'' dedi. Son atamaların üniversite camiasını ümitlendirdiğini, geleceğe yönelik umutlarını güçlendirdiğini vurgulayan Prof. Dr. Erdin, şunları söyledi 
     'Bu noktada, YÖK'ün hiyerarşik yapısından ve bu yapıyı en iyi biçimde kullanarak üniversite ve öğretim üyelerini zapturapt altında tutmayı amaçlayan kafalar, karar vermek durumundadır. Yükseköğretimin çok önemli bir sistemdir. Onun yönetiminde, hele başında bulunan sayın YÖK Başkanı Kemal Gürüz'ün, bugüne kadar kendine verilen mesajları bir türlü anlamaması, anlayamamış olması düşündürücüdür. Sayın Gürüz'ün, yükseköğretim sisteminin başında geçirdiği her gün, yükseköğretimimiz için bir kayıptır. Biz, Üniversite Öğretim Üyeleri Derneği olarak, artık gitme zamanının geldiğini, bir taraf olarak hatırlatmak istiyoruz.'' 




</TEXT>
</DOC>
