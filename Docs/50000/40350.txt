<DOC>
<DOCNO> 40350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/guncel/gun05.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukatın bulduğunu devlet bulamadı... 
</HEADLINE>
<TEXT>

Öğrenci Birtan Altınbaş’a işkence yapan iki emekli polisin adresini avukatlar mahkemeye verdi. Ancak, polis eski meslektaşlarını bulamadı 
     GÖKÇER TAHİNCİOĞLU Ankara 

     Hacettepe Üniversitesi öğrencisi Birtan Altınbaş’ın işkenceyle öldürülmesine ilişkin davada, hapis cezasına mahk m edilen Devlet Bakanı Faruk Bal’ın danışmanı İbrahim Dedeoğlu ve 3 arkadaşı, Yargıtay’ın vereceği kararı beklerken, davanın başından beri bulunamayan iki polis memurunun yerini avukatların aylar önce saptayarak mahkemeye bildirdiği ortaya çıktı. 
     Altınbaş’ın 1991’de Ankara Emniyet Müdürlüğü Terörle Mücadele Şubesi’nce gözaltına alındıktan 9 gün sonra ölü bulunmasına ilişkin davanın gerekçeli kararı geçen günlerde açıklandı. 
     
     Bulunamayan polisler 
     Ankara 2. Ağır Ceza Mahkemesi, o dönemde Başkomiser olarak görev yapan Dedeoğlu ile 3 polis memurunun Altınbaş’ı işkenceyle öldürdüğünü belirttiği kararında, davada yargılanan diğer 4 polis memurunun olayda sorumluluğunun bulunmadığını bildirdi. Mahkeme, davanın açıldığı günden bu yana bulunamayan Ahmet Taştan ve Naip Kılıç isimli polis memurları hakkındaki dosyanın ise ana dosyadan "ayrıldığını" kaydetti. 
     
     Başka şehre taşınmışlar 
     Söz konusu polis memurlarının ise davanın açıldığı tarihlerde emekliye ayrıldıkları ve başka bir şehre taşındıkları anlaşıldı. Çeşitli şehirlerde oturan Kılıç ve Taştan’ın yerini ise, Altınbaş’ın ailesinin avukatları çok kolay bir biçimde buldu. Bu kişilerin emekli maaşlarını hangi şubeden çektiklerini tespit eden avukatlar, bu banka şubesi etrafında da bir süre araştırma yaptıktan sonra Kılıç ve Taştan’ın adres ve telefonlarına ulaştı. Avukatlar, bu adres ve telefonlar üzerinde yaptıkları incelemede de, aradıkları kişileri bulduklarını anladılar. Avukatların, adres ve telefonları aylar önce mahkemeye de bildirmesine rağmen, polis, aranan kişileri h l bulamadı. 
     



 GÜNCEL 


















</TEXT>
</DOC>
