<DOC>
<DOCNO> 30597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/siyaset/asiy.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç eğilim tamam 
</HEADLINE>
<TEXT>

MHP’den istifa eden Kayseri Milletvekili Yakut yenilikçilerle birlikte hareket edecek. "Yeni Özalcı" gruba ANAP’lı Yalçınbayır’ında katılacağı öğrenildi 
     ABDULLAH KARAKUŞ Ankara 

     Yenilikçiler partilerini kurmadan transfer furyası başlattı. MHP’den istifa eden Kayseri Milletvekili Sadık Yakut, Abdullah Gül’ün çalışma bürosunda yenilikçilerle beraber hareket edeceğini açıkladı. Yenilikçi ekibe, bir kaç gün içinde ANAP’tan Ertuğrul Yalçınbayır ile DYP’den Hüseyin Çelik’in de katılacağı öğrenildi. Gül’ün, MHP’den Sadi Somuncuoğlu, DYP’den Nevzat Ercan ve ANAP’tan Murat Başesgioğlu ile görüşmelerini sürdürdüğü de öğrenildi. ANAP’lı Yıldırım Akbulut’un ise ikna edilemediği kaydedildi. 
     
     Bahçeli’yi eleştirdi 
     Yakut, düzenlediği basın toplantısında, üstü kapalı MHP Genel Başkanı Devlet Bahçeli’yi eleştirdi. Yakut, "Lider sultasına son vermek, siyasetin yozlaşmasını, siyasetçinin çirkinleşmesini engellemek için yeni oluşuma katıldım. Uşaklığın yerini özgürlüğün alması için ağızları kapatmamak, kalemleri kırmamak, kenetlenmemiş dişlerle demokrasi türküsü söylemek için yeni oluşum diyorum" dedi. 
     Katılım töreninde, arkasında çok sayıda Kürt kökenli Güneydoğu milletvekilinin durması dikkat çeken Yakut, "Ülkücülüğümden taviz vermem" derken, Gül de, "Halkın beklentilerini karşılamak ve milletin sorunlarını çözmek için ortaya bir eser koymak istiyoruz. Buna herkes davetlidir" diye konuştu. 
     Yakut, TBMM Başkanlığı’na görderdiği istifa dilekçesinde de, Gönülden bağlı olduğum Türk Milliyetçiliği ve ülkücülüğümden taviz vermeksizin sürdürmeye çalıştığım siyasi faaliyetlerime, gelinen nokta itibariyle MHP çatısı altında devam edememenin üzüntüsü içindeyim" ifadesine yer verdi. Bu arada yenilikçi kanadın, partinin dilekçesini vermek için, Erdoğan’la siyasal anlamda aynı konumdaki YDP eski Genel Başkanı Hasan Celal Güzel hakkında Anayasa Mahkemesi’nin salı günü vereceği kararı beklediği dile getirildi. 
     
Hoca’nın partisi 11 Temmuz’da      Genel Başkan’lığını Kutan’ın yapacağı yeni partinin adı büyük ihtimalle "Selamet" olacak. Kuruluş dilekçesi haftaya veriliyor 
     ANKARA Milliyet 

     Kapatılan FP’nin gelenekçi kanadının, kurulacak yeni partinin dilekçesini 11 Temmuz’da İçişleri Bakanlığı’na vereceği öğrenildi. 
     Gelenekçilerin bir süredir yürüttükleri yeni partinin tüzüğü ve programı üzerinde yapılan çalışmalar son aşamaya geldi. Programda, temel hak ve hürriyetlerin daha da genişletilmesi üzerinde duruldu. Kurucular Kurulu’nun 125 - 130 kişiden oluşması üzerinde mutabakat sağlanırken, tüzüğe kesin bir rakam henüz yazılmadı. Ancak Kurucular Kurulu’nun yarısının milletvekili olması benimsendi. 
     Gelenekçi milletvekillerinin, genel başkanın Recai Kutan olması konusunda hemfikir olurken, yardımcılarının da, FP vitrinindeki isimlerden seçilmesi gerektiği üzerinde durdukları ifade edildi. 
     Yeni partinin adının ne olacağı konusunda çeşitli alternatifler ortaya konulduğu, 25 civarındaki isim arasında "Selamet Partisi"nin de geçtiği bildirildi. 
     Bu arada, Kutan’ın da dile getirdiği şekilde "Birliğin bozulmaması" için, yenilikçi milletvekilleriyle de görüşmelere başlandı. Bu çerçevede önceki gün eski Grup Başkanvekili Bülent Arınç ile bir görüşme yapıldı. 
     
Gelenekçiler Akşener bizim      ANKARA ANKA 

     Kapatılan FP’nin gelenekçi Grup Başkanvekili Yasin Hatipoğlu, Meral Akşener’in, yenilikçilerin oluşumuna katılmasına ilginç bir yorum getirerek, "Sayın Akşener’in, 100 milletvekilimizle birlikte 101. kurucu olarak yeni partimizde yer almasını ümit ediyoruz" dedi. 
     Hatipoğlu, dünkü basın toplantısında, kapatılan FP’nin Genel Başkanı Recai Kutan’ın söylediği gibi partinin en kısa zamanda büyük olasılıkla gelecek hafta içinde kurulacağını söyledi. 
     Siyasi Partiler Yasası’nın istediği bazı zorunlu hazırlıkların yürütüldüğünü belirten Hatipoğlu, "Biz başkaları gibi ordan burdan şu bize gelsin, bu da gelsin’ diye hesap yapmıyoruz. Bizim 100 milletvekilimiz var. Onlarla birlikte partimizi kuracağız" dedi. 
     
     DYP Akşener bizi rahatlattı 
     Bu arada DYP Grup Başkanvekili Ali Rıza Gönül, Meral Akşener’in DYP’den istifasıyla partiyi de kendisini de rahatlattığını söyledi. 
     
Gökçek de parti peşinde      Kendi liderliğinde parti kuracağını açıklayan Ankara Belediye Başkanı yenilikçi milletvekillerine kanca attı 
     ABDULLAH KARAKUŞ Ankara 

     Yenilikçiler arasında yer alan Ankara Büyükşehir Belediye Başkanı Melih Gökçek de kendi liderliğinde parti hazırlığı yapmaya başladı. Gökçek, Tayyip Erdoğan ve Abdullah Gül’ün yanında yer alan milletvekillerine kanca atarak yenilikçileri böldü. 
     Henüz parti kurulmadan yaptıkları transferlerle sevinen yenilikçi kanat, Gökçek’in yeni parti çalışması karşısında şaşkınlık geçirdi. Kendi liderliğinde bir parti kuracağını açıklayan Gökçek şunları söyledi 
     "Seçimlere beş ay kala bir parti kurmayı düşünüyorum. Bu partide ılımlı sol olmak üzere her kesimden insanlar olacak. Bu partiyle tek başıma iktidarı yakalayabilirim. Çünkü şu anda oy potansiyelim çok iyi. Diğer partilerden de rağbet var. Ama bu çalışmalar biraz daha sürecek." Gökçek, iki gün üst üste Recai Kutan’la görüşerek yeni parti düşüncesini açtı. Kutan’a "emanetçilerle bu iş gitmez" diyen Gökçek, buna yönelik olarak milletvekilleriyle görüşmelere başladı. Gökçek bu görüşmelerde, Erdoğan ve Gül’ün yanındaki yenilikçileri, kuracağı partiye davet etti. 
     Gökçek milletvekillerine, "Recai Bey’i Necmettin Erbakan Hocamız’ın emanetçisi olmakla suçluyorduk. Yeni kurulacak partinin de bundan farkı yok. Tayyip Bey de yasaklı gözüküyor. Yerine kim olsa emanetçi olacak. Böylece geçmişten farklı olmayacak. Sürekli kavga yaşanabilir. Halk artık gerçek lider istiyor. Bunu da ben yapabilirim. Gelin, hep birlikte yeni bir parti kuralım" dedi. 
     



 SİYASET 



cihattan ibaretti 










</TEXT>
</DOC>
