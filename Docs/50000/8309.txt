<DOC>
<DOCNO> 8309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/spor/ygok.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi ki varsın Iraklis 
</HEADLINE>
<TEXT>

     BİLGİN GÖKBERK 

     Önce Iraklis’i anlatalım Atanı çok, sokanı yok. Çok yabancıdan, çok Yunanlı’ya dönmüşler. Aralarına Karasev’i almışlar. Köy olmasa da kasaba delikanlıları gibiler. 15 numarayı çıkartın, geri kalanların attıklarını hafızada tutarsınız... "Bir, iki, üç, dört" diye sayarsınız. Skorboard’a bile gerek yok anlayacağınız. Aralarında Suproleague’de dün siftah yapanlar, basketi gol gibi özleyenler vardı. Iraklis’e isteseniz de yenilmeniz zor. Özel bir set hazırlamanız gerekir. İstemesiniz de kazanabilirsiniz. 
     Efes, Ataman’sızdı ama Mahmudi’yliydi. Kelimeleri dikkatle seçiyorum. Sevgili Oktay’ı incitmemek için. Örs döneminden sonra emanetçiydi, çabucak Ergin’e teslim etmişti. Yetersiz değil ama kredisiz... Örs’le geçen upuzun yıllardan sonra Ataman’la geçen kısacık aylar Efes’in yeni vizyonunu ortaya koyuyor. Efes yönetimi oyuncuları, holdingi, birası ve bütçesi ağırlığında bir coach arıyor tahminim. Mahmudi’nin hep yenmesi lazım. Tıklasa Ergin’in akıbeti onu da bekliyor. Coach’unun işine son verilen bir Suproleauge lig, bir de suprosuz lig maçı kaybeden moralsiz ve keyifsiz bir takımın istediği tek takımdı belki de Iraklis. Zaten kolay yendiler. Yanılmayalım, Ergin’siz, hatta Mahmudi’siz hatta hatta kimsesiz bile olsalar yeneceklerdi zaten. Oktay Mahmudi ya görevi geçmişte olduğu gibi yeni sahibine verecek. Ya da hep kazanarak kalacak. Bunu da Efes’in önümüzdeki günlerde oynayacağı daha basketbol takımına benzeyen rakipleri belirleyecek. 
     


 SPOR 

























</TEXT>
</DOC>
