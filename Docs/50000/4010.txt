<DOC>
<DOCNO> 4010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/spor/yerd.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çupi’li yıllar 
</HEADLINE>
<TEXT>

     Kontratak ERDOĞAN ŞENAY 

     Onu 1952’li yıllarda ÇAPA formasıyla top koştururken tanımıştım... O yılların Karagümrük’ten sonraki en göz alıcı amatör ekibi ÇAPA’ydı İstanbul’da... İslam Çupi sol kanatta oynar ve top ondayken sahadaki kalabalıkla birlikte oyunun içindekiler de kaçamak gözlerle üstadın toplu ve topsuz hareketlerini zevkle seyrederlerdi... İki kolu dirsekten kırarak kendisine bir kalkan gibi kullanır, kalçalarında şekillenen müthiş estetik hareketler sol ayağına süratle iner ve attığı pas ve çalımlar muhakkak büyük alkışlar alırdı sahadaki kadınlı, erkekli, çocuklu kalabalık seyircilerden. 
     Çupi’nin çok farklı ve çok yükseklerdeki kişilik ve kültür birikimleri kulüp çevresinde derhal farkedilmiş ve futbol topuna hükmedişine olan hayranlıkla birlikte İstanbul’un köprünün aşağısı kabul edilen Aksaray, Beyazıt, Topkapı ve Edirnekapı gibi semtlerinde bir "İslam Çupi" üstadlığı doğuvermişti... Eskilerden Fenerbahçeli Mehmet Ali Has’ı, bugünlerden örnek vermek gerekirse Sergen’in daha çabuğunu ve beyefendisini anlatan ustamızın futbol üslubu en çok benim ilgimi çeker ve o zaman ÇAPA Öğretmen Okulu’nun önünde olan kulübümüzden sahaya kadar inen patikalarda heyecanla taşırdım o günkü maçta giyeceği futbol ayakkabılarını... Sonraki yıllar Çupi bana terketti futbol ayakkabılarını da, sırtındaki formasını da... Çünkü küçük yaşlarda ağaçtan düşmüş olmasından doğan kalça acıları onu futboldan uzaklaştırmış ve uzun yıllar sahaya dökemediği futbol dünyasındaki düşünce aşklarını kağıda döküp, okuyucuya sunmak üzere Bab - ı Ali’de görevlendirmişti kader onu... 
     Çupi’nin bir ömür boyu spor yazdığı yazılarındaki sanatsal üslubu ve edebiyat derinliklerini anlatmak hiç de kolay değil benim için... Spor yazarlığı mesleğinde "İslam Çupi ve diğerleri" denecek kadar bu mesleğe bir üst çıta koymuşsa eğer üstadın eserleri, o zaman bu sihirli kalemin ne anlam ifade ettiği kendiliğinden ortaya çıkmaz mı Her neyse, bir büyük insan, edebiyatçı ve şair türü bir kalemimiz canıyla boğuşuyor şimdi... Ancak üstadımız bir merdiven kazasına mı kurban gitti, yoksa basının kaybolan değerlerine dayanmazlık göstererek, merdiven trabzanlarını kendiliğinden bırakıverdi mi 
     Bunu anlamamız için ustamızın Azrail ile yaptığı yaşam kavgasından galip çıkmasını beklememiz gerekecek galiba. 
     


 SPOR 



























</TEXT>
</DOC>
