<DOC>
<DOCNO> 4514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/sonspo08.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da futbolculara prim dopingi 
</HEADLINE>
<TEXT>

     Galatasaray'da uzun süredir ödenmeyen maç primlerinin, yarın ya da Trabzonspor maçı sonrasında, futbolculara dağıtılacağı bildirildi. 
     Genel Sekreter Celal Gürcan, devletten gelen ödülün ikinci bölümünün çek olarak alındığını belirterek, ''Bu parayı yarın tahsil edebilirsek, ödemeleri de gerçekleştirebiliriz. Aksi takdirde, Trabzonspor maçı sonrasında da dağıtabiliriz'' diye konuştu. Teknik Direktör Lucescu ile yeni bir anlaşma yapmalarının söz konusu olmadığını da kaydeden Gürcan, ''Kendisiyle zaten iki yıllık anlaşmamız var. Yeni bir anlaşma yapmayacağız. Ancak, bana soracak olursanız, kendisiyle mutlaka gelecek sezon da devam ederiz. Çünkü biz kendisinden memnunuz'' diye konuştu. Celal Gürcan, iç transferde Emre Belözoğlu, Okan ve Fatih ile yapılacak görüşmeleri, naklen yayın ihalesinin yapılacağı 31 Ocak Çarşamba gününden sonraya bıraktıklarını da sözlerine ekledi. 




</TEXT>
</DOC>
