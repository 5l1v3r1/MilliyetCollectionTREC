<DOC>
<DOCNO> 27013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sondun09.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Göteborg'da göstericilerle polis arasında çatışma çıktı 
</HEADLINE>
<TEXT>

     İsveç'in Göteborg kentinde başlayan AB zirvesinde maskeli göstericilerle polis arasında çatışma çıktı. 
     Görgü tanıkları, çatışmaların, küreselleşme ve AB karşıtı binlerce göstericinin AB zirvesini protesto için yürüyüş yaptığı sırada bir toplantı merkezi yakınında çıktığını söylediler. 
     Polisin göstericilere jopla müdahale ettiği, atlı polislerin bazılarının atlarından çekildiği belirtildi. Polisi kuşatan göstericilerin polise havai fişek ve taşlı saldırıda bulunduğu, çatışmalarda yaralananlar olduğu kaydedildi. 
     Kenyalı siyasi mülteci Okoth Osewe, göstericiler toplantı merkezine ilerlemeden önce yaptığı açıklamada, ''Polisin göstericilere uyguladığı vahşeti kınıyoruz ve kapitalist polisin bütün eylemcileri hemen serbest bırakmasını istiyoruz'' dedi. Osewe, ''Dünya Ticaret Örgütü'nü ve bütün emperyalist mali kurumları kınıyoruz ve bugün patronlara, Avrupa kalesine karşı savaşmak için buradayız'' diye konuştu. Başkent Stockholm'un yaklaşık 500 kilometre güneybatısındaki Göteborg kentinde 25 bin kadar göstericinin toplandığı sanılıyor. Göteborg'da dün AB liderleri ve ABD Başkanı George Bush arasında yapılan görüşmeler sırasında da olaylar çıkmış, polis 240'tan fazla göstericiyi gözaltına almıştı. 
     Öte yandan kent merkezindeki bir mağazada bomba bulunduğuna yönelik ihbarı değerlendiren polis, mağazayı boşalttı. İsveç haber ajansı TT'ye açıklama yapan polis yetkilisi Tommy Johansson, ''İki genç kız, tehlikeli olduğunu düşündüğümüz yabancı bir cisim bulmuş. Bu yüzden bölgeyi boşalttık'' dedi. 







</TEXT>
</DOC>
