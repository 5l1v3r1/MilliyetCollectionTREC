<DOC>
<DOCNO> 8930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/ekonomi/eko10.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi hedefleri tutmayacak 
</HEADLINE>
<TEXT>

Vergi dünyası MUSTAFA ÖZYÜREK 
     2000 yılı başında uygulamaya konulan istikrar programının amacı, 2002 yılı sonuna kadar enflasyonu tek haneli rakama indirmek, yapısal reformları gerçekleştirmek, dövizi çıpaya bağlayarak fazla artışını engellemekti. 
     İşçiye, memura, emekliye, çiftçiye, esnafa, üretici kesimlere büyük yük getirmesine rağmen, programa geniş bir destek sağlanmıştı. 
     IMF’nin dayattığı istikrar programının döviz açığını büyüteceğini, üretici kesimleri ve emekçileri mağdur edeceğini gören iktisatçılar bile eleştirilerini yüksek sesle ortaya koymadılar. Gölge etmeyelim de, program başarıya ulaşsın, enflasyon düşsün anlayışı yaygınlaştı. 
     Program kasımda büyük bir yara aldı. Krizin yol açtığı hasarlar giderilmeye çalışılırken geçtiğimiz günlerde, Cumhurbaşkanı - Başbakan kavgası ile başlayan krizin yangını h l söndürülemedi. Faizler astronomik düzeylere çıktı, bazı bankalar taahhütlerini yerine getiremedi. Merkez Bankası’na büyük döviz talebi geldi. 
     Yetkili bakanlar ve bürokratlar, programın aynen uygulanacağını, asla devalüasyon yapılmayacağını belirtiyorlardı. Sonra birden dalgalı kur sistemine geçilerek, iki günde doların değeri yüzde 56.7 yükseldi. Uygulanan program tümüyle çöktü. Kimsede enflasyonu düşürme hedefini filan düşünecek hal kalmadı. 
     
Kimse artık inanmıyor      14 aydır, halka kemer sıktıranlar, üretimi, ihracatı caydıranlar, binlerce işyerinin kapanmasına, insanların işsiz kalmasına sebep olanlar yeni bir program hazırlanacağını belirtiyor ve halkın desteklemesini istiyorlar. 
     Sokaktaki vatandaştan işadamına kadar, hiç kimse ekonominin derlenip toparlanacağına inanmıyor. 
     Bugünlerdeki hararet bir süre sonra düşse de Türk lirasının değerinin 35 - 40 civarında düşeceği anlaşılıyor. Ayrıca yüzde bin, bin beş yüzler düzeyinde olan faizlerin yüzde yüzlerin altına inmeyeceği görülüyor. Kur ve faizlerdeki bu yükselişler 2001 yılının temel büyüklüklerini altüst ediyor. 
     Öncelikle uzun görüşmelerden sonra TBMM tarafından kabul edilen 2001 bütçesinin tümüyle değişmesi gerekiyor. 48 katrilyonluk toplam giderler, faiz ödemelerindeki ve personel harcamalarındaki kaçınılmaz artışlar nedeniyle çok yüksek boyutlara ulaşacak. Bütçede oranların 30’larda seyredeceği belirtisi ile faiz ödemeleri 16.3 katrilyon, personel harcamaları 12 katrilyon öngörülmüştü. 
     
Vergide hedef tutmaz      Martta faizlerin düzeyi ve enflasyon beklentisi belli olunca bütçe ödeneklerinin revize edilmesi kaçınılmazdır. 2001 bütçesinde 31.7 katrilyonu vergi gelirleri olmak üzere 43.1 katrilyon gelir toplanması öngörülmüştü. Vergi gelirleri içinde, Gelir vergisi 8.4 katrilyonla, Kurumlar Vergisi ise 2.9 katrilyonla büyük bir paya sahip. Artan işten çıkarmalar, kapanan işyerleri dikkate alındığında 8.4 katrilyon Gelir Vergisi’nin tahsilinde büyük güçlük çıkar. Ayrıca 2.9 katrilyonluk Kurumlar Vergisi’nin büyük bölümünü ödeyecek olan bankaların bunalıma düştüğü göz önüne alınınca beklenen gelirin toplanamayacağı anlaşılıyor. 
     
Akaryakıta zam gelecek      Devalüasyon nedeniyle akaryakıt fiyatlarında büyük artışlar olacak. Hükümet artışı sınırlı tutmak isterse Akaryakıt Tüketim Vergisi’ni düşürmek zorunda kalacak. Bu durumda 4.1 katrilyonluk hedef gerçekleşemez. 
     Vasıtalı vergi gelirlerinde enflasyonun yükselmesi, ithalatın pahalılaşması nedeniyle bir ölçüde artış olabilir. 6.4 katrilyonluk dahilde alınan KDV ile 4.5 katrilyonluk, ithalde alınan KDV hedeflerinin üstüne çıkılabilir. Tümüyle çökmüş bulunan eski programa göre belirlenen temel ekonomik büyüklüklerin ve bütçe hedeflerinin geçerliliği kalmamıştır. 
     Şimdi uygulanabilir, gerçekçi enflasyon ve büyüme hedeflerini belirlemek, kurlardaki, faizlerdeki gelişmeleri doğru hesaplamak, cari işlemler dengesini ve bütçe büyüklüklerini yeniden belirlemek gerekmektedir. 
     Halka güven verecek siyasi oluşum gerçekleştirilmeden hazırlanacak olan ekonomik programa, plana ve bütçeye destek sağlanamayacağı görülüyor. Çektiği sıkıntıların boşa gittiğini gören halk ve iş çevreleri IMF ve hükümete kuşkulu bakmakta ve söylenenlere inanmamaktadır. Herkese düşen görev, güvensizlik ve kuşku ortamını dağıtmaktır. 
     


 EKONOMİ 





















</TEXT>
</DOC>
