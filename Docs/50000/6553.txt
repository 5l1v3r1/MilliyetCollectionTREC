<DOC>
<DOCNO> 6553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/yazar/bila.html </URL>
<DATE> 2001/02/11/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
KİT'ler ve fonlar 
</HEADLINE>
<TEXT>

     Türkiye'nin, "bırakınız yapsınlar, bırakınız geçsinler" mantığı içinde, denetim alanını daraltıp, yolsuzluk alanını genişleten bir zihniyetle uzun yıllar yönetildiğini daha önce vurgulamıştık. Bu anlayışın sonuçları, bugün her alanda, umulmadık devlet dairelerinde yolsuzluk zincirleri biçiminde ortaya çıkıyor. 
     Genel bütçe dışında kamu fonu kullanan kurumların birer birer denetimden çıkarılmasıyla işlerin hızlı yürümesinin yanında yolsuzlukların da aynı hızda yürümesi ve büyümesine yol açtığı bir gerçek. 
     KİT'lerin ve fonların merkez denetim organlarından kaçırılması ve bunun sağlanması amacıyla da yasayla denetim istisnaları getirilmesi, Türkiye'yi bir "yolsuzluk cenneti"ne dönüştürdü. 
     Türkiye, hazır birçok büyük boyutlu yolsuzluğu ortaya çıkarmışken, denetim boşluğunu da gidermelidir. Bu amaçla hazırlanmış, ancak Meclis'te beklemeye bırakılmış yasa teklif ve tasarılarının yeniden canlandırılması ve yasalaştırılması bu yolda atılacak önemli bir adım olabilir. 
     Bugün Bankacılık Üst Kurulu'nda İkinci Başkanlık görevini yürüten, Maliye müfettişi kökenli Biltekin Özdemir'in Meclis'te Plan ve Bütçe Komisyonu Başkanlığı'nı yürüttüğü dönemde titiz bir çalışmayla katkıda bulunduğu KİT'lerin ve fonların TBMM'ce denetlenmesine ilişkin yasa tasarısı, Tanıtma Fonu'nun denetimine ilişkin olarak hazırlanmış olan yasa teklifi, denetim alanındaki boşluğu önemli ölçüde dolduracak niteliktedir. 
     Biltekin Özdemir ve uzman arkadaşlarının hazırladığı teklif ve tasarı, KİT'lerin ve fonların Sayıştay aracılığıyla TBMM'ce denetlenmesini öngörüyor. 
     Bugüne kadar Sayıştay denetimi dışında tutulan KİT'lerin Başbakanlık Yüksek Denetleme Kurulu tarafından meslekten olmayan görevlilerce, şekli sayılabilecek nitelikte denetlenmesi ile KİT komisyonunda siyasi amaçlı denetlenmeleri, etkin ve caydırıcı olamamıştır. Fonlar ise kuruluşlarında Sayıştay denetiminin dışında özellikle tutulmuş ve merkezi denetim organlarınca denetlenmemiştir. 
     Böylece genel bütçe içinde yer alan birçok bakanlık ve kurumdan çok daha fazla kamu fonu kullanan kurumlar, gerçek denetimin dışında tutulmuşlardır. 
     Yolsuzlukların önlenmesi, işlemlerin hukuka uygun yapılması, denetimin öğretici ve caydırıcı işlev görmesi açısından Biltekin Özdemir'in öncülük ettiği, fakat Meclis'te beklemeye bırakılmış teklif ve tasarıların yasalaşmasında çok büyük fayda vardır. 
     Yolsuzlukla mücadelede çok önemli mesafe katetmiş olan hükümetin, bu düzenlemeleri yasalaştırması yolsuzluk alanı ve cüretini azaltacaktır. 
     
     





"Sonra yol olur" 


KİT'ler ve fonlar 


Sen bizi anlayamazsın 


Ortadoğu’da barış daha çok uzak ama... 


Yurttaş Nazım 


"Sir" oynadı, ama "nasıl " 


15 bin kitapçı iflasın eşiğinde 


Şanzelize bir örnek 


Türk "Kelekom" 


Çocukluğun öğrettikleri 


"İtina ile aslan terbiye edilir .." 


Nazım Yılı 


Acılı 10'uncu madde 


Bizim borsa daha ne kadar düşer 


Bırakın, "Şu CHP"yi 


"Hiç"in "Azab - ı Mukaddes"i Neyzen Tevfik 


</TEXT>
</DOC>
