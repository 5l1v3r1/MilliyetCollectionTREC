<DOC>
<DOCNO> 32406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/guncel/gun01.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan gibi paketlenecekti 
</HEADLINE>
<TEXT>

Tecimer için MİT’in özel uçağıyla sınır ötesi’ operasyon planlandı. Ancak Fas’la aramızda iade anlaşması olmadığı için uygulanamadı 
     TOLGA ŞARDAN Ankara 

     Interpol'ün kırmızı bülteniyle aranırken Mumya operasyonuyla Fas'ta yakalanan sosyetenin ünlü ismi Ayşegül Tecimer için, terör örgütü PKK'nın lideri Abdullah Öcalan'ın Kenya'da yakalanıp Türkiye'ye getirilmesine benzer bir "sınır ötesi" operasyon planlandı. Ancak bu plan, Fas'la Türkiye arasında suçluların iadesine yönelik bir anlaşma olmaması nedeniyle uygulanamadı. 
     Tecimer'e ulaşmak için sevgilisi Hüseyin Mete Deniz'i takibe alan Emniyet, oluşturduğu özel ekiple, Deniz'in pasaport kayıtları, Türkiye'deki bağlantıları ve yazışmalarından Fas'ta kaldığı evi belirledi. Üç kişilik özel ekip, salı günü Fas'a uçtu. Fas polisinin operasyona sıcak bakması üzerine de Türk ekibi hazırladığı dosyayı kendilerine verdi. Tecimer'in, sevgilisi Deniz'le birlikte Marakeş'in Medina bölgesinde bir evde kaldığı belirlendi. Fas polisi operasyon yaparak Ayşegül Tecimer ve Hüseyin Mete Deniz'i gözaltına aldı. 
     Bu sırada Tecimer'in sınır ötesi operasyonla Türkiye'ye getirilmesi gündeme geldi. Bu amaçla, MİT'in sınır ötesi operasyonlarda kullandığı özel uçak hazırlandı ve beklemeye alındı. 
     Ancak, Fas polisi, iki ülke arasında suçluların iadesine dair ikili anlaşma olmaması nedeniyle Tecimer'in İnterpol kanalıyla teslim edilmesini uygun buldu. Tecimer'in dosyası da dün öğle saatlerinde özel hattan Fas'a ulaştırıldı. Bir dosya da, iade prosedürü için Adalet Bakanlığı'na gönderildi. 
     
     Kardeşi takip edildi 
     Bu arada Ayşegül Tecimer'in yakalanmasında kardeşi Ceylan Tecimer'in önemli rol oynadığı kaydedildi. Yetkililer, Ceylan Tecimer'in Tunus'a gittiğini belirleyince takip etti. Böylece Ayşegül Tecimer'in Tunus'ta olduğu ve kardeşiyle buluştuğu anlaşıldı. Ayşegül Tecimer'in yakalandığında üzerinde İngiliz pasaportu bulunduğu öne sürüldü. 
     
Mumya’da af çatlağı      Tarihi eser kaçakçısı Tecimer tutuklama kararından haberim yoktu’ derse, Türkiye’ye iade edilse dahi serbest kalabilecek 
     ERSAN ATAR Ankara 

     Yargıtay 8. Ceza Dairesi’nin, Ayşegül Tecimer’in aftan yararlanmasına yol açabilecek bir karar verdiği ortaya çıktı. 
     Daire, temyiz üzerine kendisine gelen bir başvuruyu değerlendirirken, Şartla Salıverilme Yasası’ndaki "haklarında yakalama, tutuklama veya mahkumiyet kararı bulunup da firar halinde olanlar bu kanunun yürürlüğe girmesinden itibaren bir ay içinde resmi mercilere başvurup teslim olmadıkları takdirde bu madde hükümlerinden aftan yararlanamazlar" ibaresini şöyle değerlendirdi 
     "Af Yasası’ndan yararlanacakken 1 ay içinde yetkili makamlara başvurmadığı için bu olanaktan yararlanamayan hükümlü, hakkındaki mahkumiyet veya tutuklama kararından haberdar olmayabilir." Daire bu gerekçeyle yerel mahkemenin, yasanın yürürlüğe girmesinden bir ay sonra başvuran hükümlünün aftan yararlandırılmaması yönündeki kararını bozdu. 
     Tecimer hakkındaki gıyabi tutuklama kararı, TCK’nın "hırsızlık ve malı başka yere kaldırmak" suçunu tanımlayan 493. maddesine dayanıyor. Bu madde af kapsamında olduğu için, Tecimer başvuruda bulunsaydı aftan yararlanabilecekti. Şimdi ise Yargıtay kararını örnek göstererek "hakkımdaki tutuklama kararından haberim yoktu" diyebilecek. Karar, Tecimer’in başvurduğu yerel mahkemenin takdirinde olacak. 
     
     İade için tutuklandı 
     Tecimer'in Fas'a girerken 1993 yılında İngiltere'nin İstanbul Başkonsolosluğu'ndan Ayşegül Nadir adıyla aldığı pasaportu kullandığı ortaya çıktı. Tecimer, dün akşam saatlerinde Türkiye'nin iade talebi üzerine çıkarıldığı mahkemece "iade edilmek amacıyla tutuklanarak" cezaevine gönderildi. 
     



 GÜNCEL 
























</TEXT>
</DOC>
