<DOC>
<DOCNO> 41169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/son/sontur13.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bize de bu yakışır... Palavra yarışması düzenlendi... 
</HEADLINE>
<TEXT>

     Aydın'ın İncirliova ilçesinde başlayan 4. Altın İncir Festivali'nde düzenlenen ''palavra'' yarışmasıbüyük ilgi gördü. 
     Çok sayıda kişinin ilgiyle izlediği festival etkinlikleri, renkli yarışmalarla devam ediyor. 
     Avcılık ve Atıcılık Derneği'nin düzenlediği palavra yarışmasına katılan 30 kişi, avcılık konusunda hayali ve abartılı hikayeler anlatarak davetlileri güldürdü. 
     Yarışmada birinciliği Halil İbrahim Bilgin, ikinciliği Halil İbrahim Yoldaş, üçüncülüğü ise Tufan Yılmaz kazandı. Yarışmacılara ödül olarak altın veren İncirliova Belediye Başkanı Şerif Temel, ''Politikacıların palavrası başka olur'' diyerek başladığı konuşmasını, ''Gelecek yıl İncirliova'ya deniz getireceğim''esprisiyle tamamladı. 
     Yarışmada Bilgin'e birincilik kazandıran palavra şöyle 
     ''Arkadaşıyla ava giden Bilgin, bir güvercin alayına rastlar. Tüfeğini güvercin alayına doğrultan Bilgin, havaya ateş eder. Güvercinler, kaçacakları yerde Bilgin'in üzerine üşüşür. Kendini güvercinlerden zor kurtaran Bilgin, bir de ne görsün, arkadaşı, fişeklerin içine kurşun yerine susam doldurmuş.'' 
     Yoldaş'ın ikinciliği kazandığı palavrası da şöyle 
     ''Yoldaş, 18 arkadaşıyla ava çıkar. Ancak hiçbir av bulamazlar. Meğer av hayvanları uyduyla haberleşerek avcılardan kaçmışlar. Avcılar, Artvin'in Şavşat Gölü'ne varınca görürler ki, bütün hayvanlar burada toplanmış. Tam ateş edecekleri sırada bir yaşlı kadın, avcılara bağırarak Burası koruma bölgesi, burada avlanamazsınız der. Avcılar ihtiyar kadına, kendilerini şikayet etmemeleri için yalvarır. Oldukça uzun bir yoldan gelen avcılar, yaşlı kadından pişirmek üzere bir kaz isterler. Kaz için kazan kurup ateş yakarlar. Kazan bir anda uçup gider. Meğer avcıların, kazanın altına taş diye koyduğu, kaplumbağa çıkar. Yoldaş ve arkadaşları aç kalırlar. Bir daha da birlikte ava çıkmazlar.'' 
     Yarışmada üçüncülüğü elde eden Yılmaz'ın palavrası ise şöyle 
     ''Tufan Yılmaz, bir gün arkadaşıyla ava çıkar. Karşılarına bir ayı çıkar. Tufan, arkadaşının ayıya ateş etmesini ister. Bu sırada arkadaşının cep telefonu çalar. Telefondaki ayıdır. Ayı homurdanmaktadır. Tufan'ın uyarısına karşın, arkadaşı bir türlü ateş etmez. Bunun üzerine tartışırlar. Tufan arkadaşına, Ayıdan mı, yoksa benden mi yanasın diye sorar.'' 
     
     
     






</TEXT>
</DOC>
