<DOC>
<DOCNO> 25103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/yasam/yas07.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam kadro can sıkıntısı 
</HEADLINE>
<TEXT>

Çalışanlar her gün geliyor, tam kadro, tam saat çalışılıyor. Sabiha Gökçen Havalimanı güzel, temiz ve düzenli Havaalanının tek eksiği yolcu bulamaması 
     GÜLAY FIRAT İstanbul 

     O günün Sabiha Gökçen Havalimanı'ndaki diğer günlerden hiçbir farkı yoktu. Havaalanı personeli, 1 Haziran cuma günü de, diğer günlerde olduğu gibi modern donanımı ve dev kadrosuyla terminalin dolup taşacağı günleri umutla bekliyordu... 
     
     Çalışan çok, yolcu yok 
     Öğle saatlerinde iç hatlarda bir hareket oldu, içeri genç bir adam girdi, son teknoloji ürünü X - Ray cihazından elindeki büyük bavulu geçirdi. Mühendis Kamil Yüksel çevreye bakındı, koskoca terminalde uçak bekleyen tek yolcu olduğunu fark etti. Saat 15.00’teki seferinin iptal edildiğini de o anda öğrendi. 
     Mağdur yolcu, "Çamlıca, Kurtköy daha yakın diye burayı tercih ettim, uçuş iptal olmuş. Bu nasıl iş" diyerek Atatürk Havalimanı’na gitti. 
     Boş terminaller personelin alışık olduğu bir durum. 6 ay önce hava trafiğine açılan havaalanında tam kadro can sıkıntısı’ yaşanıyor. Sükunet içinde uçak seferleri bekleyen Kurtköy’deki havalimanında günde 2'den fazla sefer yapılmıyor. 
     Sabiha Gökçen Havaalanı’nda toplam 530 kişi 4 vardiya çalışıyor. Bununla birlikte 60 civarında temizlik işçisi, 140 polis, 80 jandarma, 15 de gümrükçü görev yapıyor. 
     
     "THY’nin hatası" 
     Sabiha Gökçen Havalimanı’nın 5 yılda Atatürk Havalimanı’nın yüzde 50 kapasitesini alacağını iddia eden Basın Halkla İlişkiler Müdürü Rauf Gerz ise şöyle konuştu "THY buraya gereken ilgiyi göstermedi. Çok alakasız saatlere çok alakasız seferler koydu. Gelecek günlerde işlerin artacağına inanıyoruz." 
     



 YAŞAM 



























</TEXT>
</DOC>
