<DOC>
<DOCNO> 7901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sontur21.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
FP Grup Başkanvekili Arınç "Türkiye'nin geleceği, Başbakan'ın kapris ve hırçınlıklarına feda edilemez" 
</HEADLINE>
<TEXT>

     FP Grup Başkanvekili Bülent Arınç, Başbakan Bülent Ecevit'in MGK'nın bugünkü toplantısını terk etmesini,''Türkiye'nin geleceği, Başbakan'ın kapris ve hırçınlıklarına feda edilemez'' şeklinde değerlendirdi. 
     Arınç, MGK'da Cumhurbaşkanı Ahmet Necdet Sezer ve Başbakan Bülent Ecevit arasında yaşanan tartışmanın kamuoyuna yansımasının çok vahim olduğunu söyledi. 
     Kamuoyuna, Cumhurbaşkanı Sezer'in, Devlet Denetleme Kurulu ve yolsuzlukların üzerine kararlılıkla gidilmesi yolunda Başbakan Ecevit'e hitaben bir konuşma yaptığı, bunun üzerine Ecevit'in toplantıyı terk ettiği yoluna haberler duyurulduğunu ifade eden Arınç,''Olay böyle ise Cumhurbaşkanı'nın konuşması üzerine Başbakan ve toplantıya katılan görevliler görüşlerini açıklamalı ve dışarıda bu konuşmalar yapılmamalıydı. Orada yapılacak konuşmalar belki faydalı bile olabilirdi'' diye konuştu. 
     FP Grup Başkanvekili Arınç, sözlerini şöyle sürdürdü 
     'Ne var ki Başbakan her zamanki hırçınlığı ve fevri hareketleri sebebiyle çok yanlış açıklamalar yapmış, Cumhurbaşkanı'nın terbiye kuralları dışında hitap ettiğini söylemiştir. Ecevit bu tutumu ile çok büyük yanlışlıklar yaptığı gibi Türkiye'nin içinde bulunduğu şartları daha da zorlaştırmış, ekonomik-siyasi açıdan büyük bir kaos meydana getirme hatasını da işlemiştir.'' 
     Cumhurbaşkanı Sezer'in, ''yolsuzlukların üzerine gidin'' demekle milletin düşüncesini dile getirdiğini, bu düşünceye saygı gösterilmesi gerektiğini vurgulayan Arınç, sözlerini şöyle sürdürdü 
     ''Hüsamettin Özkan'ın, gerek yolsuzluklar konusunda gerekse Sizi biz seçtirmedik mi Bize diyet borcunuz var... şeklindeki yaklaşımı başka bir yanlışlıktır. Sezer, beş siyasi parti lideri tarafından aday gösterildi ve milletvekilleri tarafından seçildi. 
     Ecevit, otoritesini, hükümet etme iradesini tamamen kaybetmiştir. Türkiye'de hükümet boşluğu vardır. Yapılan bir konuşma, Türkiye'nin yaklaşık 5 milyar dolar kaybetmesine yol açmıştır. Hazine'nin yapacağı borçlanmadan bir gün önce yapılan bu açıklamalar borsayı dibe vurdururken, gecelik faizleri yüzde binlere yükseltmiştir. Tüm bu gelişmeler karşısında, Kasım krizinden daha ağır bir krizle karşı karşıya kalabiliriz. Türkiye'nin geleceği, Başbakan'ın kapris ve hırçınlıklarına feda edilemez.'' Bülent Arınç, yaşanan bu gelişmeleri önlemek için Cumhurbaşkanı ve Başbakan'ın gerekli açıklamaları yapmasını ve hükümetin istifa etmesi gerektiğini söyledi. 




</TEXT>
</DOC>
