<DOC>
<DOCNO> 44627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/spor/spo04.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON’DA DEV ZİRVE 
</HEADLINE>
<TEXT>

Bordo-Mavili yönetim, bu akşamki toplantıda Salazar ve Eduardo’nun gönderilmesi konusundaki kararını resmileştirecek. Transfer çalışmaları da masaya yatırılacak 
     TRABZONSPOR yönetimi, bu akşam önemli maddelerin yer aldığı bir gündemle toplanacak. Zirvede Perulu Salazar ve Brezilyalı Eduardo ile ilgili karar resmileştirilecek. Teknik Direktör Sadi Tekelioğlu’nun da raporu alınıp, Salazar’ın gönderilmesi konusunda kesin karar verilecek. Eduardo’nun da gözden çıkarıldığı bildirildi. Sözleşme dışında isteklerde bulunan Da Silva, Jarro ve Aurelio’ya ise ceza verilmesi bekleniyor. 
     YÖNETİM, ayrıca ayrılmak isteyen kaleci Murat’ın durumunu görüşecek. Murat’ın gönderilmesi halinde Galatasaray’ın genç kalecisi Mehmet’in alınması düşünülüyor. Transfer çalışmalarını da masaya yatıracak yönetim, Erhan Namlı’nın takas yoluyla Ankaragücü’ne verilmesini tartışacak. Başkent ekibinden Hakan Keleş ve Niyazi’yi isteyen yönetim, iki futbolcuyu Erhan Namlı’ya karşılık takas yoluyla renklerine bağlamayı amaçlıyor. 
     TOPLANTIDA Divan Kurulu’nun başlattığı, "Vakit Destek Vaktidir" kampanyasıyla ilgili olarak yapılması gereken çalışmalar da ele alınacak. Bu ay içinde İstanbul’da yapılacak gecenin hazırlıkları, piyango çekilişi için de gerekli çalışmalarla ilgili fikir alış verişinde bulunulacak. Öte yandan 17 yaşındaki Ganalı Patrick Willars için FIFA’nın bu akşama kadar bonservisini ya da geçici lisansını göndereceği ifade edildi. 
     
     Güneş damgasını vurdu 
Şampiyonluğa hasret kalan Trabzonspor’da son on yılın en başarılı teknik adamı unvanını aldı 
     TRABZONSPOR’DA son 10 sezonda görev yapan 10 teknik adam içinde en başarılı galibiyet yüzdesine Şenol Güneş ulaştı. Lig maçlarına göre yapılan değerlendirmede Güneş yönetiminde Trabzonspor, 114 maçta, 78 galibiyet, 20 beraberlik ve 16 yenilgi aldı. Güneş, en istikrarlı teknik adam unvanını da yakaladı. 
     
Teknik adamlar Teknik adam O G B M A Y G.Yüzdesi 1- Şenol Güneş 114 78 20 16 274 99 68.42 2- Yılmaz Vural 23 15 4 4 59 24 65.22 3- Urbain Breams 30 16 7 7 56 31 53.33 4- Özkan Sümer 15 8 5 2 27 14 53.33 5- George Leekens 34 18 11 5 62 29 52.94 6- Giray Bulak 38 19 8 11 64 48 50 7- Gordon Milne 34 17 7 10 48 37 50 8- Ali Kemal Denizci 10 5 3 2 22 16 50 9- Sadi Tekelioğlu 23 11 3 9 47 40 47.82 10- A.Suat Özyazıcı 14 5 5 4 19 16 35.71      
     İzin bitti 
     TRABZONSPOR’DA Ankaragücü maçından sonra futbolculara verilen üç günlük izin sona erdi. Karadeniz ekibi, bugün öğleden sonra toplanıp, Kocaelispor maçı hazırlıklarına başlayacak. Teknik Direktör Sadi Tekelioğlu, "Dört haftadır kötü sonuçlar alarak, taraftarımızı üzdük. Ligde de hedeflediğimiz noktadan uzaklaştık. Ancak yine tırmanışa geçeceğimiz konusundaki inancımı koruyorum" dedi. 
     



 SPOR 



























</TEXT>
</DOC>
