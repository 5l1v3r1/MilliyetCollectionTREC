<DOC>
<DOCNO> 32127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/spor/spo05.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu filmi gördük 
</HEADLINE>
<TEXT>

Moskova’daki 2008 olimpiyatı seçiminin ilk turunda 28 oy bekleyen heyetimiz, 17 oyla hayal kırıklığına uğradı. 2000 seçiminde de birçok ülke söz vermiş, ancak yedi oya zor ulaşmıştık 
     MURAT AĞCA 

     2008 Olimpiyat adaylığında ikinci tur sonunda ev sahipliğini Pekin’e kaptıran İstanbul, aynı filmi ikinci kez gördü. 2000 seçiminde de birçok adaydan oy sözü alan, ancak yedi oyda kalan İstanbul, 2008 için de aynı ihanete uğradı. İlk turda en az 28 oy bekleyen adaylık heyetimiz, garanti gördüğü oylar 17’ye düşünce hayal kırıklığı yaşadı. Ancak bu turda Pekin’in büyük ağırlığına rağmen Osaka ve Paris’in üzerinde oy alınması teselli oldu. 
     MOSKOVA’DAKİ seçimin ikinci turunda ise oy kaçışı çoğaldı ve İstanbul dokuz oyla son sırada kaldı. HDK Başkanı Yalçın Aksoy, faturayı sözünde durmayan üyelerle birlikte büyük ölçüde değerlendirme komisyonuna kesti. Aksoy, "Komisyon, ziyaretlerden sonra Osaka ile İstanbul’u zaten elenmiş gösterdi. Seçimden önce de yine bu rapor üyelere sunuldu. Sözünde durmayan üyeler de buna eklendi" diye konuştu. 
     
     Pekin’e tepki 
     2008 olimpiyatlarının Pekin’e verilmesi birçok ülke tarafından protesto edildi. İtalyan basınında, Çin’in olimpiyattan önce insan hakları sorununu çözmesi gerektiği ileri sürülürken, haberlerde "İnsan hakları ihlalinin en fazla olduğu böyle bir ülkeye olimpiyat verilmesi düşündürücü, hatta hiç hoş değil" yorumu yapıldı. Bu arada Roma Belediye Başkanı Walter Veltroni dün düzenlediği basın toplantısında 2012 Olimpiyatları’na aday olacaklarını açıkladı. 
     



 SPOR 























</TEXT>
</DOC>
