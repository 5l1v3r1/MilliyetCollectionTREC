<DOC>
<DOCNO> 21805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sontur11.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Türk "Kavganın kimseye faydası yok" 
</HEADLINE>
<TEXT>

     Adalet Bakanı Hikmet Sami Türk, "yargı mensuplarıyla siyaset adamları arasındaki karşılıklı suçlamalar, ne yargıya, ne siyasete yarar sağlar" dedi. 
     Bakan Türk, TBMM'de gazetecilerin, ANAP'lı Devlet Bakanı Yüksel Yalova'nın, "Adalet Bakanı'nın gereğini yapmadığı" yolundaki sözlerini anımsatmaları üzerine, bu tartışmaya girmek istemediğini belirtti. Aynı hükümetin iki üyesi olarak bir sorun varsa aralarında görüşebileceklerini ifade eden Türk, "Basının önünde bir bakan arkadaşımla tartışmak istemiyorum" dedi. 
     Türk, Bakan Yalova'nın, DGM Savcısı Talat Şalk'ı "manik depresif" olmakla suçladığına ilişkin bir soruyu ise yargının "bağımsızlık ve tarafsızlığını" olumsuz etkileyebilecek her türlü açıklamalardan kaçınmak gerektiğine dikkat çekerek yanıtladı. "Yani bu açıklamalar yargının bağımsızlığını zedeliyor mu" sorusuna da Türk, şu karşılığı verdi 
     "Genel olarak düşüncelerimi söyledim, yorumlamak size ait. Yargı mensuplarıyla siyaset adamları arasındaki karşılıklı suçlamalar, ne yargıya yarar sağlar, ne siyasete yarar sağlar. Bu nedenle herkesin bu konularda son derece dikkatli olması gerekir. Kullanılan her sözcüğün özenle seçilmesi gerekir." 
     
     







</TEXT>
</DOC>
