<DOC>
<DOCNO> 5152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sondun03.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan lobisinden Bush’a Kıbrıs mektubu 
</HEADLINE>
<TEXT>

     ABD Kongresi’nde Yunan lobisi mensubu Demokrat Parti New York milletvekili Carolyn Maloney ve Cumhuriyetçi Parti Florida milletvekili Michael Bilirakis, bir mektupla yeni ABD Başkanı George Bush’u, "Kıbrıs’ın yeniden birleştirilmesini" yönetiminin en acil önceliği haline getirmesini isteyecek. 
     Edinilen bilgiye göre, şu ana kadar 15 milletvekilinin imzaladığı mektup, yeterli imza toplanmasının ardından Başkan Bush’a gönderilecek. Kongre’de elden ele dolaştırılan mektupla Bush’tan, bir an önce Kıbrıs’a özel temsilci atamasının yanı sıra Ocak ayında BM gözetiminde altıncı tur dolaylı görüşmelere katılmak için Türk tarafını razı etmesi isteniyor. 
     Mektupta, "şu anda tarihi bir dönüm noktasına yaklaşmış bulunuyoruz. Kıbrıs hızla Avrupa Birliği’ne doğru ilerliyor ve Türkiye AB’ye aday. Buna ek olarak Kıbrıs’ın yeniden birleştirilmesinin tamamlanması aciliyeti bulunuyor. Bu konunun çözümü ABD, AB, NATO müttefikleri ve çatışan tarafların çıkarınadır" ifadeleri bulunuyor. Dünyanın kalan tek süper gücü ABD’ye, ilgili bütün tarafların güvendiği, bu yüzden de ABD’nin, Kıbrıs sorununun çözümünde ilerleme sağlanmasında eşsiz bir konuma sahip bulunduğu da mektupta kaydediliyor. 
     Mektupta, "Kıbrıs sorununun çözülmesi hedefine ulaşılması için, BM gözetiminde dolaylı görüşmelere Amerikan desteğini sürdürmenizi talep ediyoruz. ABD, gelecek dolaylı görüşmelerde masaya oturması için Türk tarafını ikna edebilir ve etmelidir" ifadelerine de yer verildi. Başkan Bush’un, bir Kıbrıs özel temsilcisi atamasının ise, bu çabalara katkı sağlayacağı belirtildi. 
     




</TEXT>
</DOC>
