<DOC>
<DOCNO> 25297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/spor/aspo.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsterlerse Devlet Güvenlik Mahkemesi’ne gitsinler 
</HEADLINE>
<TEXT>
Ulusoy meydan okudu 
Federasyon Başkanı, suç duyurusunda bulunacağını açıklayan Bakan Fikret Ünlü’ye rest çekti, "Sonuna kadar savaşırız" dedi 
     BİLAL MEŞE 

     Sözlü kavga 
     MİLLİ Takım’ın Azerbaycan ile oynadığı maçtan önce yaşanan protokol krizinden sonra sözlü kavga başladı. Spordan Sorumlu Devlet Bakanı Fikret Ünlü’nün olayın sorumluları hakkında suç duyurusunda bulunacağını açıklamasından sonra Futbol Federasyonu Başkanı Haluk Ulusoy rest çekti. Ulusoy, "Nereye giderlerse gitsinler. İsterlerse Devlet Güvenlik Mahkemesi’ne gitsinler. Özerkliğimiz için sonuna kadar savaşırız" diye konuştu. 
     
     İşimizi yapıyoruz’ 
     ULUSOY, kendilerini kulüplerin seçtiğini vurguladı ve "Benim şana, şöhrete ihtiyacım da yok. Koltuk meraklısı hiç değilim. Ama atanmadık, oylarla geldik. Verilecek bir hesap varsa başkalarına değil, seçmenlerimize veririz. Futbolun tek patronu vardır, o da federasyondur. Kaldı ki seromoni olayında bizim dahlimiz yoktur. Biz kulüplerin federasyonuyuz. Gecemizi gündüzümüze katalım, sonra da eleştirilelim. Olmaz böyle şey" dedi. 
     
     Saygı duysunlar’ 
     HERKESİN kendi işini yapması gerektiğini belirten Ulusoy, "Biz işimizi en iyi şekilde yapıyoruz. Seçilenlere saygı duysunlar. Taviz vermeyiz. Özerkliğin de gereği budur. Onca başarılar kazandık. İlklere imza attık. Bir kez olsun Ankara’ya, huzura çağrıldık mı Futbolun patronu biziz. Dayanmanın da bir sınırı vardır. Artık bıçak kemiğe dayandı. Bir çok ilimizden destek görüyoruz. Ama biri, zorluk çıkarıyor" ifadelerini kullandı. 
     
     Bu nasıl mantık ’ 
     ULUSOY, "Bu ülkenin federasyonuyuz. Kendi maçıma gidemiyor, istediğim yerde oturamıyorum. Bu nasıl mantık Organizasyonun tamamı bize aittir" dedi. Bursa Çelikpalas Oteli’nde yapılan söyleşiye yönetici Levent Kızıl da katıldı. Ulusoy’un İstanbul’a ambargo konusunda "Bu arkadaşımın kişisel görüşüdür" demesi üzerine Kızıl’ın çok şaşırdığı görüldü. DSP Milletvekili Erol Al ise yazılı bir açıklama yaparak Ulusoy’u eleştirdi. 
     
"Yanlış yaptılar"      UEFA Asbaşkanı Şenes Erzik, milli maçlarda protokol tribünü de dahil her türlü düzenleme ve uygulamadan FIFA ve UEFA’ya karşı Futbol Federasyonu’nun sorumlu olduğunu söyledi. Erzik, "Azerbaycan maçında en üst yetkili kişi bendim ve protokol tribününde oturuyordum. Marşların kapalı tribüne dönerek okunmasında yanlış yaptılar. Orada olduğumu biliyorlardı. Bana danışılmamasını yadırgadım" dedi. Federasyon protokol tribünü için yasa değişikliği önerisi yapacak. 
     



 SPOR 























</TEXT>
</DOC>
