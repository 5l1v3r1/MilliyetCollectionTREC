<DOC>
<DOCNO> 7247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sontur04.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan "Hizbullah arkadan vuran alçak bir örgüt" 
</HEADLINE>
<TEXT>

     İmralı Cezaevi'nde tutuklu bulunan PKK lideri Abdullah Öcalan, Diyarbakır Emniyet Müdürü Gaffar Okkan suikastiyle yeniden gündeme gelen Hizbullah örgütü için "İnsanları alçakça arkadan katleden örgüt" değerlendirmesinde bulundu. 
     İdam cezasına çarptırılan Abdullah Öcalan'ın Mem yayınlarından "Oligarşik Cumhuriyet Gerçeği" adlı yeni bir kitabı yayınlandı. Kitabında, Kuzey Irak'ın ve PKK'nın bugünkü durumuna değinen Öcalan, "Oligarşik Cumhuriyetin Yeni Saldırı Taktiği Hizbullah" başlığı altında, Hizbullah'ın halkı İslamiyet adı altında Arap egemenliğine özendirdiğini savundu. Hizbullah'ın "içyüzü gittikçe daha fazla açığa çıkan ve yurtsever insanları alçakca arkadan katleden" bir örgüt olduğunu belirten Öcalan, "Örgüt, Arap egemenliğine boyun eğmekte, ona uşaklık etmekte. İslamiyet'i araç olarak kullanıyor ve bu egemenliğe geçerlik kazandırılmak istiyor. Dolayısıyla, özellikle feodal güçler bu egemenlik etrafından bir yarışa girişiyorlar. Kendilerine Arapça ad yakıştırmaktan tutalım, nasıl peygamber soyundan geldiklerine kadar bunlar bir yarış içerisindedirler. Feodal çıkarlar ve işbirlikçilik kendilerine böyle bir ideolojik maske edinmelerini önemli oranda sağlıyor" dedi. 
     Kitabında, "ulusal demokratik mücadelenin" gündemde olduğu bir süreçte Hizbullah'ın ortaya çıktığına dikkat çeken Öcalan, "Hitler faşizminin ırkçılığından daha gözü kara bir ırkçılıkla karşı karşıyayız. 
     Rusya'da bir ara Karayüzler ırkçlığı vardı. Hizbullah'ın da böylesi karayüzler ırkçlığını tam ispatlayacağız, gerçekliğini netçe ortaya koyacağız. Çünkü bunlarda ulusal inkarcılık çok fazladır. Hizbullah silahını kullanan Hizbullahçılar, yani faaliyette bulunan gençler, Hizbullah kelimesini bile bilmez" dedi. "Saf Hizbullahçılar" olarak nitelendirdiği örgüt üyeleriyle hiç bir "alıp veremeyecekleri" olmadığını, ama onların Siyonizmin üçüncü koldan piyonu olduklarının kaydeden Öcalan, kitabına şöyle devam etti "Onların antisiyonistlikle, antiemperyalistlikle asla alakaları yoktur. En büyük antiemperyalizm ve antisiyonizm PKK'nın yönlendirdiği harekettir. Bu çok açık. Her gün savaşıyoruz, onlarca savaşçımız kahramanca direnerek şehit düşüyor. Bu anlamda İslamiyet'i de savunan PKK'dır. Dürüst yurtseverlere saldırıp katledeceklerini, faşist kuvvetler var, çok eleştirdikleri bir sürü emperyalist veya siyonist var, onlara saldırsınlar." 




</TEXT>
</DOC>
