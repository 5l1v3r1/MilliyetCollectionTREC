<DOC>
<DOCNO> 6564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/yazar/talu.html </URL>
<DATE> 2001/02/11/ </DATE>
<TIME>  </TIME>
<AUTHOR> Umur TALU  </AUTHOR>
<HEADLINE>
Acılı 10'uncu madde 
</HEADLINE>
<TEXT>

     En son Coşan'ın defni ve Cumhurbaşkanı'nın hükümete "hayır" deyişi vesilesiyle gündeme geldi. 
     Adı, "Anayasa'nın 10'uncu maddesi". 
     Göbek adı, "Kanun önünde eşitlik". 
     Soyadı ise, "İnsanlığın tarihi ve evrensel ideali"dir... Fakat o kısmı pek anılmaz. 
     
     ... 
     
     Bu 10'uncu madde bir "hukuk devleti"nde, herkesin dil, ırk, cinsiyet, siyasi düşünce, felsefi inanç, din, mezhep ve benzeri sebeplerle kanun önünde eşit olduğunu vazeder. 
     Bu "pozitif" beyandan sonra, "negatif" bir vurgu yaparak devam eder 
     "Hiçbir kişiye, aileye, zümreye veya sınıfa imtiyaz tanınınamaz." 
     Ardından da, devlet organlarının ve idare makamlarının bu "ilke"ye uygun hareket etmek zorunda olduklarını hatırlatır. 
     "Kanun"dan sadece "mahkeme"yi anlamıyor, hayatınızdaki her adımınızın düzenlenişini kavrıyorsanız, bu "10'uncu madde"ye ya somut duruma bakarak gülersiniz veya acırsınız. 
     Zaten o da sizin için üzgündür 
     
     ... 
     
     Anayasa'nın, anayasaların, yasaların hangi maddesinde ne yazarsa yazsın, bu 10'uncu maddenin ruhu, insanlığın evrensel ruhudur. 
     Kırımlar, kıyamlar, tiranlar, despotlar peşinde, şu ya da bu topraklarda, ama her halükarda başka insanları ezmek peşinde sürüklenmiş olsa da devir devir, kimi üyeleri... 
     İnsanlığın asli yolculuğu, asil başkaldırısı ve evrensel ortaklığı bu 10'uncu madde ruhudur. 
     Sonradan "başka şeyler"e dönüşmüş, hatta bizzat kendileri de "10'uncu madde isyanları"nın hedefleri olmuş olsalar bile, mesela dinler, kökeninde, ezilenlerin "imtiyazlar"a karşı, adalet ayaklanmasıdır. 
     "Sonradan" ne olursa olsun... 
     Liberalizmin, sosyalizmin... 
     Aydınlanmanın, devrimlerin... 
     İnsan hakları, cumhuriyet ve demokrasi fikirlerinin, taleplerinin, mücadelelerinin kökü hep bu "10'uncu madde ruhu"dur 
     Ezmeyeceksin, ezdirmeyeceksin, ezilmeyeceksin. 
     
     ... 
     
     Acılı bir maddedir. 
     Çünkü altına imza atanların, onu anayasa yapanların dahi, an be an ihanetiyle şaşkına düşmüştür. 
     Acılı bir maddedir. 
     Çünkü biz, her birimiz, hepimiz bu "insanlık hafızası"nı yitirmiş olsak ya da özüne hiç adım atmamış olsak dahi, insanlık tarihinin en haysiyetli ruh ve bedenlerinin, akıl, ideal, cesaret ve kanının mirasçısıdır. 
     
     ... 
     
     Uzatmayayım 
     10'uncu madde, şimdi gündeme geldiği üzre, sadece bir "defin prosedürü" değil, her şeydir. Canlı her şey. 
     Her şey 
     Bakın "her şey"e kendiniz de dahil, herkese. 
     "Kanun"dan sadece mahkemeyi değil, ama başta bütün kanunlar olmak üzere, hayatımızı ihya ya da imha eden tüm "olan biten"i kavrıyorsanız... 
     Dil, ırk, renk, cinsiyet, siyasi düşünce, felsefi inanç, din, mezhep ve "benzeri sebepler" dolayısıyla... 
     Kimi kişiye, aileye, zümreye veya sınıfa... 
     İmtiyaz, köfte - piyaz... 
     Kimine ise bir kuru ekmek düştüğünü... 
     Kanunların, devlet organları ve idare makamlarının, "eşitlik ilkesi"den nasipsiz olduğunu göreceksiniz zaten. 
     Kimi işinize geliyordur belki, kimi ise feryat ettiriyordur. 
     
     ... 
     
     Ne olursa olsun... 
     "10'uncu madde ölmez " 
     İhlalinin sürekliliği kadar, ruhu da, damarlarındaki "adalet" ideali de dokuz canlıdır. 
     İmtiyazlılar onu her gün yeniden gömmeye çalışsalar da, insanın, insanlığın bir yerinden tekrar dirilir... 
     Acıyla da olsa gülümser. 
     
     





"Sonra yol olur" 


KİT'ler ve fonlar 


Sen bizi anlayamazsın 


Ortadoğu’da barış daha çok uzak ama... 


Yurttaş Nazım 


"Sir" oynadı, ama "nasıl " 


15 bin kitapçı iflasın eşiğinde 


Şanzelize bir örnek 


Türk "Kelekom" 


Çocukluğun öğrettikleri 


"İtina ile aslan terbiye edilir .." 


Nazım Yılı 


Acılı 10'uncu madde 


Bizim borsa daha ne kadar düşer 


Bırakın, "Şu CHP"yi 


"Hiç"in "Azab - ı Mukaddes"i Neyzen Tevfik 


</TEXT>
</DOC>
