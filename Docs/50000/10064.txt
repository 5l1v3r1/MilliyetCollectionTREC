<DOC>
<DOCNO> 10064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/spor/ybjkkol.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş düzeliyor mu 
</HEADLINE>
<TEXT>

     DOĞAN KOLOĞLU 

     Beşiktaş dün özellikle ilk yarı, doldur boşalt futbol yerine akıllı ve zengin bir taktik yapılaşmayı örnekledi. Bir zamanlar sol açıkta Münch'de toplanan toplar havadan monoton bir ortaya dönüşürken, dün Ayhan, Nihat ve Karhan ile derinlenmesine depar toplarına dönüştü. Özellikle Ayhan'ın başarılı verdiği paslarda Nihat ile aynı havayı teneffüs etmesi "Beşiktaş yeni bir oyun kurucu buldu" işaretini verdi. Ancak ikinci yarıda Karhan ve Ayhan çıktıktan sonra Beşiktaş aynı hücum rahatlığını ve saha dağılışını bulamadı. Türkiye'de Nouma ile Yasin'den daha çabuk çift hücumcuya sahip takım yok. Bunların yanına bir de Karhan ile Ayhan yanaştığında, Beşiktaş Türkiye'nin en hareketli futbolunu oynayan takım oluyor. İlk kez Beşiktaş çabukluğu bu kadar modern yorumla birleştirdi. Nouma yine ilk yarı sahada iki kişi idi. Ancak ikinci yarı bir hata yaptı. Sert bir girişle kart gördü. Adeta topsuz saldırganlık uyguladı. Nitekim ardından ona Ali Eren de kart görüp, tribünler de çok sevdiği Nouma'ya ısrarla slogan atarak sahip çıkınca Beşiktaş takımının saha dışından gelen bu eyleme ayak uydurması bir 20 dakika güzel futbolu askıya aldı. Ne zaman Nouma böyle bir mantıksızlık yaptıysa, Beşiktaş'ın futbol seviyesi düşüyor. Takımın konsantrasyonu dağılıyor. Bunun bilinmesi lazım. 
     Ankaragücü ilk yarı orta alan mücadelesini kendi on sekizine çektiği için yeterince hücumda zenginleşemedi. İkinci yarıda gerçekten çok adamla saldırır oldular. Çok forma olan Shorunmu'nun ustalığına takıldılar. Beşiktaş'ın dünkü özelliği çabukluğu üreten ve kullanan bilinci ilk yarı mantıkla bütünleştirmesiydi. Beşiktaş'ın sıkıntısı defanstaki kademe idi. Birbirlerini kontrol etmedikleri için Beşiktaş 2 - 0 galip duruma gelene kadar Ankaragücü de iki gol kaçırdı. Shorunmu öyle soğukkanlı üç topu rakipten kurtardı ki, bu kadar heyecan üretmeye hakkı yoktu diyoruz. Aslında bu maçın mantıklı yorumu şudur. İki takım arasındaki oyuncu kalitesi farkı sonucu tayin etti. İkinci yarı Ankaragücü de çok fırsat yakaladığı halde yararlanamadı. Son 15 dakika Beşiktaş yeniden maça konsantre oldu ve farkı açtı. 
     


 SPOR 



















</TEXT>
</DOC>
