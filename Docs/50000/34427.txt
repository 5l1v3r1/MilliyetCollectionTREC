<DOC>
<DOCNO> 34427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/son/sondun09.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sicilyalılar lavların durması için ayin yapacak 
</HEADLINE>
<TEXT>

     İtalya'nın güneyindeki Sicilya adasında aktif durumda olan Etna yanardağı bölge halkının hayatını altüst etti. 
     Etna'nın lavları Nicolosi kasabasına 4 kilometre uzaklıkta bulunurken, kasaba halkı hayatlarının kabusa döndüğünü söyledi. 
     Kasabalılar, sabah yapılan ayin sonrası gazetecilere, ''2 haftadır tanrıya lavları durdurması için dua ediyoruz. Ne gecemiz ne gündüzümüz kaldı. Akşam patlamaların seslerinden, lavların geleceğinden korkarak uyuyamıyoruz, sabah kül yağmurundan şemsiyelerle sokağa çıkıyoruz. Hiç huzurumuz kalmadı'' dediler. 
     Etna'nın lavlarını durdurması için, yanardağın eteklerindeki Belpasso kasabasında bulunan Meryem Ana heykelciği önünde TSİ 19.00'da bir ayin düzenleneceği bildirildi. 
     Tüm Sicilya adasından 7 bin dolayında Katoliğin katılacağı ayini, Catania başpiskoposu Luigi Bonmarito'nun yöneteceği açıklandı. 
     Bu arada, lavların akışının dün akşam yavaşladığı, ancak sabah saatleriyle yeniden akışın arttığı belirtildi. Bölgede uzun zamandır çalışan Ulusal Jeofizik Enstitüsü uzmanları, yanardağın aktif bulunduğu 2 haftadır meydana gelen depremlerin dünden itibaren olmadığını söyledi. 
     
     
     







</TEXT>
</DOC>
