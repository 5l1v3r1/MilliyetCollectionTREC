<DOC>
<DOCNO> 25461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/guncel/gun03.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
44 C Ankara’da uygulanıyor 
</HEADLINE>
<TEXT>

Rusların kanser ve AIDS’li hücreleri vücut ısısını yükselterek yakma tekniğinin Türkiye’de 6 yıldır uygulandığı ortaya çıktı. Uzmanlar hipertermi için, "Mutlak çare değil" diyor 
     Rus bilim adamlarının, "mucize" olarak tanıttıkları kanser ve AIDS tedavisinde vücut ısısının yükseltilmesi yönteminin, altı yıldır Ankara Üniversitesi Tıp Fakültesi Radyasyon Onkolojisi Ana Bilim Dalı’nda uygulandığı bildirildi. 
     Ankara Üniversitesi Tıp Fakültesi Radyasyon Onkolojisi Ana Bilim Dalı öğretim üyesi Doç. Dr. Cengiz Kurtman, kanser tedavisinde "Hipertermi"nin vücut ısıtma yöntemi dünyanın birçok ülkesinde kullanıldığına dikkati çekti. 
     Ankara Üniversitesi’nde bu yöntemin uygulandığını ve altı yıldır, ses dalgalarıyla vücut ısıtma yöntemini kullandıklarını anlatan Doç. Dr. Kurtman, bu yöntemin radyoterapiye yardımcı olduğunu anımsatarak, şöyle konuştu "Aşırı ısıtmada kemiği yakarsınız, düşük ısıda işe yaramaz. Bu nedenle bu yöntemi göğüs kanserinde, bacak, boyun ve gırtlaktaki kanserlerde kullanabiliriz. Akciğer, karaciğer kanserlerinde kemikler nedeniyle bu yöntem kullanılamaz. Karın, mide, bağırsak, pankreas kanserlerinde de hava boşluğu olması nedeniyle aynı problemi yaşıyoruz. Beyinde oluşan kanserde ise ameliyatla kafatası açıldıktan sonra uygulamayı gerçekleştirebiliyoruz. Ancak bu yöntem, h l mutlak çare değil." 
     
"Kaplıca kanseri azdırır"      Basındaki haberlerin ardından, vatandaşlar tarafından ısının bilinçsiz kullanımının ortaya çıkabileceğine dikkati çeken Kurtman, "Kanserli hastalar, bu nedenle kanserli bölgeyi ısıtmaya çalışabilir, kaplıcalara gidebilir. Bu da ısı ile yayılabilecek türde olan kanserin, daha geniş bir bölgeye yayılmasına neden olabilir" uyarısında bulundu. 
     
Yılın en abes tedavisi’      Rus bilim adamlarının, kanser ve AIDS tedavisinde "vücut ısısının 44 dereceye yükseltilmesi" uygulamasını değerlendiren Türk uzmanlar, bu yöntemin teorik olarak bilindiğini ancak pratikte uygulamasının henüz belli olmadığını bildirdiler. 
     Sağlık Bakanlığı Kanserle Savaş Daire Başkan Vekili Prof.Dr. Murat Tuncer Vücudun ısısını 44 dereceye kadar yükseltmek vücudu ısıtmak, insanın bütününü öldürmek anlamına gelir. Bunu yılın en abes kanser tedavisi önerisi olarak kabul edebiliriz. Bu uygulama son derece geri, mantıksız, bilimsellikten uzak. 
     Başkent Üniversitesi İnfeksiyon Hastalıkları ve Klinik Mikrobiyoloji Ana Bilim Dalı Başkanı, Ankara AİDS’le Savaşım Derneği Genel Sekreteri Doç.Dr. Hande Arslan Teorik olarak bilinen bir yöntem. Ancak vücudun ısısının yükseltilmesinin organlara verebileceği zararın da göz önüne alınması gerekir. O ısıda AIDS’i yok etmek için insan hücreleri de yok olur. 
     



 GÜNCEL 



























</TEXT>
</DOC>
