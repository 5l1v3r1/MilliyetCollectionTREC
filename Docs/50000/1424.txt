<DOC>
<DOCNO> 1424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/guncel/gun05.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Özallar yasta 
</HEADLINE>
<TEXT>

8. Cumhurbaşkanı Turgut Özal’ın kardeşi ve Yeni Parti eski Genel Başkanı Yusuf Bozkurt Özal, bir yıldır tedavi gördüğü hastanede vefat etti 
     EZELHAN ÜSTÜNKAYA Ankara 

     Özal Ailesi, Turgut Özal’ın ölümünden tam 7 yıl sonra bu kez Yusuf Bozkurt Özal’ın ölümüyle yasta... Başkent Hastanesi’nde bir yıldır kanser tedavisi gören Yusuf Bozkurt Özal, dün sabah saat 08.45’te hayata veda etti. Yusuf Özal’ın ölüm haberinin duyulmasının ardından Hastane siyasiler ve işadamlarının akınına uğradı. 
     Yusuf Bozkurt Özal’ın oğlu İbrahim Özal’la İstanbul’dan Ankara’ya gelen Korkut Özal kardeşinin ölümünü "En büyük imtihanı kendisi verdi" sözleriyle değerlendirdi. Yusuf Özal’ın kızı Elif Özal Danışman da, "24 saat yanındaydık. Biz iyileşmeyeceğini biliyorduk. Ama kendisine söylemedik. Yalnız son günlerde sancıları çok artmıştı. Sanırım hissediyordu. Ama bilincini hiçbir zaman kaybetmedi" dedi. 
     Abdi İpekçi suikastı sanığı Oral Çelik de hastaneye gelip Özal Ailesi’ne başsağlığı diledi. 
     
Annesine kavuşacak’      Yusuf Özal için yarın saat 10.00’da TBMM’de resmi tören düzenlenecek. Hacı Bayram Camii’nde öğle namazının ardından cenaze namazı kılınacak. Özal’ın naaşı, 12 Ocak sabahı İstanbul’a götürülecek. Süleymaniye Camii’ndekılınacak cenaze namazının ardından, daha önce Bakanlar Kurulu kararıyla Süleymaniye Külliyesi bahçesine gömülen annesi Hafize Özal’ın yanına defnedilecek. 
     
     PORTRE 
Yeni Parti’yi kurmuştu      1939’da doğdu. Liverpool Üniversitesi Elektrik Mühendisliği bölümünü bitirdi, Londra Üniversitesi’nde doktora yaptı. Dünya Bankası Proje Geliştirme Bölümü’nde müdürlük yaptıktan sonra, ODTÜ’de öğretim görevlisi oldu. Özel sektörde yöneticilik yaptı, Devlet Planlama Teşkilatı Müsteşarlığı görevinde bulundu. 18 ve 19. dönem Malatya Milletvekili seçildi, bir süre Devlet Bakanlığı görevini yürüttü. ANAP’tan ayrıldıktan sonra Yeni Parti’yi YP kurdu. Rahatsızlığı nedeniyle ABD’ye gidince, ağabeyi Korkut Özal’ın partisi DP ile YP birleşti, kendisi de aktif siyaseti bıraktı. Yusuf Bozkurt Özal evli ve üç çocuk babasıydı. 
     


 GÜNCEL 

















</TEXT>
</DOC>
