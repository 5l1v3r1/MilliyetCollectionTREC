<DOC>
<DOCNO> 48405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/soneko18.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarımsak zam şampiyonu... Doları bile katladı... 
</HEADLINE>
<TEXT>

     Türkiye'nin sarmısak deposu olarak bilinen Taşköprü'de yaşanan kuraklık nedeniyle, sarmısak fiyatlarının yükselişi sürüyor. 
     Geçtiğimiz aylarda dolarla ''at başı'' yarışan sarmısak fiyatlarında, bir ay içinde büyük artış yaşandı. Geçtiğimiz ay 1.5 milyon lira olan sarmısağın fiyatı, daha sonra 2 milyona, geçtiğimiz hafta da 3 milyona çıkmıştı. 
     Bu hafta Antalya Toptancı Hali'nde 4 milyon liradan işlem gören sarmısağın, semt pazarları ve manavlarda ise kilosu 5 milyon liraya kadar çıktı. 
     Fiyatların neden bu kadar yükseldiğinin cevabı ise arzdaki azalmada yatıyor. Sarmısak üretim merkezlerinden Kastamonu'ya bağlı Taşköprü İlçe Tarım Müdürü Hüsamettin Güler, A.A muhabirine yaptığı açıklamada, normal koşullarda bölgede sarmısak üretiminin 20-30 bin ton civarında gerçekleştiğini, ancak bu sezon yaşanan kuraklık nedeniyle, ürün rekoltesinin 18 bin ton civarında gerçekleştiğini söyledi. 
     Sarmısağın başta Taşköprü olmak üzere Trakya ve Balıkesir bölgelerinde de üretildiğini kaydeden Güler, ''Taşköprü sarmısağı, diğer bölgelerde üretilen sarmısağa göre daha kaliteli. Bu nedenle bir yıl saklanabiliyor. Balıkesir ve Trakya bölgelerinde üretilen sarmısağın, aramosu ve kükürt oranının düşük olması nedeniyle kısa sürede tüketilmesi gerekiyor'' diye konuştu. 
     Bölgede yapımı devam eden barajların devreye girmesiyle, sulama olanaklarının artacağına dikkati çeken Güler, böylece bölgede su sorunu kalmayacağını ve sarmısak üretiminin 70-80 bin tona çıkabileceğini kaydetti. 
     Taşköprü Ziraat Odası Başkanı olan Murat Çelik de, sarmısak fiyatlarının yükselmesinin üreticilerin yüzünü güldürdüğünü söyledi. 
     
     Sarımsak her derde deva 

     Öte yandan antibiyotik özelliği olan sarmısak, tıp alanında da kullanılıyor. 
     Akdeniz Üniversitesi Ziraat Fakültesi Dekan Yardımcısı Doç.Dr. 
     Feramuz Özdemir, sarmısağın içerdiği ''allicinin'' maddesinin antimikrobiyal özelliği bulunduğunu, bu nedenle de sarmısağın çok eski yıllardan beri tıbbi amaçlarla kullanıldığını söyledi. 
     Son yıllarda sarmısağın kolesterol düşürücü, toksik etkiyi engelleyici ve dolaşım sistemini düzenleyici özelliklerinin de keşfedildiğini ifade eden Doç. Özdemir, sarmısağın halk arasında bilinen etkilerinin ise hücre yenilemesi, iştah açması, damarları genişletmesi, ses kısıklığını tedavi etmesi, romatizmaya iyi gelmesi olduğunu söyledi. 
     






</TEXT>
</DOC>
