<DOC>
<DOCNO> 44738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sontur04.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş iddia... Sinop açıklarında batık bir kent bulundu... 
</HEADLINE>
<TEXT>

     ABD'de yayımlanan American Journal of Archaeology Dergisi, Sinop açıklarında batık bir kent bulunduğunu ve Karadeniz'in bir zamanlar gerçekten ''kara'' olduğunu yazdı. 
     Derginin Ekim sayısında, bölgede araştırma yapan Robert Ballard ve Fredrik Hiebert yönetimindeki uzmanların çalışmalarına dayanılarak yayımlanan haberde, Sinop açıklarında araştırma yapan derin su arkeoloji ekiplerinin bölgede neolitik dönemden kalma ''batık bir kent'' buldukları belirtildi. 
     Araştırmacılar ayrıca Roma ve Bizans döneminden kalma 4 tekne kalıntısına da rastladı. Uzmanlar, Karadeniz'in sularındaki oksijen azlığı nedeniyle gerek batık tekneler, gerekse yerleşim merkezine ait kalıntıların çok iyi korunduklarını söylediler. Uzmanlar, ''buluntuların, Karadeniz'in bir zamanlar kara olduğunu ve günümüzden 7150 yıl önce Akdeniz'in sularının yükselerek Karadeniz'i istila etmesi sonucu bölgede bir iç deniz oluştuğu yolundaki varsayımı doğruladığını'' belirttiler. Yetkililer, İstanbul ve Çanakkale boğazlarının da bu dönemde oluştuğunu savundular. 
     National Geographic Society tarafından organize edilen araştırmalar, Pennsylvania Üniversitesi Karadeniz projesi ve Institute for Exploration Keşif Enstitüsü uzmanlarınca yürütüldü. 
     Verilen bilgiye göre, batık kent, bugünkü deniz seviyesinin 150 metre altında bulunuyor. Araştırmaların Argus ve Little Hercules adlı iki araştırma robotu kullanılarak yapıldığı kaynaklar tarafından ifade edildi. Bu robotlar deniz dibinden örnek toplama kabiliyetine de sahipler. 
     Yaklaşık 25 metre genişliğindeki bir alandan alınan örnekler üzerinde yapılan incelemelerin, bunların günümüzden 7150 yıl öncesine ait olduklarını, yüksek miktarda fosfor, magnezyum, çinko ve bakır içerdiklerini ortaya koydu. Bu maddelerin bulunması bölgenin ''olası bir yerleşim merkezi'' olduğu konusunda delil teşkil ediyor. 
     Roma ve Bizans dönemlerine ait oldukları saptanan 3 batık gemide ise amfora denilen ve mayi taşımaya yarayan kaplar bulundu. 
     Uzmanlar, 100 metre derinlikte yatan gemilerin gövdesini oluşturan kerestelerin bile rahatlıkla seçildiğini ifade ettiler. 5. ve 6. 
     yüzyıla ait olduğu sanılan 4. batık gemi ise denizin 320 metre dibinde yatıyor. 
     






</TEXT>
</DOC>
