<DOC>
<DOCNO> 45028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/yazar/tamer.html </URL>
<DATE> 2001/10/04/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Krallar ve borsadaki portföyleri 
</HEADLINE>
<TEXT>

İsveç Kralı borsadaki parasının yarısını 9 ayda kaybederken Suudi Prens, terörist saldırı sonrasında ABD borsalarına 400 milyon dolarlık yatırım yaptı 
     Bizim gazetede önceki gün ilginç bir haber vardı "İsveç Kralı 16. Gustav, son 9 ay içinde borsada 10.4 trilyon lira kaybetti." 
     İsveç Kralı ile 4 yıl önce Avrupa Kalite Konferansı'nın Stockholm'deki gala yemeğinde tanışmış, geçen yıl da Davos'taki Dünya Ekonomik Forumu toplantısı sırasında dar kapsamlı bir öğle yemeğinde ayaküstü konuşma fırsatı bulmuştum. Kralın bende bıraktığı izlenimden midir, yoksa hayatında tek hisse senedi alıp satmamış biri olarak borsa cahili olduğumdan mıdır bilmiyorum, ama her nedense Kralın borsada kaybetmesi beni hiç şaşırtmadı. Zaten kaybettiği para, TL cinsinden ve benim ölçülerime göre dudak uçuklatıcı olabilir, ama dolara vurduğunuzda topu topu 6.7 milyon dolarcık ediyor 
     İsveç Kralı'nın borsadaki toplam 14.3 milyon dolarının yarıya yakın kısmına tekabül eden bu para, 11 Eylül saldırısının ardından Wall Street'ten 400 milyon dolarlık hisse senedi satın alan Suudi Prensi El Velid bin Tallal bin Abdülaziz El Suud'un servetinin yanında fındık - fıstık. 
     Kral Fahd'ın kuzeni olan Prens Abdülaziz El Suud, -sıkı durun- büyük bölümü ABD borsalarında olmak üzere tam 20 milyar dolarlık hisse senedi portföyüne sahipmiş. Riyad'da önceki gün gazetecilerin sorularını yanıtlarken de Amerikan şirketlerinin hisse senetlerine son olarak yaptığı bu 400 milyon dolarlık yatırımı "korkudan" falan değil, hisse fiyatlarındaki düşüşün alım için cazip noktaya gelmesi sonucu, yani sadece yatırımcı mantığıyla yaptığını söylemiş. 
     İster inan, ister inanma Sevgili okurlar, sizi bilmem ama benim pek inanasım gelmedi. Suudi Prens'in, "Yaptığım yatırımın ABD'yi desteklemekle alakası yok" demesini fazla ciddiye almadım da, "Ben ABD ile Suudi Arabistan arasında fahri bir elçiyim" demesini dikkate değer buldum. 
     Biliyorsunuz Bin Ladin'in birinci hedefi, Suudi Arabistan'daki rejimi devirerek ülkeye hakim olmak. Suudi Arabistan'daki kraliyet yönetimi araya sıkışmış durumda ve büyük baskı altında. ABD'ye harekat için açık destek veremiyor. Üslerini Amerikalılara kullandırtmayacak gibi görünüyor. Korkuyorlar. 
     İşte bu nedenle ben Suudi Prens'in saldırı sonrasında ABD borsalarına 400 milyon dolar enjekte etmesinin ABD'yi desteklemekle yakından alakalı olduğunu düşünüyorum ve prensin "Ben ABD ile Suudi Arabistan arasında fahri elçiyim" yollu sözlerini öbür açıklamalarına göre daha samimi buluyorum. 
     
Swissair Saldırı bahane, batış şahane      ABD'ye terörist saldırı sonrasında uçuşların yarıya düşmesi, Swissair'in iflas bayrağını çekmesinin temel nedeni değil kesinlikle. Saldırı sadece son hamleyi hızlandırdı, iflası tetikledi. 
     Swissair, son yıllarda büyüme histerisine tutulmuş pek çok muteber dev markadan sadece biri. Ve önümüzdeki dönemde şu veya bu bahaneyle iflas bayrağını çekecek çok sayıda ünlü marka var. 
     Şu yandaki grafiğe bakın. Swissair'in 70 yıllık tarihinde hisse senedi değerinin en yüksek noktaya ulaştığı yıl 1997. Daha 4 yıl öncesi Zaten Sabena, Polonya Lot gibi başka ülkelerin havayollarından hisse alınarak büyüme srtarejisine da o yıl karar verilmiş ve derhal uygulamaya geçilmiş. 
     Bir de son duruma bakın. Swissair hisseleri, 26 yıl önceki değerinin bile gerisine düşmüş. Çünkü evdeki hesap çarşıya uymamış. Şirketin borçluluğu katlanarak artarken, dünya borsalarındaki balon da puuuf diye sönünce "tatlı hayat"tan "gerçek hayat"a sancılı bir dönüş başlamış. 
     Swissair daha bu yılın başında, saldırının s'si ortada yokken bile büyük maddi sıkıntı içindeydi ve hatta üst yönetim bu nedenle toptan değişmişti. 
     Bana göre olayın özeti şu 
     Saldırı bahane 
     Batış şahane 
     Benzerleri yolda 
     Bankalar zorda 
     
     







Varyag sırrı .. 


Türk askeri savaşa katılmayacak 


Size dokunmayan yılan da bin yaşamasın 


Siyasetçi işadamı olursa 


Takiyyenin kanıtı olur 


Kırmızı notalar 


Rusya kazançlı 


Bir koydu, beş alacak mı 


İstanbul yaklaşımı...’ 


Diş kirası 


Geride kalanlar ve "onlar " 


Merkez sağın kavgası 


Krallar ve borsadaki portföyleri 


Kapıcı dairesi satılamaz 


Enflasyon üzecek 


Meşhur TIR bana da geldi 


</TEXT>
</DOC>
