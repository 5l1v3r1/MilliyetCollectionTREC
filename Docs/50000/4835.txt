<DOC>
<DOCNO> 4835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sonspo01.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İnter'de sorunlar bitmiyor 
</HEADLINE>
<TEXT>

     İtalya Birinci Futbol Ligi'nin bu sezon en sorunlu takımı, Hakan Şükür'ün oynadığı FC Inter olarak gözükürken, Uruguaylı Alvaro Recoba'nın pasaportunun sahte olduğu ve 2 hafta önce 10 kadar FC Inter'li futbolcunun hayat kadınlarıyla birlikte gece alem yaptığı iddiaları ortaya çıktı. 
     İtalya'da SS Lazio takımında Arjantinli Veron, Udinese'de Brezilyalı Warley, Jorginho, Alberto ve AC Milan'da Brezilyalı Dida'dan sonra sahte pasaport kullandığı iddiaları, FC Inter'de oynayan Uruguaylı Recoba'ya sıçrarken, Recoba'nın pasaportunda aynı zamanda İspanyol vatandaşlığı da bulunduğu, savcılığın bununla ilgili araştırma başlattığı bildirildi. 
     Basında yer alan haberlerde, Recoba'nın İspanyol vatandaşlığının 1868 yılına dayandığı öne sürülürken, ''1868 yılında İspanya'nın Fuerteventura Kanarya adaları yakınında Adası'nda Salvador Cedres ve Juana Lima çiftinin 3 kız ve 2 erkek çocuğu oluyor. Erkek çocuklardan biri Uruguay'a göç ediyor ve İspanyol Recoba'nın vatandaşlığı bu biçimde başlıyor'' denildi. 
     Recoba'nın sahte pasaport taşıdığı iddiası dün ortaya atılırken, Udinese'de oynayan Brezilyalı Warley ve Alberto'nun pasaportlarının orijinallerini bulmaya çalışan Udine Savcılığı'nın araştırmaları sonunda, Recoba'ya da ulaşıldığı ve Uruguaylı futbolcunun pasaportunu araştırılmak üzere savcılığa teslim etmek zorunda kaldığı belirtildi. 
     İtalya liglerinde Avrupa Birliği dışındaki ülkelerden en fazla 5 futbolcu oynatma hakkı bulunurken, kulüplerin bir biçimde AB dışından aldıkları futbolcuları AB vatandaşı yapmak için uğraştıkları savunuluyor. 
     Bu arada FC Inter'in başına gelen diğer bir sorun yaklaşık 2 hafta önce 10 kadar FC Inter'li futbolcunun hayat kadınlarıyla gece alem yaptığı iddiaları olurken, ''Canale5'' adlı televizyon kanalının haber bülteninde yapılan iddia, FC Inter Kulübü tarafından sert bir dille yalanlandı. 
     İnternette bulunan seks siteleri üzerinde araştırma yapan polis ekibinin www.metropolitan.it adlı bir sitede kadın ticareti yapıldığını ortaya çıkardığı ifade edilirken, sitenin başında olanları yakalamak için yaklaşık 2 yıldır bir operasyon gerçekleştirdikleri belirtildi. 
     Sitenin normalde ev, araba ve mobilya satışı üzerine kurulduğu ama derinlere gittikçe kadın satışının da yapıldığı kaydedilirken, müşterilerin arasında işadamlarının yanı sıra futbolcuların da bulunduğu öne sürüldü. 
     Haberde de adları bilinmeyen 10 kadar FC Inter'li futbolcunun 2 hafta önce internetteki bu siteyi kullanarak, birkaç hayat kadınıyla futbolculardan birinin evinde gece alem yaptığı söylenirken, futbolcular hakkında herhangi bir yasal işlem başlatılmadığı açıklandı. Avrupa Şampiyonlar Ligi'nde ön eleme turundan elenen, sezonun ilk haftasında teknik direktörü Marcello Lippi istifa eden ve ligde alt sıralarda bulunan FC Inter'de, polemikler bitmezken, kulüp başkanı Massimo Moratti, herşeye karşın oyuncu transferini sürdürüyor. Ara transferin bu akşam son bulacağı İtalya Ligi'nde FC Inter, son dakikada Torino'da oynayan Marrco Ferrante'yi transfer etti. 30 yaşındaki forvet oyuncusu için 15 milyar İtalyan Lireti ödendiği bildirildi. İkinci Lig'in gol kralı olan Ferrante'nin, FC Inter'deki gol sorununa çözüm bulacağı umut edilirken, Hakan Şükür'ün de ilk 11'deki şansının zora girdiği ileri sürülüyor. 




</TEXT>
</DOC>
