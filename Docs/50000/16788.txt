<DOC>
<DOCNO> 16788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/spor/aspo.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbimiz santrda 
</HEADLINE>
<TEXT>

Türkiye, Galatasaray’la bugün. 7’den 70’e herkes, Madrid’den gelecek sevinçli bir haberi bekliyor. Cim - Bom, Real Madrid’le karşılaşıyor, Şampiyonlar Ligi’nde yarı final için çarpışıyor 
     Haydi, bir ilk daha 
     VE iki haftadır sabırsızlıkla beklenen gün geldi, çattı. Şampiyonlar Ligi’ndeki temsilcimiz Galatasaray, İstanbul’da 3 - 2 yendiği Dünya devi Real Madrid’le bu gece karşılaşacak, yarı finale çıkan ilk Türk takımı olmak için uğraşacak. 100 bin kişilik Bernabeu Stadı’ndaki mücadele Türkiye saati ile 21.45’te başlayacak. Türkiye, 7’den 70’e nefesini tutup, Madrid’e kilitlenecek, kalpler Cim - Bom için atacak. 
     
     Nasıl tur atlar 
     GALATASARAY’a Süper Kupa’da 2 - 1 yendiği, ilk maçta da 3 - 2’lik skorla devirdiği rakibi karşısında tur için her türlü beraberlik veya galibiyet yetecek. 1 - 0, 2 - 1 ya da daha farklı galibiyetler İspanyol ekibini yarı finalist yapacak. Karşılaşmanın normal süresinin 3 - 2 Real Madrid lehine bitmesi halinde uzatmalara geçilecek. Eşitlik yine de bozulmazsa yarı finalist takımı penaltı atışları belirleyecek. 
     
Hagi’den uyarılar      Galatasaray’ın kadrosunda daha önce Bernabeu’da oynamış iki futbolcu var. Biri Jardel, diğeri Hagi. Hagi, Sarı - Kırmızılı futbolcuları sürekli uyarıyor, "100 bin kişi müthiş bir seyirci baskısı kurabilir. Kulaklarınız sağırmış gibi davranın. Sadece futbolu düşünün, tribünlere bakmayın" diyor. Rumen yıldız, Real Madrid’i eleyip, yola devam edeceklerine inanıyor. 
     
Görünen kaza Suat, soldan indi, arkadan gelen taksi otomobile çarptı 
     SARI - Kırmızılı futbolcular, dün sabah Madrid’de alış veriş yaptılar. Emre Aşık’la birlikte şehirde gezinti yapan Suat, taksiyle dönüşte otelin önünde kazaya yol açtı. Suat, solundan inmek isterken, arkadan gelen bir taksi otomobilin kapısına çarptı. 
     KAZA sonucunda taksinin aynası kırıldı. Sarı - Kırmızılı oyuncular, taksi şoförünün zararını karşıladılar ve olayı kapattılar. Suat, "Karşılaşma öncesi biraz heyecan yaşadık. Ama neyse ki verilmiş sadakamız varmış, kimsenin canı yanmadı" diye konuştu. l VEDAT DANACI 
     
Avrupa’da 155. sınav      GALATASARAY, Avrupa Kupaları’nda oynadığı 154 maçta 59 galibiyet, 37 beraberlik, 59 da mağlubiyet elde etti. 202 gol atan Cim - Bom, 235 gol yedi. Türk ve İspanyol takımları ise şimdiye kadar 37 kez karşılaştılar. Takımlarımız 11 galibiyet, 20 yenilgi aldı, 8 maç berabere sonuçlandı. Galatasaray, geçen sezon eşleştiği Real Mallorca’yı 4 - 1 ve 2 - 1’le elemişti. 
     
Haydi Fatih durdur Figo’yu’      GALATASARAY Teknik Direktörü Mircea Lucescu, Real Madrid’in Portekizli yıldızı Figo’yu durdurma görevini Fatih’e verdi. İstanbul’daki ilk maçın ikinci yarısında oyuna giren ve Roberto Carlos’u durdurmakla kalmayıp, galibiyeti getiren Fatih, bu kez solda görev yapacak. 
     TEKNİK Direktör Lucescu, Sarı - Kırmızılı takımın kaldığı otelde Fatih’le özel bir görüşme yaptı. Rumen teknik adam futbolcusuna, "Sadece Figo’yu durdur yeter. Ona nefes aldırma" dedi. Bu arada yönetim kurulu, tur primini toplam 700 bin dolar olarak açıkladı. 
     
Capone krizi      GALATASARAY’IN Brezilyalı oyuncusu Capone’nin sakat olduğunu söyleyip Real Madrid maçında oynamak istememesi Teknik Direktör Lucescu’yu zor durumda bıraktı. Lucescu’nun sol ayak bileğinden sakat olan Capone’u bugün bir kez daha deneyeceği ve son kararını vereceği ifade edildi. Ancak Rumen hocanın kadro sıkıntısı nedeniyle Capone’yi oynatmak istediği öğrenildi. 
     
Del Bosque endişeli      MEHMET ÇİFTÇİ 

     REAL Madrid Teknik Direktörü Del Bosque, İspanyol basının kendilerini favori göstermesine karşın, aynı görüşte olmadığını söyledi. Del Bosque, "Futbolcularıma endişe duyduğumu söylüyorum. Ali Sami Yen’de ne oldu da maç 2 - 0’dan 3 - 2’ye dönüştü, çözmüş değilim. Antrenörlük hayatımda Galatasaray ile oynadığım iki maçı da kaybettim. Ama emin olun ki üçüncüsüne izin vermemek için herşeyi yapacağım" dedi. Del Bosque, Galatasaray’ın Bernabeu’daki dün akşamki idmanını izledi. Bu duruma Sarı - Kırmızılılar tepki gösterdi. 
     
B.Münih - M.United      ŞAMPİYONLAR Ligi çeyrek finalinde bu gece bir maç daha oynanacak. Alman Bayern Münih ile İngiliz Manchester United, Münih Olimpiyat Stadı’nda karşı karşıya gelecek. TSİ 21.45’te başlayacak olan maçta ev sahibi Bayern Münih, ilk maçtaki 1 - 0’lık avantajını korumaya çalışacak. Turu geçecek takım yarı finalde Real Madrid - Galatasaray eşleşmesinin galibiyle oynayacak. 
     
İki yarı finalist      ŞAMPİYONLAR Ligi’nde Valencia İspanya ile Leeds United İngiltere yarı finalist oldular. Dün gece oynanan çeyrek final rövanş maçlarında Valencia ilk karşılaşmada 2 - 1 yenildiği Arsenal’ı 1 - 0’la geçti ve yarı finale adını yazdırdı. Leeds United ise kendi evinde 3 - 0 mağlup ettiği Deportivo’ya deplasmanda 2 - 0 yenilmesine rağmen yarı finalde Valencia’nın rakibi oldu. 
     


 SPOR 


























</TEXT>
</DOC>
