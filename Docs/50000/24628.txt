<DOC>
<DOCNO> 24628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/yasam/yas02.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Reklamdaki dayak Fenerlileri kızdırdı 
</HEADLINE>
<TEXT>

Dostluk’ temasını işleyen Fanta reklamında Fenerlilerin Galatasaraylılar karşısında pasif görünüp dövülmesine kızan taraftarlar tepki gösterdi reklam durduruldu... 
     BİRSEN ALTUNTAŞ 

     Türkiye gündemi ne olursa olsun aradan sıyrılmayı başaran futbol’ hayatın tüm alanlarına yayıldı, malum... Ancak reklam sektörüne de sıçrayan futbol muhabbetleri Fanta reklamının canını yaktı. 
     Fenerbahçe-Galatasaray ilişkileri’ merkezli Fanta reklamı, Fenerli taraftarların tepkisi üzerine durduruldu. Oysa reklam televizyonlara verileli henüz 2 gün olmuş, pek çoğumuz seyredememiştik bile... 
     
İşte o reklam...      Olay yaratan reklam filmi, maçtan çıkan bir grup taraftarın ellerinde bayrak ve Fanta’larla otobüse binmesiyle başlıyor. Birden otobüsün içinde çok sayıda Galatasaraylı taraftar olduğu görülüyor. 
     Fenerlilerden biri, gözünün önüne bir sahne getiriyor ve GS taraftarlarıyla aralarında kavga çıktığını hayal ediyor. Fakat gözlerini açıp GS taraftarlarına baktığında, tam tersini görüyor. GS’lı taraftarlar, ellerindeki Fanta’ları havaya kaldırarak, FB’lileri selamlıyor. Fenerlilerin de içeceklerini havaya kaldırmasıyla otobüs içinde barış atmosferi oluşuyor. Reklam, "Fanta aramızda" mesajıyla sona eriyor. 
     30 Mayıs’ta televizyonlarda yayınlanmaya başlayan reklam filmi için Fenerli taraftarların internette başlattığı protesto kampanyası kısa sürede sonuç verdi. 
     
Niyetimiz iyiydi ama...’      Şirket yetkilileri şöyle dedi "Fanta reklamıyla, sporda dostluğun öneminin vurgulanması hedefleniyordu. Ancak, bu reklamın belirlenen hedefin dışında değerlendirilebileceği anlaşıldı. Doğan hassasiyeti göz önünde bulunduran şirketimiz, reklamın yayınını durdurdu." 
     Fransız Henri Barges’ın yönettiği reklamı hayata geçiren M.A.R.K.A Reklam Ajansı’nın sahibi Hulusi Derici ise şöyle konuştu "Reklam büyük tartışma yarattı. Özellikle Fenerli gencin tepkisiz gösterilmesine taraftarlar çok sinirlendi. Bazı bölümleri montajla kısaltarak dostluk mesajını ön plana çıkarmayı düşündük." 
     



 YAŞAM 



















</TEXT>
</DOC>
