<DOC>
<DOCNO> 2453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/son/sondun02.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Ermeni tasarısı sezonu açıldı 
</HEADLINE>
<TEXT>

     ABD'nin başkenti Washington'a komşu olan Maryland eyaleti Temsilciler Meclisi'nde, Türkiye'yi hedef alan bir sözde ''Ermeni soykırımı'' tasarısı ele alınmaya başladı. 
     Böylece ABD'de yeni yılın ilk Ermeni tasarısı, yerel boyutta Maryland eyaletinde gündeme gelmiş oldu. Edinilen bilgiye göre, sözde soykırımın Maryland eyaletinde tanınmasını öngören tasarı, önümüzdeki günlerde yerel Temsilciler Meclisi Genel Kurulu gündemine girebilecek. Merkezi Washington'da bulunan Türk-Amerikan Dernekleri Asamblesi ATAA yetkilileri, Maryland yerel Temsilciler Meclisi'ndeki bu tasarı girişimine karşı, bu eyalette yaşayan Türk asıllı Amerikalıları harekete geçirdiler. Türk asıllı Amerikalılardan, Maryland Temsilciler Meclisi üyelerine mesaj göndererek tasarıya karşı çıkmaları istendi. 
     
     



</TEXT>
</DOC>
