<DOC>
<DOCNO> 13445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sondun13.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdüre kızdı, okula bomba koydu 
</HEADLINE>
<TEXT>

     Kıbrıs Rum Kesimi'nin Limasol bölgesindeki bir lisede müdüre kızan bir öğrencinin okul tuvaletine koyduğu bomba patladı. Polis, bombayı koyan 17 yaşındaki öğrenciyi tutukladı. Suçunu itiraf eden öğrenci, boru tipi bombayı bir arkadaşı ile yaptığını söyledi. 
     Kimliği açıklanmayan öğrenci, bombayı, kendisini birkaç gün önce okuldan uzaklaştıran okul müdüründen intikam almak için koyduğunu söyledi. Bombanın patlaması sonucu ölen ya da yaralanan olmazken, büyük çapta maddi hasar meydana geldi. Bomba patlamadan önce okula ihbar telefonu yapıldığı, ancak aramalara rağmen bombanın bulunmadığı belirtildi. Rum öğretmenler sendikası, okullardaki şiddet olaylarını kınayarak, bu durumun daha fazla devam etmesinin kabul edilmeyeceğini bildirdi. Sendika, Rum Eğitim Bakanlığı'nı olaylar karşısında duyarsız kalmakla suçlayarak, son olayın, toplum içindeki diğer olaylarla bağlantılı olduğunu kaydetti. 




</TEXT>
</DOC>
