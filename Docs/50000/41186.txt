<DOC>
<DOCNO> 41186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/ekonomi/ekoz1.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
23 bin 500 dolara eskici merakı 
</HEADLINE>
<TEXT>

Ankara Kulisi ZÜLFİKAR DOĞAN 
     Hafta başından bu yana Finlandiya Dış Ekonomik İlişkiler Bakanlığı’nın konuğu olarak bu ülkede geçirdiğimiz süre içerisinde izlenimlerimizi ve gözlemlerimizi bu haftaki kuliste sizlerle de paylaşalım dedik. 
     Helsinki’de kimle konuşsak, gazetecisinden işadamına, bürokratından bakanına, sokaktaki vatandaşa kadar herkes Nokia’nın parasını Telsim’in ne zaman ödeyeceğini soruyor. Finliler için Sonera ve Nokia, dünyaya meydan okumanın Fin mucizesinin sembolü. Herkes, Nokia’nın dünyanın neresinde ne yaptığıyla, ne gerçekleştirdiğiyle çok ilgili. 
     
     Sonera da çekiliyor mu 
     Ülkenin en büyük gazetesi Helsingin Sanomat’da editörlerle görüştüğümüzde de ilk sondukları şey, Telsim sorunu Türkiye’de nasıl algılanıyor, Nokia’nın parası ödenecek mi, türünden sorular. Fin gazetelerinde hemen hergün Nokia ve Telsim’le ilgili haberler var. Hatta gazetenin ekonomi editörü, Sonera’nın Türkiye’deki hisselerini satıp çekilmeyi düşündüğünü, Almanya’da lisans almaya çalıştığını, Deutsche Telekom’la ortaklığa gireceğini duyduklarını söyledi. Biz de kendilerine, Sonera’nın yönetim kurulu başkan yardımcısı Jaakkola ile görüştüğümüzü tam tersini söylediğini anlattık. Nokia’nın Telsim’le yaşadıkları Türkiye ve Türk imajını olumsuza çevirmiş. 
     
     Yerli malı böyle olur 
     Finliler, Rusya ile savaş sonrasında bu ülkeye tazminat olarak gemi yaparak borçlarını ödemişler. Bu tazminat, Finlandiya’nın da bugününü hazırlamış. Metalurji, kimya sanayilerini geliştirmek zorunda kalmışlar. Ardından da ünlü mimarları Alvar Aalto’nun kıvrak zekasıyla dizayn ustası olmuşlar. Pekçok alanda atılım yapmışlar. Yılda 40 milyar doların üzerinde ihracat yapan, her yıl 10 - 12 milyar dolar dış ticaret fazlası veren Finlandiya’da kişi başına gelir 23 bin 500 dolar. Avrupa Birliği’ne tam üye olmuş. Ağırlıkla Kırpitari denilen eskici dükkanlarından giyiniyorlar. Kimse eskisini ziyan etmiyor. Yerli malı tutkuları had safhada. Sebze yetişmiyor. Fakat buna rağmen, Hollanda’dan gelen 15 markalık patlıcan yerine kendi köylülerinin ürettiği 50 markalık patlıcanı tercih ediyorlar. Bizde ise 40 - 50 yıldır unuttuğumuz yerli malı haftaları, yıllardır unuttuğumuz Türk Lirası, ancak boğazımıza kadar krize batınca aklımıza geliyor değil mi 
     
Marmarisli enişteler      Finlandiya’da ağırlıkla Finli kadınlarla evlenip ya da Finli kadınların tatilde aşık olup buraya getirdiği Türk erkeklerinden oluşan 3 - 4 bin kişilik bir Türk topluluğu var. Ağırlıkla tatilde Marmaris’i tercih eden Finliler, Türk sevgililerini de buradan bulup getirdikleri için Türkler arasında "Marmaris’li enişteler" olarak anılıyorlar. Finlilerin deyişi ise "kara kafalar." 
     
     Dernekleri bile var 
     Çetin Şahin Anadolu Kültür Derneği’nin başkanı. Lokantacılık ve garsonluktan iki üniversite bitirmiş. Finlandiya’nın en büyük işçi sendikasında görevli. Yakup Yılmaz ise Fin Türk Derneği’nin eski başkanı. Karadeniz Teknik Üniversitesi’nde öğretim üyesi iken yüksek lisans için gelmiş ve Helsinki’ye yerlişmiş. Şimdi de işadamı. Mehmet Ahıshalı ise tıp doktoru. Ama turizmcilik yapıyor. Dedeman grubunun Detur’unun başında. Bu yıl 60 binin üzerinde Finliyi Türkiye’ye göndermişler. Fince Türkiye’yi tanıtan turizm broşürü bastırmak için turizm müşavirliğinin parası yok. Böyle olunca da milyonlarca dolarlık turizm gelirini otomatik olarak kaybediyorsunuz. bu da bize ait. Yani Türkiye’ye ait bir komedi, bir çelişki. 
     



 EKONOMİ 



















</TEXT>
</DOC>
