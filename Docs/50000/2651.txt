<DOC>
<DOCNO> 2651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sontur15.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
1. Perde Operasyonu'nda soruşturma tamamlandı 
</HEADLINE>
<TEXT>

     Bursa Emniyet Müdürlüğü'nce, Cumhuriyet Başsavcılığı'nın talimatıyla Bursa Devlet Tiyatrosu'nda BDT başlatılan ''1. Perde Operasyonu''nda soruşturmanın tamamlandığı bildirildi. 
     Bursa Emniyet Müdürü Aydın Genç, emniyet binasından ayrılışında gazetecilerin operasyona ilişkin soruları üzerine, soruşturmanın tamamlandığını ve gözaltındakilerin yarın adliyeye gönderileceklerini söyledi. 
     Bu arada, Bursa Emniyet Müdürlüğü'nde gözaltında bulunan ve aralarında DT Genel Müdürü Rahmi Dilligil ve BDT Müdürü Emin Gümüşkaya'nında bulunduğu 13 kişinin, Olay Yeri İnceleme ve Kimlik Tespit Bürosu'nda parmak izleri alındı. 
     Bursa Cumhuriyet Başsavcılığı, bir firma sahibinin BDT'ye kesilen faturaların sahte olduğu yönündeki suç duyurusu üzerine soruşturma başlatmıştı. 
     Başsavcılığın talimatı doğrultusunda Bursa Emniyet Müdürlüğü'nce yürütülen operasyonda, BDT Müdürü Emin Gümüşkaya ve İdare Müdür Vekili Hasan Acar'ın da aralarında bulunduğu 12 tiyatro çalışanı gözaltına alınmıştı. Bu kişilerin ifadeleri üzerine, 2 gün önce Devlet Tiyatroları Genel Müdürü Rahmi Dilligil, Ankara'da gözaltına alınarak Bursa'ya getirilmişti. Gözaltındaki tiyatrocuların, Bursa Milli Eğitim Müdürlüğü'nün taşınmasıyla boşalan binanın BDT'ye tahsis edilen katındaki 16 odanın bakım ve onarımı sırasında yolsuzluk yaptıkları iddia ediliyor. 




</TEXT>
</DOC>
