<DOC>
<DOCNO> 6870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/son/soneko03.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Finans Kurumları tedirgin 
</HEADLINE>
<TEXT>

     Özel Finans Kurumları Birliği Finansbir Başkanı ve Anadolu Finans Kurumu'nun Genel Müdürü Yunus Nacar, İhlas Finans Kurumu'nun faaliyet izninin iptal edilmesi nedeniyle ÖFK müşterilerinin tedirginlik yaşadığını, ancak endişeye gerek olmadığını bildirdi. 
     Yunus Nacar, yaptığı açıklamada, 5 özel finans kurumunun fonlarını sanayi, ticaret ve hizmet sektöründe kullandırdığını vurguladı. Söz konusu fonların, ipotek, müşteri çeki ve senetleri ile tamamen teminat altında olduğunu ifade eden Nacar, şunları söyledi. ''Bu fonları tahsil edememe gibi bir durum olduğu zaman problem olabilir. Ama bu 5 özel finans kurumunun fonlarını tahsil edememe gibi bir durumu yok. Reel sektörden alacaklarımızı bugüne kadar çok rahat tahsil ettik ve hiçbir problem olmadan bugüne kadar geldik. Alacaklarımız garanti altında olduğu için, fon sahiplerinin, müşterilerin endişe etmesine gerek yok.'' 
     İhlas Finans Kurumu'nun faaliyet izninin iptal edilmesi nedeniyle müşterilerinin tedirginlik yaşadığını kaydeden Nacar, İhlas Finans Kurumu ile ortak bazı müşterilerinin paralarını kendilerinden tahsil etttiğini bildirdi. 
     
     



</TEXT>
</DOC>
