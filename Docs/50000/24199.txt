<DOC>
<DOCNO> 24199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/siyaset/siy05.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan mahkemede şaştı 
</HEADLINE>
<TEXT>

Daha önce MGK’nın, eften püften işlerle uğraştığı’nı söyleyen İTO Başkanı Mehmet Yıldırım, mahkemede herhangi bir kurumu hedef almadığını belirtti 
     CENNET NAR İstanbul 

     İstanbul Ticaret Odası İTO Başkanı Mehmet Yıldırım, "MGK’ya sıfat ve hizmetinden dolayı gıyabında alenen hakaret etmek" suçundan 3 ay ile 1.5 yıl arasında hapis cezası istemiyle yargılandığı davada yargıç karşısına çıktı. Duruşmada, Başbakan Bülent Ecevit’in, Adalet Bakanlığı kanalıyla mahkemeye gönderdiği yazıda Yıldırım’dan şikayetçi olmadığını bildirdiği belirtildi. 
     İstanbul 12. Asliye Ceza Mahkemesi’nde dün görülen duruşmaya sanık Yıldırım katıldı. Yıldırım savunmasında, "Ben 3 bin üyeli bir kuruluşun başkanıyım. Altı ay kadar önce gidişatın iyi olmadığını belirten bir konuşma yaptım. Konuşmam ikaz mahiyetindeydi. Belirttiğim hususlar daha sonra tahakkuk etmiştir. Herhangi bir kurumu hedef almadım. Suç kastım yok" dedi. Duruşma eksik belgelerin tamamlanması için ertelendi. 
     İddianamede, Yıldırım’ın 18 Aralık 2000 tarihinde yaptığı konuşmada, "Türkiye’nin MGK’sı var. Böyle eften püften işlerle uğraşacağına, Türkiye gidiyor, ekonomisi gidiyor kardeşim. Bunlarla uğraşsın, yani her yere burnunu sokuyor. Tamam gelsin buraya da soksun burnunu. Desin ki Arkadaş siz beceremediniz. Siz şöyle parlamentoda durun. Biz bu işi beceren 15 - 20 bakan bulalım’. Bu ülkenin buna ihtiyacı var" dediği kaydedildi. 
     



 SİYASET 


















</TEXT>
</DOC>
