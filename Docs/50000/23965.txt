<DOC>
<DOCNO> 23965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/ekonomi/eko05.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakbanklılar korkmasın 
</HEADLINE>
<TEXT>

Devlet Bakanı Kemal Derviş, personelin endişe duymasına gerek olmadığını söyledi 
     ANKARA Milliyet 

     Devlet Bakanı Kemal Derviş, Ziraat Bankası ile birleştirilecek Emlak Bankası çalışanlarının tedirgin olmaması gerektiğini söyledi. 
     Kamu Bankaları Yönetim Kurulu Başkanı Vural Akışık ve ekonomi bürokratlarıyla Merkez Bankası sosyal tesislerinde bir araya gelen Derviş, şunları söyledi 
     "Bu konuda yanlış anlamalar var. Emlak Bankası’nı Ziraat Bankası ile birleştireceğimizi söylüyoruz. Çalışanlar ve mevduat sahipleri için Ziraat Bankası’ndaki durum Emlak Bankası’nda da geçerli olacak. Onun için aşırı bir tedirginlik, bir korkuya hiç gerek yok. İyiye doğru adım adım ilerliyoruz." 
     
     Yapısal bozukluklar 
     Kamu bankalarıyla ilgili düzen değişikliğinin kolay bir iş olmadığını belirten Derviş, "Ama hepimiz takdir ederiz ki, Türkiye bu kadar ağır bir bunalıma sürüklenirken, bu, en önemli yapısal bozukluklardan bir tanesi idi. 20 katrilyon liralık bir görev zararı birikmiş, bu zararın vatandaşa yük olması bir daha olamaz. Kamu bankaları yönetim kurulu bunun için gayret sarf ediyor" dedi. 
     Kamu bankalarının reel ekonominin gereksinimlerine dikkat ederek, reel ekonomideki büyüme ihtiyacını bir an önce karşılamak üzere çalıştığını söyleyen Derviş, çalışmalardan memnun olduğunu kaydetti. 
     
     Bankacılardan tasfiyeye protesto 
     Emlak Bankası çalışanları ve emeklileri, Emlak Bankası’nın Maslak’taki 
     Genel Müdürlük binası önünde bankanın tasfiye kararını protesto etti. Gösteri sırasında "Emlak Bankası sahipsiz değildir’’, ’Çalışanlar işe, hortumcular Derviş’e’’, ’Atatürk kurdu, kapatılamaz’’, ’Gece gündüz demedik, biz haram yemedik’’ sloganları atıldı. 
     



 EKONOMİ 


















</TEXT>
</DOC>
