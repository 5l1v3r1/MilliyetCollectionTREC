<DOC>
<DOCNO> 14593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/soneko08.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir kötü haber de denizden, bu yıl balık yok... 
</HEADLINE>
<TEXT>

     Giresun Balıkçılar Kooperatifi Başkanı Ahmet Necipoğlu, Karadeniz'de balık avının zorunlu olarak sona erdiğini belirterek ''Bu sezon son 50 yılın en kara sezonunu yaşadık. Kapanamayacak zarara girdik, şimdi iflasın eşiğindeyiz'' dedi. 
     Ahmet Necipoğlu yaptığı açıklamada, ata mesleği olarak 50 yılı aşkın bir süredir balıkçılık yaptığını, hiçbir sezon Karadeniz'i bu kadar verimsiz ve tükenmiş görmediğini vurgulayarak şunları söyledi 
     ''Acı ama gerçek, denizlerimizde 1 Eylül'de başlayan ve 1 Mayıs'ta sona eren balık avı, Karadeniz'de 3 ayda sona erdi. 2001 yılında Gürcistan karasularında 1,5 ay süren avcılığı saymazsak, hamsinin kaybolması nedeniyle Karadeniz'de balık avı 2000 yılının son ayında zorunlu olarak sona ermiş oldu.'' 
     Ahmet Necipoğlu, Karadeniz'e açılan 300 dolayından takımdan sadece 20 takımın zarar etmediğini, ancak onların da sadece masraflarını çıkarabildiğini, diğer tüm takımların zarar ederek iflas ve icranın eşiğine geldiğini savunarak şöyle konuştu 
     ''Balık, hamsi yok. Balıkçı borcunu denizden kazanarak ödeyemez. Ya yerini yurdunu satacak ya da takımını satacak başka çaresi yok. Önümüzdeki sezon hiçbir balıkçı maceraya atılıp denize açılamaz. Mazot fiyatları açıkça ortada. Ancak, takım denize açılır, uygun bir yerde demir atar, yanına gelen balığı ve hamsiyi yakalar. Önümüzdeki sezon devlet balıkçıya sahip çıkarak ucuz mazot vermeli. Yoksa üç yanı denizlerle çevrili olan Türkiye balık ihraç eder.'' 
     
     



</TEXT>
</DOC>
