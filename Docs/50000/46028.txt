<DOC>
<DOCNO> 46028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/dunya/tur.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     ABD-Rusya el ele, mekiksiz yürüyüşlere 
     DIŞ HABERLER SERVİSİ 

     Dünya yörüngesinde yaklaşık 400 kilometre yükseklikte yapımı süren Uluslararası Uzay İstasyonu'nun dört ay görev süreli üçüncü inşaat mürettebatını oluşturan Amerikalı astronot Kaptan Pilot Frank Culbertson ile Rus kozmonotlar Mihail Tyurin ve Vladimir Dezhurov, Rus yapımı "Pirs" iskele üzerinde çalışarak bir vinç yerleştirdiler ve 12 metrelik "teleskopik" uzantıyı açtılar. Rus uzay adamları, iskeleyi basınç odası olarak kullanarak, UUİ'de ilk kez kenetli bir uzay mekiğinin yardımı olmadan uzay yürüyüşü yaptılar. NASA, Ruslarla Amerikalıların 1965'ten beri birlikte 100. uzay yürüyüşünü yerine getirdiklerini bildirdi. 
     
     Çılgın yolcu kokpite yürüdü 
     DIŞ HABERLER SERVİSİ 

     ABD’de, kokpite girmeye çalışan bir yolcu, mürettebat ve diğer yolcular tarafından kontrol altına alınırken, uçak jetlerin eskortluğunda iniş yaptı. Chicago’dan Los Angeles’a gitmekte olan American Airlines’a ait 153 yolcu ve 9 mürettebatın bulunduğu uçakta, bir kişinin kokpiti zorlaması heyecan yarattı. Oturduğu yerden kalkan adam önce "Kuleyi kurtarın " diye bağırmaya, ardından da kokpite doğru yürümeye başladı. Paniğe kapılan yolculardan bir kısmı, bu kişiye müdahale etti. Kargaşada uçağın savrulduğunu, pilotun durumu kontrol kulesine bildirerek acil iniş izni istediğini aktaran yolcular, birkaç dakika sonra savaş uçaklarının uçağın yanında görüldüğünü söyledi. Savaş uçaklarının eskortluk yaptığı uçak, yere indikten sonra FBI ajanları tarafından kuşatıldı. FBI, 31 yaşındaki şahsın akli dengesizliği bulunduğunu açıkladı. 
     
     İtalya’da ambulans helikopter düştü 
     DIŞ HABERLER SERVİSİ 

     İtalya’da ambulans olarak kullanılan bir helikopterin Castiglione del Pescaia kenti yakınlarında düşmesi sonucu 5 kişi hayatını kaybetti. Olaya müdahale eden itfaiyecilerden alınan bilgiye göre, Tuscan Ormanı’nda düşen Agusta Bell 109 tipi helikopterde iki pilotun yanısıra hasta, doktor, hemşire bulunuyordu. Helikopterin düşme nedeninin görüş mesafesinin yetersizliği olabileceği belirtildi. 
     



 DÜNYA 














</TEXT>
</DOC>
