<DOC>
<DOCNO> 4072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/soneko07.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirbank’ın satış duyurusu Resmi Gazete’de 
</HEADLINE>
<TEXT>

     Bankacılık Düzenleme ve Denetleme Kurulu BDDK , Demirbank Türk Anonim Şirketinin satışı için özel bir yöntem belirlerken, bankanın satışına dönük hazırlanan duyuru Resmi Gazete’nin bugünkü sayısında yayımlandı. 
     BDDK’nın bankanın satışına dönük hazırladığı duyuruya göre, hisselerinin tamamı Fon’a ait olan Demirbank, teklif almak suretiyle satılacak. 
     Duyuruya göre hisselerinin tamamı Tasarruf Sigorta Fonu’na ait olan Demirbank’ın satışı, teklif almak suretiyle gerçekleştirilecek. 
     Demirbank ile ilgilenen yatırımcıların, Bankalar Kanunu ile BDDK’nın, "banka kuruluşunda veya mevcut bankaların hisselerinin devralınmasında ya da Tasarruf Mevduatı Sigorta Fonu bünyesinde bulunan bankaların hisselerini satın almak üzere başvuracaklarda aranacak koşullara ilişkin karar"ında yer alan koşulları taşımaları gerekiyor. 
     İlgilenen yatırımcılarda ayrıca, bankanın sağlıklı şekilde çalışabilmesi ve tüm yükümlülüklerini yerine getirebilmesi için gerekli sermayeyi sağlama ve gerektiğinde kredi bulabilme imkanlarına sahip olmaları şartı da aranacak. 
     Bu nitelikleri taşıyan yatırımcılara, banka ile ilgili tekliflerini geliştirebilmelerine olanak sağlamak üzere, Demirbank’ta inceleme yapma due-dilligence imkanı verilecek. 
     Teklifler, "bankaya ilave edilecek sermaye tutarı ve bunun için düşünülen süre, bankanın taşımakta olduğu Devlet İç Borçlanma Senetleri portföyünün ne kadarının üstlenileceği, banka iştirakleri ile ilgili teklifler ve bankanın satış bedeli olarak teklif olunacak tutar" kriterlerine göre değerlendirilecek ve en uygun teklif, Tasarruf Mevduatı Sigorta Fonu TMSF Yönetim Kurulu tarafından belirlenecek. 
     Duyuruya göre taliplilerin, ilan tarihinden itibaren 15 gün içerisinde, 19 Kasım 2000 tarih 24235 sayılı Resmi Gazete’de yayımlanan ’Bankaların Kuruluşu ve Hisse Devirleri için Yapılacak İzin Başvurularının Usul ve Esasları Hakkında Yönetmelik’te belirtilen belgelerle birlikte BDDK’ya başvurmaları ve takip eden üç hafta içinde, bankayla ilgili incelemelerini yaparak, tekliflerini TMSF Yönetim Kurulu’na iletmeleri gerekiyor. 
     Ek bilgi ise TMSF Başkan Yardımcılığı’ndan temin edilebilecek. 
     




</TEXT>
</DOC>
