<DOC>
<DOCNO> 8886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/sonspo10.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta yönetim kurulu idari ve mali bakımdan ibra edildi 
</HEADLINE>
<TEXT>

     Beşiktaş Kulübü Olağan İdari ve Mali Genel Kurul toplantısında, yönetim kurulu idari ve mali bakımdan ibra edildi. 
     Lütfü Kırdar Kongre ve Sergi Sarayı Rumeli Salonu'nda gerçekleştirilen toplantıya, 16 bin 353 üyenin 402'si katılırken, 2001 yılı tahmini bütçesi de 47 trilyon 33 milyar 913 milyon 315 bin lira olarak kabul edildi. Bu bütçeden, 25 trilyon 861 milyar 264 milyon 874 bin 857 liranın profesyonel futbol şubesine ayrıldığı, sporcu transferleri için de 12 trilyon liralık bir bütçenin öngörüldüğü açıklandı. 
     Beşiktaş Kulübü Genel Sekreteri Hüsnü Güreli, kulübün toplam 41.2 milyon dolar borcu bulunduğunu, ancak aynı dönem içinde 18 milyon 300 bin dolar da alacakları olduğu için gerçek borcun 22 milyon dolar olacağını ifade etti. İş Yatırım ile halka arz için yaptıkları sözleşmenin devam ettiğini belirten Güreli, ''Ancak yaşanan ekonomik krizi bilemezdik. Biz şubat ayı sonunda borsanın 13 bin civarında olacağını sanıyorduk. Bu düşüncemiz gerçekleşmeyince, halka arzı biraz ertelemek zorunda kaldık'' diye konuştu. 
     Hüsnü Güreli, yönetim kurulu olarak sezon başında tüm futbolcularıyla dolar bazında anlaştıklarını, ancak yaşanan ekonomik kriz paralelinde, ücretleri Türk lirasına çevireceklerini kaydetti. Beşiktaş Kulübü'nün yaşanan ekonomik krizden dolayı çok fazla sıkıntı yaşamayacağını iddia eden Güreli, ''Bizim gelirlerimiz dolar üzerinden. Bu nedenle çok fazla sıkıntı yaşamayacağız'' diye konuştu. 
     Kulüp Başkanı Serdar Bilgili de yönetimin ibra edilmesinden sonra söz alarak, üyelere teşekkür etti. Üyelerin eleştirilerini üzüntü ile dinlediğini ifade eden Bilgili,''Demek ki, üyelerimizi memnun edememişiz. Eleştirileri çok dikkatli dinledim ve aksaklıkları kısa sürede gidereceğimizin sözü veriyorum'' dedi. 
     Beşiktaş Kulübü kongre üyeleri, siyah-beyazlı kulübe bu sezon transfer edilen futbolculara eleştirilerde bulundu. Kongre Üyesi Ersan Ersoy Erman, Ümit, Khlestov, İbrahim, Fazlı ve Murat gibi futbolcuların 2. lig oyuncuları olduğunu iddia ederek, Beşiktaş'ın bu futbolcularla başarıyı yakalamasının mümkün olmadığını söyledi. 




</TEXT>
</DOC>
