<DOC>
<DOCNO> 43391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/yazar/zbirand.html </URL>
<DATE> 2001/09/21/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
Herkes burada, Ecevit nerede 
</HEADLINE>
<TEXT>

     Washington 
     Uluslararası ilişkilerde tarihi günler yaşanıyor. 
     Amerika, teröre karşı askeri hazırlıklarını yaparken, bir yandan da muazzam bir diplomatik cephe kuruyor. Önümüzdeki dönemde başlayacak ve uzun sürecek bir kampanya için destek topluyor. 
     Amerika "Ya benden yanasın veya bana karşısın" yaklaşımında. Gözü bir şey görmüyor. Diplomatik incelikleri ise hiç mi hiç kaldıramıyor. 
     ABD'nin bu ruh haletini gören ülkeler hemen hareketleniyor. 
     Washington'u düşman olarak niteleyen İran, Suriye, Küba, Libya sadece açıklamalar yapmakla kalmadılar, ABD'li yetkililerle görüşmeler başlattılar. 
     Durumun vahametini en iyi ve çabuk anlayanların başında Arafat var. Filistin lideri, hemen tutum değiştermezse sonunda "terörün lideri" damgasını yiyeceğini bildiği için, tüm radikal gruplara eylemlerini durdurmadıkları takdirde cezalandırılacaklarını bildirdi. 
     İsrail'in her istediğini yapma olanağı bulunan Başbakanı Sharon dahi, ABD'ye sempatik görünmek için kuvvetlerine ateş kesme emri verdi. 
     En güç durumda kalan Pakistan Devlet Başkanı Müşerref'in yaptığına ne demeli 
     Ülkesinde milyonları aşan Taliban ve Bin Ladin taraftarının ayaklanma ve Pakistan'ı kana bulama riskine rağmen, büyük bir cesaretle, "Amerika'ya destek vereceğini" açıkladı. 
     Nedenini de şöyle anlattı 
     "Eğer ABD'ye destek olmazsak, Hintliler kazanır ve biz Keşmir'i kaybederiz. Pakistan yalnız kalır, eriyip gider..." 
     
Beyaz Saray'da defile var...      İş bununla da kalmıyor. 
     İlk gününden itibaren başta Avrupa'nın en büyükleri olmak üzere liderler, dışişleri bakanları Beyaz Saray'ın kapısını aşındırıyorlar. 
     Fransa, İngiltere, Almanya... 
     Suudi Arabistan, Emirlikler, Macarlar... 
     Hele önceki gün, "topraklarında en çok Müslüman bulunduran ülke" diye takdim edilen Endonezya lideri, tam 15 dakika televizyon kanallarının canlı yayınında, Başkan Bush'un yanında konuştu ve Amerika'ya nasıl destek vereceğini anlattı. 
     Bütün bu dayanışma gösterilerinin iki nedeni var. 
     Biri, olayın büyüklüğü ve hiçbir şekilde kabul edilemezliği. Terörle mücadele kampanyasına katılmak için vakit kaybetmemek, kalkan trene geç kalmamak. 
     Diğeri daha bencil. ABD ile dayanışmayı açıkça göstererk ülkelerine avantaj sağlamak. Washington ile sorunlarını daha kolaylıkla çözebilmek, avantaj sağlamak. Zira bugün, kendini gösterme günü. 
     
Gel de Özal'ı arama      Bütün bu uluslararası kampanyayı seyrederken, kendi kendime hep aynı soruyu sordum Ecevit nerede 
     Üstelik Türkiye burada çok sağlam bir müttefik olarak görülüyor. Kapılar, herkesden daha kolay şekilde açılmaya hazır. Türkiye'nin destek vereceğinden de kimsenin kuşkusu yok. 
     Ancak Ankara ortalarda görünmüyor. 
     Başbakan Ecevit'in hemen atlayıp buraya gelmesi ve gövde gösterisi yapmasının, Türkiye'nin imajına katkısını düşünemezsiniz. 
     Hem de öyle bir Türkiye ki Kıbrıs konusunda kapısı zorlanıyor. Avrupa Ordusu'na ilişkin büyük sorunları var. Daha da önemlisi, ekonomik krizi aşabilmek için Washington'un kayıtsız şartsız desteğine muhtaç... 
     İşte böyle bir Türkiye Washington'da şimdi gövde gösterisi yapmayacakta, ne zaman ön plana çıkıp, sesini duyuracak 
     Başbakan uzun seyahat yapamıyorsa, hiç değilse Mesut Yılmaz veya İsmail Cem gelemezler miydi Zaten kapılarınızı açacaksınız, neden işin kremasını yemeyi düşünmüyorsunuz 
     Eğer Irak'ın hedefler arasında gösterilmesinden ve oraya da olası bir harekattan çekiniyorsanız, buraya gelip kaygılarınızı ilk ağızdan anlatmanız daha doğru olmaz mıydı 
     "Biz büyük ve gururlu bir ülkeyiz. Washington'un ayağına gitmeyiz" diye bir kompleksiniz varsa, orasını bilemem. Ancak o zaman da size "O kadar gururlu idiyseniz, Washington'dan gelen bir telefon ile 15 yasayı neden değiştirdiniz" diye sormazlar mı 
     Bu tutumun tek gerekçesi, zamanında planlama yapmamak, vizyonu olmamak, Ankara'daki kısır döngüden kurtulamamaktır. 
     Çok eleştirildi, ancak gelin de Özal'ı aramayın. 
     Özal olsa, suikastın ikinci günü Washington'a iner, Beyaz Saray'da Bush'un elini tutup "Türkiye sizinle birliktedir. Ne yapmak gerekiyorsa, biz hazırız" derdi. 
     Bu yaklaşımı, 1 koyup 3 almak sloganıyla karıştırmayalım. Bu tutum, ileriyi görmek, en önemli anda, yaralı bir devin yanında olmanın avantajlarını zamanında hesaplayabilmek ve kozlarını iyi kullanmaktır. 
     Türkiye bunu beceriksizliğinden dolayı kaçırmaktadır. 
     Arkara'daki Amerikan Büyükelçisi ile konuşmak, Ankara'da jestler yapmak, kendi kendimizi tatminden başka bir şey değildir. Pentagon, Dışişleri Bakanlığı ve Beyaz Saray Türkiye'ye sempati duyar, ancak uluslararası kamuoyu pek farkına varmaz. 
     Hele bu insanların PKK terörüyle mücadele ettiğimiz dönemlerdeki desteklerini, Öcalan'ı Kenya'da Türkiye'ye teslim ettiklerini de düşünürsek, kaçırılan fırsat daha da iyi anlaşılır. 
     İş işten geçtikten sonra yapılan jestlerin kamuoyundaki etkisi de cılız olur. 
     
     







Taliban ve İslam 


Bir Meclis ki... 


Başbakanlık'ta durum 


Saddam Hüseyin'i vurmak da gündeme gelirse... 


Sandık takvimi 


Gülen insanlar kenti 


Ne cengaverlik ne de pısırıklık 


Adres değişiyor mu .. 


Aynadan şiddet görüntüleri yansıyordu 


Gözümüz aydın 


Hırsızlar, işkence ve işkenceciler üzerine 


Timsahın kuyruğunu tutmak... 


Doğu'da organize sanayi 2 


On üçüncü ulus temizlenecek 


Tekirdağ üretmiyor 


</TEXT>
</DOC>
