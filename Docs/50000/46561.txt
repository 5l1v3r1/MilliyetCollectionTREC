<DOC>
<DOCNO> 46561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sontur10.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınır Kapısı'nda bulunan madde "Sodyum siyanür" değilmiş... 
</HEADLINE>
<TEXT>

     Çukurova Üniversitesi Rektörü Prof. Dr. 
     Yalçın Kekeç, ''Cilvegözü Sınır Kapısı'ndan gönderilen maddenin yapılan analizinde Sodyum Siyanür olmadığı şeklinde rapor hazırlanmıştır'' dedi. 
     Kekeç, yaptığı yazılı açıklamada, ''Cilvegözü Sınır Kapısı'nda bir TIR'da yapılan aramada ele geçirilen maddenin Çukurova Üniversitesi Fen-Edebiyat Fakültesi Kimya Bölümü'nde yapılan analizinden yanlış sonuç alındığı'' yolundaki iddialar üzerine başlattığı incelemenin tamamlandığını bildirdi. 
     Başbakanlık Gümrük Müsteşarlığı Cilvegözü Gümrük Muhafaza Müdürlüğü'nün 27 Eylül 2001 tarihli yazısı ve bir görevli eşliğinde, ağzı açık bir poşette, beyaz, katı, kristal bir maddenin getirildiğini ifade eden Kekeç, şunları kaydetti 
     ''Fen-Edebiyat Fakültesi'ne teslim edilen bu maddenin analizinin hemen yapılması istenmiştir. Analiz çalışmalarında koordinatörlük görevini üstlenen elemanımız, görevliye, ne olduğu bilinmeyen maddenin analiz sonucunun kısa sürede alınmasının mümkün olmadığını bildirmiştir. Bununla birlikte sodyum siyanürle ilgili olarak araştırma ve analiz yapılmıştır. 
     Yapılan analiz sonucu, getirilen maddenin sodyum siyanür olmadığı şeklinde rapor hazırlanmıştır. Analizde değişik sonuca ulaşılmasına, kimyasal kitlerin kullanıldığı Aqualitic MP-Photometer AL 25 isimli cihazda, ışın kaynağından oluşan performans düşüklüğünün neden olduğu tespit edilmiştir. 
     Söz konusu maddenin analizi için, 17 milyar lira istendiği yolundaki ifadelerin ise yetkililerin yanlış bilgilendirilmelerinden kaynaklandığını düşünüyorum.'' 
     






</TEXT>
</DOC>
