<DOC>
<DOCNO> 3804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/siyaset/siy06.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ilıcak utanmadan tahrik’ etti 
</HEADLINE>
<TEXT>

Adalet Komisyonu üyeleri FP’li vekille tepkilerini bu sözle dile getirdiler 
     ANKARA Milliyet 

     Adalet Komisyonu’nda, vakıflarla ilgili sınırlamalar getiren hükümlere FP’li Nazlı Ilıcak’ın itirazları tartışmaya yol açtı. Ilıcak’ın tasarıda "özgüleme" sözcüğünün kullanılmasını "Kanun değil, Ecevit dili" diye eleştirmesi üzerine DSP Samsun Milletvekili Yekta Açıkgöz, "Utanmadan tahrik ediyor. Bu kadar da olmaz" diye tepki gösterdi. Medeni Kanun Tasarısı’nda vakıfların, "Cumhuriyetin temel niteliklerine, milli birlik ve bütünlüğe aykırı olamayacağı, cemaatleri desteklemek için vakıf kurulamayacağını" düzenleyen hükme Ilıcak’tan itiraz geldi. Ilıcak’ın konuşması sırasında salona giren DSP’li Yekta Açıkgöz, "Yine mi ortalığı karıştırıyor" diye laf atınca FP’li Ramazan Toprak, "Karşı görüş ifade etmek ortalığı karıştırmak mı" tepkisini gösterdi. 
     Ilıcak, tasarıdaki "özgüleme" sözcüğünü de örnek göstererek, "Bu Anayasa lisanı değil. Ecevit’in lisanını getirmişsiniz" dedi. DSP’li Yekta Açıkgöz, "Utanmadan tahrik ediyor. " diye tepki gösterdi. Komisyon Başkanı Emin Karaa, Açıkgöz’ü sakin olması yolunda uyarırken, DSP’li vekil komisyon görevlisinden "kahve" istedi. FP’li Toprak ise, "Kahve yetmez, müsekkin getir" diye laf attı. 
     


 SİYASET 















</TEXT>
</DOC>
