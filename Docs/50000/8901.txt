<DOC>
<DOCNO> 8901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/sontur04.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağışlar devam edecek 
</HEADLINE>
<TEXT>

     Yurdun bazı kesimleri haftayı yağışla karşılayacak. Marmara, Ege ve Batı Karadeniz'de yarın fırtına şeklinde rüzgar bekleniyor. Bu geceden itibaren kuvvetlenecek rüzgar nedeniyle soba zehirlenmelerine karşı dikkatli olunması istendi. 
     Devlet Meteoroloji İşleri Genel Müdürlüğü'nden alınan bilgiye göre, yarın Marmara'nın batısı, Kıyı Ege, Doğu Karadeniz'in doğusu ile Ardahan ve Kars çevrelerinde yağış bekleniyor. Yağışlar Ardahan ve Kars çevrelerinde kar, diğer yerlerde yağmur ve yer yer sağanak şeklinde olacak. Yurdun diğer yerleri ise parçalı ve az bulutlu geçecek. 
     Marmara, Ege, Batı Akdeniz, Orta Karadeniz, İç Anadolu'nun kuzeybatısında, 27 Şubat Salı günü yağış bekleniyor. Yağışlar yağmur ve yer yer sağanak şeklinde olacak. Yurdun diğer kesimlerinde ise parçalı ve az bulutlu bir hava yaşanacak. Batı Karadeniz kıyıları ile Orta ve Doğu Karadeniz'de 28 Şubat Çarşamba günü yağmur bekleniyor. Hava sıcaklığının ise mevsim normallerinin birkaç derece üzerinde olacağı tahmin ediliyor. 
     Öte yandan yarın Marmara, Ege ve Batı Karadeniz'de lodostan fırtına şeklinde rüzgar bekleniyor. Meteoroloji yetkilileri, rüzgarın bu gece kuvvetlenmeye başlayacağını belirterek, vatandaşların soba zehirlenmelerine karşı dikkatli olmalarını istediler. Yetkililer, fırtınanın, Marmara ve Ege'de deniz trafiğini etkileyebileceği uyarısında da bulundular. 




</TEXT>
</DOC>
