<DOC>
<DOCNO> 15443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sontur26.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hipermarketler şehir dışına taşınacak 
</HEADLINE>
<TEXT>

     Bakanlar Kurulu'nun, bugün yapılan toplantısında kamudaki tasarruf tedbirleri ele alındı ve kurulun gerektiği takdirde bu hafta içinde bir kez daha toplanabileceği bildirildi. 
     Kurul'un bugünkü toplantısında, kamuda yapılacak tasarruf tedbirleriyle ilgili çalışmaların bir kez daha gözden geçirilmesi için Başbakanlık Müsteşarı Ahmet Şağar görevlendirildi. Şağar, çok kısa bir süre içinde tedbirlere ilişkin hazırlanan rapora son şeklini verdikten sonra, Bakanlar Kurulu, gerektiği takdirde bir kez daha toplanarak, raporu görüşecek. 
     Kamudaki tasarruf tedbirleri, personel, taşıt ve lojman olarak üç ana başlık altında toplanıyor. Buna göre, daha önce emekli olanlar, kamu kurumlarında çalıştırılmayacak, kamudan ayrıldıktan sonra 5 yıl ayrı kalanlar da bir daha kamu kurumlarına alınmayacak. Öğretim üyeleri ve ek ders veren öğretmenler gibi personel bu uygulama dışında bırakılacak. Taşıt tasarrufu konusunda ise Maliye Bakanlığı'nın hazırladığı genelge uygulanacak. Genelgeye göre, Taşıt Kanunu hükümleri esas alınacak. Kamudaki 12 yaş ve üzerindeki araçlar satılacak. Bakan ve müsteşarlar dışındakilere, zorunlu hallerin dışında araç tahsisi yapılmayacak. 
     Diğer personel ise bağlı bulunduğu kurumun havuzundaki araçlardan faydalanacak. Lojmanlarla ilgili olarak da, askeri bölge içindeki, güvenlik görevlilerine tahsis edilen, yerleşkeler içindekiler ve makama tahsis edilen lojmanlar dışındaki sıralı tahsis edilen lojmanların satışı gündeme gelecek. Kamuya ait eğitim ve sosyal tesislerin satılması da benimsendi. 
     Toplantıda, milletvekili lojmanlarının satışına ilişkin bir itiraz gelmedi. Kamu kuruluşlarının elindeki ambulanslar ''112 Hızır Acil Servisi'' kapsamına alınması ve tıbbi ilaçların kutu yerine, tek tek satılması da benimsendi. Bu çerçevede, ilaçların tek tek satılması için Sağlık Bakanlığı'nın bir genelge hazırlaması gerekiyor. Taşıt ve lojmanlarda yapılacak tasarruf Başbakanlık genelgesi,personel tasarrufuna ilişkin uygulama ise yasa ile düzenlenecek. Kurul toplantısında, 300 metrekare ve üzerinde kapalı alana sahip hipermarketler, ilgili kanunun yürürlüğe girmesinden itibaren Sanayi ve Ticaret Bakanlığı'ndan alınacak izinle belediye imar sınırları dışında açılacak. 
     Halen, belediye imar sınırları içinde faaliyetlerini sürdüren 300 metrekare ve üzerinde kapalı alana sahip hipermarketler için de yasa tasarısında geçici bir madde konuldu. Geçici maddeye göre, bu hipermarketler, kanun yürürlüğe girdikten sonra, 5 yıl içinde belediye imar hudutları dışına taşınacaklar. 5 yıllık süre içinde taşınmayanlar kapatılacak. 




</TEXT>
</DOC>
