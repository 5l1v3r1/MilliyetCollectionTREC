<DOC>
<DOCNO> 31268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/yasam/yas05.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Diana'nın bayrağını Nur devraldı 
</HEADLINE>
<TEXT>

Prenses Di'nin ölümünden önce başarıyla yürüttüğü 'kara mayınlarını yasaklama' kampanyasını, artık Kraliçe Nur yürütecek 
     DIŞ HABERLER SERVİSİ 

     Fransa'nın başkenti Paris'te esrarengiz bir trafik kazasında can veren Prenses Diana'nın hayattayken büyük başarıyla yürüttüğü kara mayınlarının yasaklanması kampanyasına, şimdi bir başka hanedandan büyük destek geldi. 
     1999'da ölen Kral Hüseyin'in dul eşi Ürdün Kraliçesi Nur, Kolombiya'da yönetime karşı silahlı mücadele veren Devrimci Silahlı Güçler FARC gerillalarından, bundan böyle kara mayını kullanmamalarını isteyerek, Diana'nın bayrağını devraldı. 
     Kolombiya Hükümeti'nin barış temsilcisi Camilo Gomez refakatinde gerillaların Los Pozos köyündeki karargahına helikopterle giden Kraliçe Nur, FARC lideri Manuel Marulanda ile görüştü. Ve bu görüşme sırasında, daha fazla insanın canından olmaması veya sakat kalmaması için, gerillaların kara mayını kullanımına son vermelerini istedi. 
     
     Siviller de ölüyor 
     FARC gerillaları, Kolombiya ordusu ve sağcı paramiliter gruplar arasındaki çatışmalarda bugüne kadar ülke genelinde 100 bin mayın döşendi. Ve bu mayınlar, şimdiye kadar 65 asker, 11 sivil ve 2 çocuğun canını aldı. Kolombiya hükümeti yoğun tepkiler üzerine 1999'da mayın döşemeye son verse de, FARC gerillaları henüz bu konuda bir adım atmamıştı. 
     Kraliçe Nur, Nobel Barış Ödülü' alan Uluslararası Mayınları Yasaklama Örgütü danışma kurulu üyesi ve Kara Mayınları - Hayatta Kalanlar Derneği Ağı'nın da onursal başkanı. 
     



 YAŞAM 




















</TEXT>
</DOC>
