<DOC>
<DOCNO> 30072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/yazar/cemal.html </URL>
<DATE> 2001/07/03/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Demokrasi ve özgürlük alanını genişletmek... 
</HEADLINE>
<TEXT>

     Ahmet Taşgetiren, Yeni Şafak gazetesinin başyazarı. 
     Aşağıdaki sözler ona ait 
     "Laiklik, 'insan için kuralı insan koyar' diyor. Din ise 'insan için kuralı Allah koyar' diyor. Burada ayrılıyoruz. Benim Müslüman olarak görevim, Kuran'ın ilkelerine göre yaşamaktır. Bunun hayat haline gelmesini istiyorum. İnsanı toplumdan ayıramazsınız. Devletin anayasası, kanunları, Kuran'a aykırı olmayacak. İslam toplum halinde yaşanmayı gerektiren bir din." 
     Taşgetiren şöyle devam etmiş 
     "Eğer İslam, bir ülkede Müslümanların belirleyici bir değeriyse, o ülkede en sıhhatli sistem, İslam'ın esaslarına göre kurulacak sistemdir. Ülkeye başka bir sistem uygularsanız, toplum ile yönetenler arasında çatışma çıkar. Yeni Yüzyıl, 18.11.1996, sayfa 6, Neşe Düzel'le konuşma 
     Yeni Şafak Başyazarı Taşgetiren, devlet ve toplumda şeriat düzenini savunuyor. 
     Yani laikliği reddediyor. 
     Dolayısıyla demokrasiyi de... 
     Ama bir fikri savunuyor. Şeriat düzeni fikrini savunurken de şiddeti övmüyor, şiddet kışkırtıcılığı yapmıyor. 
     Taşgetiren cezalandırılsın mı 
     Yoksa ifade özgürlüğünden yararlansın mı 
     Demokrasi, Taşgetiren'in bu laiklik ve demokrasi karşıtı fikrini savunmasını da içerir. Eğer Türk Ceza Yasası'nın 1991 yılında 141 ve 142. maddeleriyle birlikte kaldırılan ünlü 163. maddesi olsaydı, Taşgetiren bu fikrinden dolayı hapsi boylardı. 
     Peki ya Ahmet Taşgetiren, şeriat düzeni fikrini yalnız fikir olarak savunmakla yetinmeyip, bir siyasi parti kurarak ve yine şiddeti dışlayarak savunmaya başlasa ne olur 
     Hapsi boylar. 
     Partisi derhal kapatılır. Çünkü Anayasa ve yasalarımız buna uygun değil. Ancak, şeriatçı parti ile ilgili olarak demokrasi çerçevesinde farklı yaklaşımlar söz konusu. Örneğin TÜSİAD'a demokrasi raporu hazırlamış olan Prof. Dr. Bülent Tanör, şeriatçı fikrin değil ama şeriatçı partinin kapatılmasından yana. 
     Irkçılık, savaş kışkırtıcılığı ve şiddeti özendirmenin dışında, demokrasiye aykırı da olsa, soyut fikirlerin savunulmasını demokrasinin bir gereği olarak görüyor. Ama şeriatçı bir partinin, tıpkı Nazi Partisi gibi, demokrasiye tehdit olduğu için yasaklanabileceğini savunuyor. Böylesi yasakları demokrasinin kendini koruma hakkı olarak görüyor. 
     Bir başka deyişle 
     Demokrasinin bir ara istasyon olarak kendini kullandırtmayacağına işaret etmiş oluyor. 
     Yine bizdeki duruma dönelim. 
     Türkiye'de şeriat devleti ya da düzenini açıkça savunan parti olmadı. Yani programına, Yeni Şafak Başyazarı Ahmet Taşgetiren'in dediği gibi, "Devletin anayasası ve kanunları Kuran'a aykırı olamaz " diye açıkça yazan bir partiye bugüne kadar rastlanmadı. Rastlanmadı, zira Anayasa ve yasalara aykırıydı bu... 
     Rastlanmadı ama yine de şeriat düzeni istedikleri gerekçesiyle, sonuncusu Fazilet olmak üzere dört parti Anayasa Mahkemesi tarafından kapatıldı. 
     Buradaki mantık da malum. 
     Deniyor ki 
     "Bunlar şeriat düzenini savunan demokrasi düşmanı partilerdir. Siyaset sahnesine çıktıklarında, önce kendilerini saklar bu partiler. Gerçek niyetlerinin üstüne şal örterler. Yani takiyye yaparlar. Zamanı gelince de, yumruğu vurup iktidarı zorla gaspederek laik demokratik düzene son verirler. Onlar bu kadar güçlenmeden, en iyisi, senin harekete geçip partilerini kapatmandır." 
     Oysa bir yol daha var 
     Partiyi kapatmak yerine, parti içinde suç işleyeni, şiddeti savunanı, şiddeti özendireni cezalandırmak... Böylece, partiyi sistemle bütünleştirip ehlileştirmenin yollarını zorlamak, açmak... 
     Bu daha doğru bir yaklaşım. 
     Ama bizde itibar edilmiyor. 
     O kadar ki, en son Fazilet Partisi'nin kapatılması örneğinde olduğu gibi, başörtüsünün, türbanın parlamento çatısı altında savunulması kapatma nedeni sayılabiliyor. 
     Anayasa Mahkemesi'nin Fazilet'i kapatma kararının iki sonucundan söz edilebilir 
     1 Türban, dini politikaya karıştırmanın simgesi haline getiriliyor. Yani laiklik tarifi bir yerde türban tarafından çiziliyor. 
     2 Meclis kürsüsünün masuniyeti ya da milletvekili dokunulmazlığının siyasal sınırı daralıyor. Meclis çatısı altında, üstelik şiddete davetiye bile çıkarmayan birkaç konuşmadan dolayı parti kapatılıyor. 
     Siyasette özgürlük alanının bu denli daraltılmasının demokrasiyle bağdaşır yanı yoktur. Hem Avrupa İnsan Hakları Sözleşmesi'nin altına devlet olarak imza koyacaksın, hem de böylesi örnekleri yaşayacaksın. 
     İkisi bir arada olmaz. 
     Demokraside siyaset ve özgürlükler alanını tartışmak ve bu bakımdan artık çağdaş bir çerçevede bir an önce uzlaşmaya varmak zorundayız. 
     
     







Erbakan geliyor mu 


Pahalı dava 


IMF eliyle yürütülür 


Dürüst olunca da laf ederler 


Demokrasi ve özgürlük alanını genişletmek... 


IMF... Sisifos'un kayası 


Kuğunun ölümü 


Ulusal Eğitime Destek Kampanyası 


Programdan kurtulmak 


İyi bir dönem olabilir 


Piyasalar temkinli karşılar 


Kumarcılar doğruyu söylemiyor 


Cem'in iç politikası 


"Gümrükler için tek bir işadamı bile aramadı " 


Dava açmak cezalandırma değildir 


Siyasal avantacılığı dünya yutmuyor 


</TEXT>
</DOC>
