<DOC>
<DOCNO> 45363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/siyaset/siy02.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP’ın da çıkış yolu Diyarbakır’dan 
</HEADLINE>
<TEXT>

ANAP’ta Yıldırım Akbulut, Ali Er, Işın Çelebi ve Burhan Kara ile ipler koptu. Abant’ta milletvekillerini kampa alan Yılmaz, salı günü 26 milletvekili ve 3 bakanla Diyarbakır’a gidiyor 
     HAKAN ŞANLITÜRK Abant 

     Muhalif milletvekillerinin tepkisinin doruğa ulaşmasının ardından bazı isimleri gözden çıkaran, ayrılmasını istemediği milletvekillerini de, görüşerek ikna etmeye çalışan ANAP Genel Başkanı Mesut Yılmaz, "partinin bir ay içinde huzura kavuşacağı" mesajını verdi. Eyüp Aşık ve Süha Tanık’ın ardından Mehmet Ali İrtemçelik’le de yolları ayrılan Yılmaz Yıldırım Akbulut, Ali Er, Işın Çelebi ve önümüzdeki hafta DYP’ye geçeceği ileri sürülen Burhan Kara ile de ipleri kopardı. ANAP bu sıkıntılı süreci, Abant’ta milletvekillerini kampa alarak, "birlik ve beraberlik görüntüsü"yle aşma kararı aldı. Dün Abant Palas Oteli’nde başlayan kampa, Yıldırım Akbulut, Veysel Atasoy, Işın Çelebi, Ali Doğan, Ali Er, Yücel Seçkiner, Yaşar Eryılmaz, Murat Başesgioğlu ve Burhan Kara gibi muhalif isimler katılmadı. 
     
     Diyarbakır’da gösteri 
     Abant’ta moral depolayacak olan ANAP’lılar, salı günü de "gövde gösterisinin yolu Diyarbakır’dan geçer" sloganıyla bu ile geçecek. Yılmaz, beraberinde 26 milletvekili, 3 Genel Başkan yardımcısı ve 3 bakanla, Dicle Üniversitesi’nin yeni eğitim - öğretim yılının açılışı törenine katılacak. 
     Partideki çözülmelerin ardından bazı isimlerin de, gelecek seçimlerde siyaseti bırakacakları konuşuluyor. İçişleri Bakanı Rüştü Kazım Yücelen, Sakarya Milletvekili Ersin Taranoğlu ve İstanbul Milletvekili Şadan Tuzcu’nun, yakın çevrelerine, politikayı bırakma kararı aldıklarını söylediği öğrenildi. 
     
Ahmet Özal’ı transfer hazırlığı      ANAP’tan kopuşların ardından kamuoyunda doğan olumsuz havayı tersine çevirmeyi planlayan ANAP Genel Başkanı Mesut Yılmaz’ın, Bağımsız Malatya Milletvekili Ahmet Özal’ı partiye katmak için harekete geçtiği bildirildi. 
     Mesut Yılmaz, yaklaşık bir hafta önce Meclis’teki makamında Ahmet Özal’la bir görüşme yapmıştı. ANAP’a gelebilecek milletvekilleri üzerine çalışan Yılmaz’ın, Yıldırım Akbulut ve Işın Çelebi gibi isimleri de ilk seçimde listeye koymayacağı belirtildi. 
     
Yılmaz'ın canı sıkıldı      Fotoğraf ALTAN BURGUCU 

     ANAP Genel Başkanı ve Başbakan Yardımcısı Mesut Yılmaz, dün ODTÜ'de Konrad Adenaur Vakfı'nca düzenlenen panelde SİP'li öğrencilerle tartıştı. SİP'li öğrencilerin kendisine "Vatan haini, yüzsüz" demesine sinirlenen Yılmaz, sıkıntılı anlar yaşadı. Yılmaz da öğrencilere "Terbiyesizler" deyince panelde bir anda gerginlik yaşandı. Öğrencilerle tartışmasının ardından sıkılan Yılmaz'ı vücut dili de ele verdi. Yılmaz, sıkıntılı ve düşünceli haliyle dikkat çekti. 



 SİYASET 












</TEXT>
</DOC>
