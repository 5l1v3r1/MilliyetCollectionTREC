<DOC>
<DOCNO> 31728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sontur14.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi Partisi "Dolar yasaklansın" eylemi yaptı 
</HEADLINE>
<TEXT>

     İşçi Partisi, "Bağımsız Türkiye" sloganıyla Türk bayraklı, "Dolar Yasaklansın" eylemi yaptı. 
     İP'nin Ankara'da Sakarya Caddesinde düzenlediği eyleme, yaklaşık 50 partili ellerinde Türk bayraklarıyla katıldı. Katılanların sık sık "Ne ABD ne Avrupa, bağımsız Türkiye", "Ya istiklal ya ölüm", "Kahrolsun IMF", "Dolara hayır" gibi sloganlar attığı eylemde, "Dolara hayır, Türk Lirası- Türk Bayrağı" yazılı pankartlar taşındı. 
     İP Genel Başkan Yardımcısı Hasan Yalçın, eylemde yaptığı konuşmada, Türkiye'nin içinde bulunduğu kötü durumun çaresinin iki sözcükten oluştuğunu belirterek, "Dolar Yasaklansın" dedi. Konuşmasında "Dolar Bakanı" olarak nitelediği Kemal Derviş'i eleştiren Yalçın, hükümetin ülke kaynaklarını kullanmak yerine IMF politikalarını desteklediğini söyledi. Yalçın, "Bir ülkenin parası yoksa bayrağı da yoktur" dedi. 







</TEXT>
</DOC>
