<DOC>
<DOCNO> 38792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/soneko21.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün böyle geçti... Döviz, faiz, borsa... 
</HEADLINE>
<TEXT>

     Döviz kurlarındaki hızlı gevşeme Borsa'da moralleri düzeltirken, Ulusal-100 Endeks 10 bin puanın üzerinde kapandı. Bono faizlerindeki düşüş sürdü. 
     Serbest döviz piyasasında doların satış fiyatı 1 milyon 468 bin liraya geriledi. 
     Kapalıçarşı'da güne 1 milyon 476 bin lira satış fiyatıyla başlayan dolar, gün sonunda 1 milyon 468 bin liradan kapandı. Günü 691 bin liradan açan markın piyasa kapanışındaki fiyatı da 686 bin lira oldu. Piyasanın dünkü kapanışında doların satış fiyatı 1 milyon 478 bin lira, markın fiyatı ise 690 bin lira düzeyinde bulunuyordu. 
     Merkez Bankası ise doların bugünkü kurunu alışta 1 milyon 441 bin 423 liraya, satışta ise 1 milyon 448 bin 375 liraya düşürdü. Önceki kapanışa göre alışta 24 bin 55 lira, satışta ise 24 bin 171 lira düşüş oldu. 
     Bono faizleri düşüyor 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda 3 günlük faiz oranı ortalama yüzde 62.02'den kapandı. 
     İMKB Tahvil ve Bono Piyasası verilerine göre, 3 günlük faizde en düşük oran yüzde 55.00, en yüksek oran ise yüzde 62.10 oldu. 
     Bankalararası TL interbankında da gecelik faiz oranı yüzde 62.00'den gerçekleşti. 
     Tahvil ve Bono Piyasası Kesin Alım Satım Pazarı'nda işlem gören 6 Mart 2002 vadeli bugün valörlü bononun basit getirisi yüzde 74.70, bileşik getirisi ise yüzde 87.59 olarak gerçekleşti. 
     Dünkü piyasa kapanışında, aynı bononun bileşik getirisi 89.09 olarak belirlenmişti. 
     Borsa 10 bini aştı 
     Borsa ise, banka hisselerinde başlayan ve genele yayılan satışlarla ilk seansta yaşanan 240.53 puanlık kaybı, 2. seansta bono ve döviz piyasasında yaşanan olumlu gelişmelerle telafi etti ve 10 bin puanın üzerinde kapandı. 
     Bono piyasasında yüzde 90'ların altına gerileyen faizlerdeki düşüşler devam ederken, öğleden sonra döviz kurlarındaki hızlı gevşeme de piyasada moralleri düzeltti. 2. seansta yüksek işlem hacmiyle 398.56 puan artan Ulusal-100 Endeks, günü 158.03 puan artışla 10,049.66 puandan tamamladı. 
     Hisse senetleri düne göre ortalama yüzde 1.60 değer kazanırken, işlem hacmi de 500 trilyon 75 milyar 134 milyon liraya ulaştı. 
     







</TEXT>
</DOC>
