<DOC>
<DOCNO> 32896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sonspo07.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor, Muratcan ile 4 yıllık sözleşme imzaladı 
</HEADLINE>
<TEXT>

     Ülkerspor, Beşiktaş'ın genç yıldızı Muratcan Güler ile 4 yıllık sözleşme imzaladı. 
     Topkapı'da bulunan kulüp tesislerinde gerçekleştirilen törende Muratcan Güler, kendisini 4 yıllığına turuncu-yeşilli renklere bağlayan sözleşmeye imza attı. 
     Ülkerspor Menajeri Lütfi Arıboğan, imza töreninde yaptığı açıklamada, bu transferle takımın ana kadrosunu oluşturduklarını belirterek, ''Muratcan, kendi jeneresyonunun en iyisi. Uzun zamandır kendisini izliyor ve takımımızda görmek istiyorduk. Beşiktaş Kulübü'ne de gösterdikleri anlayıştan dolayı teşekkür ediyoruz. Yüksek hedeflerimizde bize yararlı olacak. Ülkerspor'da artık nesil değişiyor. Genç oyuncuları transfere yöneldik'' diye konuştu. 
     Muratcan Güler ise öncelikle kendisini bugüne dek destekleyen Beşiktaş Kulübü'ne teşekkür ederken, ''Ülkerspor'a Avrupa'daki ve Türkiye'deki hedeflerinde yararlı olacağım. Her iki taraf için de hayırlı olsun'' dedi. 
     Ayrıca, anlaşma sağlanan bir diğer Beşiktaşlı oyuncu Bud Eley'in de 1 Ağustos'ta Türkiye'ye gelmesinin beklendiği açıklandı. 






</TEXT>
</DOC>
