<DOC>
<DOCNO> 10792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/ekonomi/eko02.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı haziranda gelir 
</HEADLINE>
<TEXT>

Global Menkul Değerler Kurumsal Finansman Direktörü Mehmet Sağıroğlu Yaşanan krizin etkisiyle yabancılar bundan sonra sektörden çok, şirketlere bakarak hisse seçecekler 
     SONGÜL HATISARU 

     Global Menkul Değerler Kurumsal Finansman Direktörü Mehmet Sağıroğlu ucuzlayan fiyatların Türkiye’yi cazip bir ülke haline getirdiğini ve yabancıların haziran ayında yeniden alım tarafına geçeceklerini söyledi. Devalüasyonun etkisiyle fiyatların dolar bazında yaklaşık yüzde 40 ucuzladığına dikkat çeken Global Menkul Değerler Kurumsal Finansman Direktörü Mehmet Sağıroğlu geçen hafta yabancılardan alım yönünde sinyaller geldiğini söyledi. Sağıroğlu sorularımızı yanıtladı. 
     IMF destekli parasal programdan vazgeçilmesinin sermaye piyasaları üzerindeki etkisi ne olacak 
     Bankacılık sisteminde sorunlar olduğu sır değildi. Ve tedbir alınmasında biraz geç kalındı. Bazı bankalarda daha erken hareket edilebilseydi, bunların ekonomiye verdiği zarar daha az olurdu. Bankacılık sisteminin zaten yetersiz olan özsermeye büyüklüğü daha da aşındı. Bankalar özsermaye erozyonuyla karşı karşıyalar. Sistemin oturması için daha da zaman gerekiyor. Hükümet politik olarak güven veriyorken ekonomik güven de bekleniyordu. Yüzde 40’a varan bir devalüasyon beklemiyorduk. Dövizi 680 bin liralarda tutmak için ciddi fonlamalar yapıldı. Ancak bir noktadan sonra tutulamadı ve dalgalı kur sistemine geçildi. Bu tabii borsayı olumlu etkiledi ve hisseler dolar bazında ucuzladı. Ve geçen hafta yabancılardan alım yönünde sinyaller aldık. Yabancı yatırımcı piyasaya gelir, yeter ki yapılan işler alternatif bir istikrar programıyla birlikte yürütülüyor olsun. Ancak piyasanın yeniden 2 - 3 sentlere gelmesi, derinliğinin artması için zaman gerekecek. Çünkü piyasa ciddi yara aldı. Gerek halka arzlar gerek ikincil piyasa açısından haziran ayını beklemek gerekecek. Hazirana kadar dövizde bir sürpriz olmazsa faizlerin daha da düşmesini bekliyorum. Dolayısıyla ister istemez sermaye piyasalarına bir yönelme olacak. Endeks de hazirana kadar 1.5 sent seviyelerinde seyreder. 
     
Yabancılar yatırımcı ne zaman gelir      İMKB yabancılar açısından cazip bir hale geldi. İlk üç ayda şirketlerin ne kadar yara aldıklarına bakmak lazım. Artık yabancılar direkt sektörlere göre değilde firmalara bakarak karar verecekler ki bunun da analizini çok iyi yapıyorlar. Yani yüksek döviz borçlanması olan şirketleri değil de düşük döviz borçlanması olan, daha çok TL borçlanması yapan, ihracat potansiyeli olan şirketlere yönelecekler. Daha seçici olacaklar. Kredi notunun düşürülmesi yabancılar açısından bir tedirginlik yaratıyor. Ama bu tedirginliğin üç - dört ay içinde dağılacağını ve seçici olarak geleceklerini düşünüyorum. Onların gelmesiyle 2001 yılının ikinci yarısından itibaren borsada ciddi bir canlanma bekleniyor. 
     
Eleman çıkarmak rasyonel değil’      Düşen işlem hacminin etkisiyle aracı kurumları zor günlerin beklediğini söyleyen Sağıroğlu, "Aracı kurumların önemli bir bölümünün gelirleri kurtaj gelirlerinde oluşuyor. İşlem hacminin düşmesine bağlı olarak özellikle ufak aracı kurumlar bundan olumsuz etkilendi" dedi. Aracı kurumların müşteri nezdinde açık pozisyonlarla büyük riskler almamaları durumunda maliyetlerini de bir şekilde kontrol altında tutarak yaşamlarını sürdürebildiklerine dikkat çeken Sağıroğlu, şunları kaydetti 
     "Sıkışan piyasa karşın çok büyük yıkımlar yaşanmıyor. Bunda piyasanın almış olduğu ivmenin etkisi var. Yabancıların Türkiye’ye yatırım yapmasının etkisi var. Kriz yönetiminde bütün maliyetlerimizi kontrol altına aldık. Kriz yönetimini eleman çıkararak yapmıyoruz. Bu rasyonel de değil, çünkü piyasa yükseldiğinde aynı yeterlikteki personeli aynı koşullarda bulmanız mümkün olmuyor. Bunun dışında işte çok daha fazla üreterek, araştırma departmanımızın çalışmalarıyla gelirlerimizin de artabileceğini düşünüyorum." 
     


 EKONOMİ 
















</TEXT>
</DOC>
