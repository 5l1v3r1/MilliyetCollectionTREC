<DOC>
<DOCNO> 26055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/yazar/sazak.html </URL>
<DATE> 2001/06/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Eko turizm 
</HEADLINE>
<TEXT>

     Değirmen bükünde günbatımı uzaklardaki Kos Adası'nı altın çerçevede bir resim gibi Esentepe'nin üzerine düşürüyor. Belli belirsiz bir yelkenli Gökova'da yol alıyor. Toprak yoldan, eşeklerin üzerinde son köylüler de geçiyor. Kuşların cıvıltısı dışında derin bir sessizlik. 
     Sessizliğin sesini dinliyoruz. 
     Yarımadanın Akdeniz'e bakan yüzünde Knidos antik kenti var. 
     Ağustosta Can Yücel'i anma şenliği sırasında, arp konseri verilecek anfi tiyatroda. Orhan Veli'nin şiirleriye anılacak Can Baba. Müşfik Kenter seslendirecek güzel dizeleri. 
     Datça, doğanın bu coğrafyaya armağanı binlerce yıldır bozulmamış, dünyadan kopuk bir gezegen gibi... Eşme'de görülen uzaylıların merkez üssü Knidos olmalı .. Komşu adaları da kendine çekiyor, Datça. 
     Simi Adası'yla dostluk köprüsü kurulmuş. 
     Belediye Başkanı Erol Karakullukçu anlattı Datça'nın atık suyunu 9 kilometre ötedeki Simi'ye Sömbeki Adası götürmek üzere AB destekli bir boru hattı projesi üzerinde duruluyormuş. Yunanlı belediye başkanı, mayısta Datça'yı ziyaret ettiğinde, "Ege'de yalnız tarihi, kültürü değil, yaşamın zorluklarını da paylaşıyoruz, dil ve dinlerimiz dışında her şeyimiz aynı, barışı kalıcı kılabilirsek silahlanmaya dönük fonları insanımızın refahına yöneltebiliriz" demiş. 
     Rodos, Simi, Datça arasında bu yaz haftada üç gün deniz otobüsü çalışacak. 
     İlginçtir. Adalarla, bizim kıyı yönetimleri arasındaki dostluk bağları geçen sonbaharda artan yangınlar sırasında da gözlenmiş. Rodos'u ziyaret etmekte olan Muğla Valisi de, Yunanlı yetkililerle birlikte yangın söndürmeye katılmış. 
     Sisam'da önümüzdeki günlerde yapılacak geniş katılımlı bir toplantıda, Dışişleri bakanlarının da yer alması bekleniyor. 
     Adalarla ticaret ve turizm işbirliği Datça ekonomisi açısından da önemli. Deniz otobüsleriyle erken saatte getirilecek turları Knidos'a kadar götürmek mümkün. Erol Karakullukçu, yerli ve yabancı konuklara, Datça'nın bademlikleri ve zeyintinlikleri arasında "eko turizm" işlevli köy evlerinde tatil sunmayı tasarladıklarını anlattı. Çevre dostu proje için bakanlıkla temas ediliyormuş. Mesudiye Hıyat bükündeki Gabaklar, küçük oteller, pansiyonlar rehberine girmiş güzel bir örnek. 
     CHP'li belediye Datça'da kendi yağıyla kavrulurken, İller Bankası'ndan bu yıl aldığı yardım 700 milyon lira gibi nerdeyse bir işçinin maliyetine eşit. Kısıtlı bütçeyle yollar düzenlenmiş. Yakında açılacak Migros ise karadan ve denizden gelecek ziyaretçilere, yatçılara yönelik alışverişi canlandıracak. 
     Datça yolunun Marmaris çıkışının haziran bitmeden tamamlanacak olması da sezona bağlanan umutları artırıyor. 
     
     







Yarı Taliban 


RTÜK ve ekonomik demokrasi 


Hasiyetli dedikodu 


Türkiye'deki değişim kavgası... 


Tarkan... Temel... Catherine... 


NATO, ABD, AB ve Türkiye 


Eğitime faiz yükü 


Türkiye’deki uzaylılar 


Eko turizm 


Sağlıkta tek söz sahibi doktor değildir’ 


Dornbusch Ekonominizi yeniden yaratacaksınız 


Ciner ile medya sahada buluştu 


</TEXT>
</DOC>
