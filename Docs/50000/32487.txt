<DOC>
<DOCNO> 32487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sondun02.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar Hintli kadını kucaklamak için kuyrukta.. 
</HEADLINE>
<TEXT>

     İnsanları kucaklayarak, bütün dünyayı şefkatiyle değiştirmeyi amaçlayan Hintli bir kadın, gezisinin 10 kenti kapsayan ABD bölümünde, kendisine sarılmak için saatlerce kuyrukta bekleyen insanlarla karşılaştı. 
     Mata Amritanandamayi adlı kadın, kucakladıkları kişilere, ''Oğlum Kızım, sana sevgiler'' derken, New York'un yanı sıra Los Angeles, Chicago, Washington ve Boston bölgelerindeki kucaklama turuna hazırlanıyor. 
     ABC televizyonunun haberine göre, son olarak New York'taki Columbia Üniversitesi'nde uzun bir kuyrukta saatlerce bekleyen insanları kucaklayan Amritanandamayi, Rahibe Teresa ile kıyaslanıyor. 48 yaşındaki kadının, genç yaşta okulu bırakarak, vaktini insanları kutsamaya adadığı ve milyonlarca müridinin bulunduğu belirtiliyor. 
     Amritanandamayi'nin sözcüsü Rob Sidon, ''Hindistan'da pek çok kutsal insan, kendilerine dokunulmasına izin vermez. Amritanandamayi, bu geleneği kırıyor'' dedi. Hintli kadın, başkalarını kendisi gibi hareket etmeye teşvik edip etmeyeceğine ilişkin bir soruya karşılık, ''Benim yaptığım içimden geliyor. Böyle bir ihtiyaç gördüm. Öyle hissettiğim için de sürdürüyorum. Sevgiyi bir kitapla ya da eğitimle öğretemezsiniz. Sadece gösterebilirsiniz'' diye konuştu. 







</TEXT>
</DOC>
