<DOC>
<DOCNO> 47399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sontur12.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk "Cumhurbaşkanı'nın 27. maddede eksikliği var" 
</HEADLINE>
<TEXT>

     Adalet Bakanı Hikmet Sami Türk, referandum sürecinin işleyebilmesi için 4709 Sayılı Anayasa değişikliğine ilişkin yasada halk oylamasına sunulması istenen 27. 
     maddenin de Resmi Gazete'de yayınlanması gerektiğini bildirdi. 
     Türk,''Sayın Cumhurbaşkanı'ndan bu konuya açıklık getirmesini, talimat vermesini istedik'' dedi. 
     Hikmet Sami Türk, Dünya Bankası Türkiye Direktörü Ajay Chhibber ve Başhukuk Danışmanı Hans Jürgen Gruss'ı makamında kabul ederek bir süre görüştü. 
     Türk, görüşmenin ardından gazetecilerin sorularını yanıtladı. 
     Anayasa değişikliğine ilişkin yasanını Resmi Gazete'de nasıl yayınlanacağına ilişkin bir soru üzerine Türk, şöyle konuştu 
     'Anayasa değişikliği toplam 35 maddeden oluşuyor. Sayın Cumhurbaşkanı, Anayasa'nın 86. maddesini değiştiren 27. maddesinin halk oyuna sunulmasını istemiştir. Başbakanlığa gönderdiği yazıda, bu 27. maddenin ayrılarak diğerlerinin Resmi Gazete'de yayınlanmasını 
     istemiştir. Ancak 3776 Sayılı Anayasa değişikliklerinin halk oyuna sunulmasına ilişkin kanuna göre, referandum sürecinin başlaması, yani 120 günlük sürecin başlaması için 27. maddenin de Resmi Gazete'de yayınlanması zorunludur. Sayın Cumhurbaşkanı'nın bu konuda bir eksikliği var Cumhurbaşkanı'nın bu konuya açıklık getirmesi bekleniyor, talimatlarını bekliyoruz.'' Türk, aynı yöndeki bir soru üzerine bu konunun Bakanlar Kurulu'nda görüşülmediğini, Cumhurbaşkanı Sezer'den bu konuda bilgi istendiğini, ve bu gelişmelere göre hareket edileceğini kaydetti. YSK'den bir görüş sorulup sorulmadığına ilişkin bir soru üzerine de Adalet Bakanı Türk, halk oylamasının YSK tarafından yapılacağını, bu kapsamda YSK'den görüş alınmasının da doğal olduğunu belirtti. ''Cumhurbaşkanı'ndan açıklık getirilmesi istenen konu nedir '' sorusunu yanıtlarken de Türk, Cumhurbaşkanı Sezer'in, 4709 Sayılı Anayasa değişikliğine ilişkin kanundaki 27. madde hariç, kanunun diğer maddelerinin Resmi Gazete'de yayınlanmasını istediğine dikkati çekti. Türk, ''Ancak, 3776 Sayılı Kanunun 2. maddesinde referandum sürecinin başlaması için kanunun, Resmi Gazete'de yayınlanması gerektiğini öngörüyor. Yani, 27. madde de yayınlanmalı. Halk, neyi oyladığını nereden öğrenecektir. Kanunla birlikte 27. maddenin de Resmi Gazete'de yayınlanması gerekir.'' 
     






</TEXT>
</DOC>
