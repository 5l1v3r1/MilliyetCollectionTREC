<DOC>
<DOCNO> 18560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/sontur08.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Ölüm oruçlarının haklı gerekçesi yok" 
</HEADLINE>
<TEXT>

     Adalet Bakanı Hikmet Sami Türk, cezaevlerinde sürdürülen ölüm oruçlarının hiçbir haklı gerekçesi olmadığını belirterek, ölüm oruçlarının, bazı yasadışı örgütlerin artık cezaevlerinde at koşturmasına engel olacak yeni bir düzenleme getirildiği için sürdürüldüğünü söyledi. 
     Cezaevleri'nde 6 ayı aşkın bir süredir ''üzücü bir durumla karşı karşı olduklarını'' belirten Türk, ''Cezaevlerimizde yasadışı bazı örgütler bir açlık grevini ve onun daha da ağırlaştırılmış bir biçimi olan ölüm orucunu sürdürmektedirler'' dedi. 
     Adalet Bakanı Türk, KKTC'den ayrılmadan önce düzenlediği basın toplantısında, gazetecilerin Türkiye cezaevindeki ölüm oruçlarıyla ilgili soruları üzerine, eylemleri sürdüren örgütlerin belirli amaçlar izlediğini kaydetti. 
     Örgütlerin bir bölümünün amacının, BM cezaevlerinin minimum standarları ile Avrupa Konseyi'nin cezaevleri kurallarına göre inşa edilen F tipi cezaevlerine karşı yürütülen kampanya gereği F tipi cezaevlerinin kapatılmasına yönelik olduğunu ifade eden Türk, şöyle konuştu 
     ''Bununla kalınmamaktadır, Terörle Mücadele Kanunu'nun kaldırılması, DGM'lerin kaldırılması, hatta halklara özgürlük gibi bir takım siyasal program niteliğinde amaçlar izlenmektedir. Bunları gerçekleştirmek için, insanların vijdanlarını isyan ettirecek bir yöntem seçilmiştir. Bu örgütler kendi yandaşlarını, kendi amaçları doğrultusunda kurban olarak seçip, ölüme göndermekten çekinmemektedirler. Biz bu eylemlerin sona erdirilmesi için gereken her şeyi yaptık, yapmaya devam ediyoruz.'' 
     
     






</TEXT>
</DOC>
