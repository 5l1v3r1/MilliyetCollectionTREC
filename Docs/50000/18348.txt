<DOC>
<DOCNO> 18348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/sondun02.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeavour'un dönüşüne bilgisayar arızası nedeniyle erteleme 
</HEADLINE>
<TEXT>

     Uluslararası Uzay İstasyonu'nda UUİ başgösteren bilgisayar arızası yüzünden Endeavour mekiğinin dönüşü iki gün ertelendi. NASA, uzaya yarın Ruslar tarafından götürülmesi öngörülen ''turist'' Dennis Tito'nun gidişinin de bu yüzden ertelenmesi gerektiğini bildirdi, ancak Ruslar bunu kabul etmedi. 
     NASA yetkilileri, UUİ'de neden kaynaklandığını bilmedikleri bilgisayar arızasının henüz giderilemediğini, bu yetmezmiş gibi yardım sisteminin de arızalandığını kaydettiler. Yetkililer, arıza yüzünden Pazartesi başlaması öngörülen dönüş yolculuğunun Çarşamba'ya alındığını belirttiler. 
     NASA, Amerikalı işadamı Dennis Tito'yu UUİ'ye götürecek Rus Soyuz kapsülünün fırlatılışının bu nedenle yarın yapılmamasını ve ertelenmesini Ruslardan istedi, ancak Ruslar buna yanaşmadı. Rus uzay merkezinin sözcüsü Sergey Gorbunov AFP'ye verdiği demeçte, NASA'nın isteğini reddetti ve Tito'yu yarın öngörüldüğü şekilde uzaya yollayacaklarını bildirdi. Kapsülü taşıyacak aynı adlı füzenin fırlatma rampasına yerleştirildiğini söyleyen sözcü, Amerikalılardan Soyuz'un kenetlenebilmesi için Endeavour'u geçici olarak UUİ'den ayırmalarını istediklerini belirtti. 60 yaşındaki Amerikalı Tito, uzay serüveni için Ruslara 20 milyon dolar verdi. Ruslar, Amerikalıların itirazına rağmen Tito'yu UUİ'de bir süre ağırlayacak. 
     







</TEXT>
</DOC>
