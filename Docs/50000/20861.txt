<DOC>
<DOCNO> 20861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sondun06.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Moulin Rouge filminin klibine Türk modacı imzası 
</HEADLINE>
<TEXT>

     ABD'de Rogen Ok adıyla tanınan genç Türk moda tasarımcısı Mutlu Gündoğdu, ''Moulin Rouge'' Kırmızı Değirmen filminin tanıtımı için yapılan klibin çekimine katılan ünlü sanatçıları giydirdi. 
     Genç Türk tasarımcı, 1890'ların ünlü Paris müzikholünün canlandırıldığı ''Moulin Rouge'' filminin yeni yapımının promosyonu için hazırlanan ve Christina Aguilera, Lil'Kim, Mya ve Pink tarafından hip-hop versiyon olarak seslendirilen ''Lady Marmalade'' şarkısının video klibinde, ünlü koreograf ve sanat yönetmeni Tina Landon'un yardımcılığını üstlendi. 
     ''Lady Marmalade'' şarkısı, ilk defa 1975'lerin en tanınmış şarkıcılarından Patti Labelle tarafından seslendirilmişti. Yeni sürümü ''Interscope'' plak şirketi tarafından yayımlanan ''Lady Marmalade''ın prodüktörlüğünü, hip-hop müziğinin ustası Elliot Rockwilder yaptı. Şarkının yeni hali, Nicole Kidman ve Ewan McGregor'un başrolünü paylaştığı ve Baz Luhrmann'ın yönettiği ''Moulin Rouge'' filminin soundtrack'ında da yer alıyor. 
     Bugüne kadar Jennifer Lopez, Whitney Houston ve Janet Jackson'ın da aralarında bulunduğu birçok ünlü sanatçının video klibine imzasını atan Hollywood'un önde gelen yönetmenlerinden Paul Hunter'ın çektiği ''Moulin Rouge'' video klibi için tüm kostümleri Rogen Ok, orijinallerinin hala muhafaza edildiği Paris'teki ''Hunter's Office''ten temin etti. Klipte kullanılan pirinç yatak ise Los Angeles'da özel olarak yaptırıldı. Los Angeles'ta 3 gün süren çekimlerin stilistliğini üstlenen genç Türk moda tasarımcısı Rogen Ok, klipte tüm sanatçıları kabare havasında ve 19. yüzyıl Paris'indeki gece kulubünün ruhuna uygun biçimde giydirdi. 
     Rogen Ok, çekimlerle ilgili izlenimlerini anlatırken, ''Klip çekimi sırasında kendimi Paris'te hissettim. Her şey mükemmeldi. Böylesine profesyonel bir klipte stilistlik yapmak beni çok heyecanlandırdı. Özellikle Lil'Kim, beni kendine hayran bıraktı. Çekim sırasında Lil'Kim'in korumalarından birinin Türk olduğunu da öğrendim '' diye konuştu. ''Moulin Rouge'' filminin video klibi, şu sıralarda dünya televizyonlarında yayımlanıyor. Film ise 18 Mayıs'ta ABD'de gösterime girecek. 







</TEXT>
</DOC>
