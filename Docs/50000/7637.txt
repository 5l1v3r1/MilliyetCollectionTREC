<DOC>
<DOCNO> 7637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/sanat/asan.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arif Mardin’in, dünya müzik üretimine katkısı Grammy Ödülü ile taçlandırılıyor... 
</HEADLINE>
<TEXT>
Aslolan şarkıdır’ 
Aretha Franklin, Bee Gees, Phil Collins, Bette Midler, Jewel, Willie Nelson gibi devlere besteler veren, prodüktörlük yapan dünya müziğinin usta ismi Arif Mardin 21 Şubat’ta "Ömür Boyu Başarı" Grammy’si alıyor 
     YASEMİN ÇONGAR New York 

     Kendi deyimiyle "sanatçılara beşiz doğurtmayı seven" bir prodüktör Arif Mardin. Birlikte "Beneath My Wings" gibi nice unutulmaz albüme imza attığı şarkıcı Bette Middler’a göre "bu gezegendeki son centilmenlerden." 
     İyi bir ses ve güzel bir şarkı peşindeki yolculuğunun en keyifli duraklarından birinde şimdi. 69 yaşında, mesleğinin zirvesinde. Yaratıcı ailesinin her üyesi bugünlerde ayrı bir projenin heyecanını yaşarken, o da 1942’de İstanbul’da henüz on yaşındayken Duke Ellington’ı keşfetmesi ile başlayıp, 1956’da Dizzy Gillespie tarafından keşfedilmesiyle rotası çizilen bol ödüllü müzik macerasının bir kez daha taçlandırılmasına hazırlanıyor. 21 Şubat’ta yeni bir Grammy Ödülü’nün sahibi olacak. Bu kez yapımcılığını ya da aranjörlüğünü üstlendiği bir albüme değil, hayatına veriliyor Grammy "Ömür Boyu Başarı Ödülü" alıyor Arif Mardin. 
     Mardin ile "en alt düzeyden" başlayıp başkan yardımcılığına kadar yükseldiği "Atlantic Records" şirketinde, Manhattan trafiğine 28’inci kattan bakan, duvarları platin plaklarla kaplı ofisinde konuşurken anlıyorum ki, hep gönlünün çektiği yöne yürüyenlerden biri o aynı yolda "bir ömür boyu daha" yürümeye de hazır. 
     
     İşin temeli şarkı 
Sizi, İstanbul’da Duke Ellington’ın plağıyla büyülenen 10 yaşındaki Arif Mardin’den, 2001’de New York’ta, müzik üretimine hayat boyu katkısının ödülünü alacak olan Arif Mardin’e getiren yolculukta önemli kavşaklar nelerdi 
     Dizzy Gillespie’nin 1956’da İstanbul’a konsere gelmişken, bir provada benim bir parçamı çalması. O sırada orkestranın aranjörü olan Quincy Jones ile arkadaşlık kurmam. O yıl üç beste yapıp Dizzy Gillespie’ye göndermem. Dizzy’nin caz yıldızlarından oluşmuş bir orkestrayla benim bestelerimi kaydetmesi. Sonra Quincy Jones’un bu teybi Berklee Müzik Okulu’na gönderip "Hani benim burs namzetimi soruyordunuz. Ben o adamı buldum, işte budur" demesi. O zaman 1957’de eşim Latife ile yeni evlenmişiz. Babama "Boston’a Müzik Okulu’na gidip, Big Band aranjörü olacağım" diyorum. Sanki Mars’a gidiyormuşum gibi bakıyor bana. Haklı tabii, çünkü bir rüya. Babamın itirazlarına rağmen eşimle birlikte lüks bir hayattan Boston’da kiralık, tuvaleti başkalarıyla paylaştığımız bir odaya geliyoruz. Okulu bitirince eşimin Birleşmiş Milletler’de iş bulması, New York’a taşınmamız ve 1963’te Nesuhi Ertegün’ün bana Atlantic’te iş teklif etmesi. En alt düzeyden aranjörlüğe, prodüktörlüğe yükselmem. 
     
Neredeyse yarım yüzyıllık bu maceranız sırasında hayat değişti, müzik değişti. Arif Mardin’in değişenleri ne, değişmeyenleri ne 
     Değişmeyen beste, melodi ve sözler. İşin temeli şarkıdır. Bu değişmez. Elinizde sağlam bir beste ve sözler olmazsa ticari başarıya ulaşmanız mümkün değildir. Değişen ise teknoloji ve sürat. 50’li yıllardaki gibi bütün sanatçıların bir odaya doluşup albüm çıkarması benim için nostalji artık. Bugün dijital kayıt sisteminde müziğe istediğinizi ilave edebilirsiniz sonradan, ki bu bir kazançtır. 
     
Aretha Franklin, Bee Gees, Phil Collins, Herbie Mann, Average White Band... Diskodan caza, country’ye kadar çok farklı ekollerdeki sanatçılarla çalıştınız. Sizi bir araya getiren ortak bir duygu var mıydı 
     Sanatçının müziğinde samimi ve dürüst olması benim için çok önemli. Bir Willie Nelson ile çalışmam, bir Aretha Franklin kadar değer taşır. Çünkü her ikisi de kendi müziklerinde dürüsttürler. 
     
Nedir müzikte dürüstlük 
     Kendi inançlarınıza bağlı kalmak. İlle ticaret yapacağım diye inançlarınızı terk etmemek. Sanatçı kendi inançlarını takip ederse zaten ticari olarak da başarılı olabilir. Dinleyiciler hemen sezerler, işin içinde sahtelik varsa. 
     
     Sezen Aksu, milli hazine 
Nereye gidiyor müzik Yeni keşifleriniz, favorileriniz var mı 
     Amerika’da biraz üzülüyorum doğrusu, çünkü müzisyenlik dediğimiz şey, mesela iyi bir ses sahibi olanlar azalıyor. Herkes Pavarotti ya da Callas olacak değil tabii ama özel bir sesi olmayan çok kişi albüm yapmaya başladı. Mesela ben rap dinleyemiyorum artık, dişçiye gitmişiniz gibi bir burgu beyninizin içinde. Sözleri, kadınlara ve azınlıklara karşı küfürleri de rahatsız ediyor. Aretha Franklin, Roberta Flack gibi sanatçılar arıyorum bugün ama bulamıyorum. Bunun bir istisnası Jewel. Onunla 1999’da bir Noel albümü yaptık. "Ave Maria"yı bir söylüyor, melek gibi hiç vibrattosuz. Derken bir gospel söylüyor rock şarkıcısı gibi. Çok çok iftihar ettiğim bir albüm oldu, büyüklerin arasına koyarım onu. 
     
Bizden "özel sesler" tanıyor musunuz 
     Sezen Aksu tabii, ona "milli hazine" derim ben. Bir de gençlerden Şebnem Ferah var. Gerçekten çok yetenekli, duru bir ses, iyi beste, iyi sözler. Onunla, oğlum Joe ile birlikte üç şarkı yapacağız yakında. 
     
Türk şarkıcıların dünya klasmanına çıkması mümkün mü 
     Çok zor, buralarda meşhur olabilmek için burada büyümek, buranın dilini konuşmak, buranın kulüplerinden yetişmek gerek. Ama bazen Tarkan gibi sürprizler olabiliyor tabii. O bir "Şımarık" dedi, özellikle Latin kökenlilere hitap eden istasyonlar bayıldı. 
     
Türkiye’de popüler müzik, çoksesliliğe, sağlam aranjmanlara, orkestrasyona alışmakta niye bunca zorlandı 
     Çok ses-tek ses meselesi suni olarak yaratıldı da ondan. Türk müziğinin güzelliği ink r edilemez, bir derya gibidir, bir ney taksiminde kendinizi kaybedersiniz. Fakat ille de Türk müziğini çok seslendirmeye lüzum yok. Bununla uğraşmak bence vakit kaybı. Bırakın o bir sanat türü olarak yerinde kalsın. Dünya müziği yapın siz. 
     
Siz eğitiminiz, yaşadığınız yer ve işiniz nedeniyle, erken globalleşmiş bir kişisiniz, gerçek bir dünyalısınız. Türkiye’nin dünyalılıkla bir alıp veremediği var mı dersiniz 
     Giderek açılıyoruz. Dünyalılık konusunda daha iyiyiz şimdi. Ama bizim tutkularımız yolu tıkıyor bazen. Bu aşırı tutkululuktan kurtulmak lazım. "Eurovision" şarkı yarışmasını milli mesele yapmak gibi tutkulardan bahsediyorum. 
     
     Sanatla iç içe olan bu aileye dikkat 
     Mardin ailesinin New York kolu bugünlerde çok meşgul. Julie Mardin, Manhattan’daki "The Marmara Oteli"nde 1 Mart’ta açacağı avangard fotoğraf sergisine hazırlanıyor. Kardeşi Joe Mardin, tekno besteler yaptı bu sergi için. Joe ayrıca, mayısta Türkiye yolcusu. Mardin ve çevre kentlerde bir açıkhava konserine hazırlanıyor. Anneleri Latife’nin, 1968 Amerikası’nda kürtaj tartışması çevresinde dönen oyunu "The A’ Word " Greenwich Street Theater’da oynanmaya başladı. Latife Mardin’in, Kırım Savaşı yıllarında İstanbul’da yaşanan bir aşkı anlattığı romanı "East is East Doğu Doğudur" ise nisanda Türkiye’de yayımlanacak. 
     


 SANAT 










</TEXT>
</DOC>
