<DOC>
<DOCNO> 38650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sonspo17.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe denediği oyuncuları beğenmedi 
</HEADLINE>
<TEXT>

     Birinci Süper Lig'deki İzmir temsilcisi Göztepe'de, Aliağa PETKİM Spor ile yapılan özel maçta denenen oyuncular geri gönderildi. 
     Teknik direktör Rıza Çalımbay, sarı-kırmızılı takımın 2-1 kazandığı Aliağa PETKİM Spor maçında forma giyen Kongolu Oponga, Nijeryalı Mukolazi, Kamerunlu Sadou ve gurbetçi oyuncular Atilla Çiftçi ve Ulaş'ın, Göztepe'de oynayacak düzeyde olmadıklarını söyledi. Libero ve sol kanat arayışlarını sürdürdüklerini ancak yeni bir ismin gündemde olmadığını kaydeden Çalımbay, ''Artık Samsunspor maçına konsantre olduk. Şimdi tek düşüncemiz kendi seyircimiz önünde rakibimizi yenerek bu haftayı da 3 puanla tamamlamak'' diye konuştu. Göztepe Kulübü Asbaşkanı Levent Ürkmez de takımın ilk 2 haftada aldığı galibiyetlerle camiaya moral getirdiğini belirterek, ''Samsunspor'u yenip 3'te 3 yaparak İzmir'e iyi bir hava kazandırmak istiyoruz. Göztepe'ye tüm İzmir'in destek çıkması gerekir'' dedi. 







</TEXT>
</DOC>
