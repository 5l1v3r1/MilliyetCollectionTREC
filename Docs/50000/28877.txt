<DOC>
<DOCNO> 28877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/yazar/guclu.html </URL>
<DATE> 2001/06/26/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğer eski bilgisayarınız varsa... 
</HEADLINE>
<TEXT>

     Varlık içinde yokluk çeken bir ülkeyiz. Bir yanda yastık altında, kolda, boyunda boşu boşuna yatan trilyonluk servet öte yanda birkaç milyon dolar için dilencilik yapan güven vermeyen politikacılar... 
     Önceki yıl Milliyet'in başlattığı Haydi Güneydoğu'ya kampanyası kapsamında Siirt'e gitmiştik. Sabah vali, belediye başkanı ve şehrin ileri gelenleriyle ekonomi üzerine konuşmuş, kentin nasıl canlanabileceği üzerine yorumlar dinlemiştik. 
     Gelinen ortak nokta birkaç yüz milyar liralık bir kredi bulunsa kentin kaderi bir anda değişir. Ama Ankara bu krediyi vermiyor diye yakınıp durdular. Öğlenden sonra ise kadınlara yönelik okuma yazma kurslarına gittik. İlgi büyüktü. Sadece okuma yazma öğrenmekle kalmıyor, değişik meslekler öğrenip aile ekonomisine katkıda da bulunuyorlardı. Proje enteresandı. Ama daha da enteresanı, kadınlardan pek çoğunun kolundaki sıra sıra burma bilezikler ve boyunlarındaki sıra sıra gerdanlıklardı... 
     Bırakın bütün Siirt'i birkaç okuma yazma kursundaki kadınların kolundaki bilezikler bile Siirt'i bir anda canlandırır denilen o birkaç yüz milyarı rahatlıkla karşılayabilirdi. Ama bırakın böyle bir şeyi yapmayı, akıllarından bile geçirmiyorlar. Önerecek olduk, hiç de hoş karşılanmadı... 
     Şimdi aynı olayla hemen her yerde karşılaşıyoruz. Bir yanda müthiş bir savurganlık ya da atıllık öte yanda diz boyu yoksulluk. Olacak şey değil. 
     Önümde çok çarpıcı bir mail var. Marmara Üniversitesi Biyoloji Kulübü Danışmanı Figen Esin Kayhan'dan geldi. Birlikte okuyalım 
     "Bizler Marmara Üniversitesi Fen Edebiyat Fakültesi Biyoloji Bölümü'nde biyoloji öğrenci kulübü kurduk. Kulüp olarak sosyal ve kültürel faaliyetlerin yanı sıra biyoloji kongreleri ve olimpiyatlarına da katılmayı hedefliyoruz. Bu sayede ilerideki bilim yaşantımıza bir temel hazırlamak istiyoruz. Ancak çok önemli bir eksiğimiz var. 
     Okulumuzun maddi olanakları yetersiz olduğu için bize bilgisayar veremiyor. Oysa bilgi çağında internetten faydalanmadan dünyaya açılmamız hemen hemen olanaksız. 
     Sizden ricamız, bize bir adet bilgisayar bağışı yapabilecek kişi ve kurumlara bu isteğimizi iletmeniz. Size yazmadan önce pek çok PC üreten firmayı aradık ama bir cevap bile alamadık. 
     Lütfen bize yardımcı olun. Kullanılmış ve eski model bile olsa işimize yarar. Şimdiden teşekkürler." 
     Evet bir yanda atıl duran binlerce bilgisayar, öte yanda bir bilgisayar için can atan milyonlarca öğrenci. Tıpkı kitaplar gibi. Şu anda sayfaları hiç açılmayan milyonlarca kitap evlerin bir köşesinde raflarda tozlanıyor. Oysa yine milyonlarca insan okuyacak bir şeyler bulabilmek için kıvranıp duruyor... 
     Hemen her konuda internet siteleri açılıyor. Güvenirliği su götürmeyecek bir şekilde, böylesi amaçlar için de bir site açılsa ne güzel olur. Bir şeye ihtiyacı olanlar duyurur, yardım etmek isteyen de eder... 
     
     







Takiyye, irtica, sosyoloji 


Tam tiyatro 


Kapatma ve devam 


Vallahi çekilmez 


Recep Tayyip Erdoğan değişti mi .. 


Aliye ile Ramazan 


Eğer eski bilgisayarınız varsa... 


Sadece Fazilet olayı değil... 


Yanıt bekleyen sorular 


Naylon faturam var almaya gelin 


Kutan'ın çağrısı 


Türkbanklılar kime oy vermez 


Resmi Gazete’de ilan şart mı 


Et, süt, ekmek, şeker ve banka dışarıdan gelecek 


Özel oldu ama güzel olmadı 


</TEXT>
</DOC>
