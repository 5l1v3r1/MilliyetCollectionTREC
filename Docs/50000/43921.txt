<DOC>
<DOCNO> 43921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/dunya/dun06.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika, NATO’ya kanıt vermedi 
</HEADLINE>
<TEXT>

Terörle mücadele birimi kurulacak 
     GÜVEN ÖZALP Brüksel 

     Brüksel’de dün yapılan NATO Savunma Bakanları Toplantısı’nda ABD’nin diğer 18 ittifak üyesine, New York ve Washington saldırılarıyla ilgili somut talepler ve kanıtlarla gelmesi yönünde yoğunlaşan bir beklenti vardı, ancak gerçekleşmedi. ABD’yi temsil eden Savunma Bakan Yardımcısı Paul Wolfowitz bir talepte bulunmadı. 
     ABD’nin şu ana kadar gerçekleştirdiği operasyon hazırlıkları çerçevesinde NATO çatısını kullanmaktansa ikili anlaşmalara gitmesi de ilk aşamada ittifaka "fazla ihtiyaç duymayacağının" sinyalleri olarak algılanıyor. Wolfowitz, diğer 18 üyeye "Uzun soluklu bir mücadeleye hazır olun" mesajı verirken, "Şu aşamada ortak bir harekat planımız yok. Olması halinde iletiriz. Şu aşamada İttifak’ın en önemli katkısı istihbaratını paylaşmak olur" dedi. 
     Gayriresmi nitelikte olduğu için herhangi bir karar alınmayan toplantı sonrasında bir açıklama yapan NATO Genel Sekreteri Lord George Robertson, "Ortak harekat konusunda NATO kapıları açık tutuyor" diye konuştu. 
     
     NATO, Türkiye’nin çizgisinde 
     NATO, Türkiye’nin yıllardır savunduğu ve hemen her toplantının sonuç belgesine sokturmaya çalıştığı terörizmle mücadele konusunda, ABD’deki terörist saldırıların da etkisiyle Ankara ile aynı çizgiye gelmeye başladı. Yıllardır birçok üyesinin üçüncü ülkelerce terörist ilan edilen kişilere kucak açtığı NATO, terörle mücadele birimi kurmayı tartışıyor. 
     



 DÜNYA 













</TEXT>
</DOC>
