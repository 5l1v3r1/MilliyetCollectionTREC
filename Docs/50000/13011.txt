<DOC>
<DOCNO> 13011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/son/sondun03.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Virginia eyaletinde Ermeni lobisine darbe 
</HEADLINE>
<TEXT>

     ABD'nin Virginia eyaletinde, sözde Ermeni soykırımının, ilkokul birinci sınıftan lise dönemine kadar okullarda ders olarak okutulma çabası, ABD'deki Türk-Amerikan toplumunun mücadelesiyle engellendi. 
     Virginia eyaleti eğitim komisyonunda görüşülen tasarıda, ilköğretim çağındaki çocuklara, sözde ''Ermeni katliamına'' ilişkin bir ders okutulması öngörülüyordu. 
     Ermeni lobisinin, ''soykırım'' yerine ''katliam'' kelimesini kullanarak, Türklerin engelleme çabalarını alt etme girişimine kanmayan Türk toplumu temsilcileri, Washington ve Maryland eyaletlerinden Virginia'ya giderek, son iki haftadır hemen hergün, saatlerce süren oturumları takip ettiler. Beklenildiği üzere tasarıda, ''soykırım'' şeklinde değişiklik yapılırken, itirazları sonucunda Türk toplumu temsilcilerine de eğitim komisyonunda konuşma hakkı tanındı. 
     Türk-Amerikan Dernekleri Asamblesi İcra Direktörü Güler Köknar, eğitim komisyonunda, tasarının gerekliliği konusunda tartışma başlatmayı başardıklarını ve sonunda, 6'ya 1 oyla, bu tasarının reddedildiğini söyledi. Tasarı, eğitim komisyonunda kabul edilseydi, başkent Washington, Maryland ve Virginia eyaletlerini kapsayan bölgede yaşayan çocuklardan, ülkenin en iyi okullarının bulunduğu kabul edilen Virginia'da okula gidenler, Ermeni lobisinin sözde soykırım iddialarını ders olarak görecekti. 




</TEXT>
</DOC>
