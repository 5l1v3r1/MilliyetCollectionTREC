<DOC>
<DOCNO> 28976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sontur23.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş "Özal'ın politikalarını hayranlıkla izledim" 
</HEADLINE>
<TEXT>

     Devlet Bakanı Kemal Derviş, ANAP'ın 1980'li yıllarda uyguladığı politikalardan övgü ile söz ederek, ''Turgut Özal'ın politikalarını yurt dışından hayranlıkla izledim. Türkiye, Özal'ın yapısal reformlarını terkettiği için sıkıntıya girdi'' dedi. 
     Derviş, ANAP Grup Toplantısı'nda, yaklaşık 1.5 saat süreyle ekonomi konusunda brifing verdi. Derviş, toplantıdan ayrılırken, gazetecilerin sorusu üzerine, ''Sorulara cevap verdim. Güzel bir toplantı oldu. Çok mutlu oldum'' dedi. 
     Alınan bilgiye göre, Derviş, Turgut Özal başbakanlığındaki ANAP hükümetlerinin Türkiye'de uyguladığı programları yurt dışında hayranlıkla izlediğini ifade ederek, Türkiye'nin Özal'ın uyguladığı yapısal reformları terkettiği için sıkıntıya girdiğini söyledi. 
     Uyguladıkları ekonomik programda ANAP'ın büyük katkıları olduğunu anlatan Derviş, programın ''ANAP misyonunun devamı'' niteliğinde olduğunu kaydetti. Piyasaların canlanmaya başlandığını anlatan Derviş, ilk verilerin olumlu olduğunu, ancak yeterli olmadığını söyledi. Temmuz ayı sonunda piyasaların düzelmeye başlayacağını anlatan Derviş'in döviz fiyatlarındaki artışı da ''Kriz döneminde dövizin artması normal ancak programın sonuçları alınmaya başladıkça rayına oturacaktır. Burada bankaların bilanço makyajının rolüz var sanırım. Bunun ay sonunda tamamlanması halinde, dolar belli bir dengeye oturacaktır. Doların bugün olması gereken fiyatı, 1 milyon 150 bin liradır'' dedi. IMF ile Türkiye'nin gayet iyi ilişkiler içinde olduğunu anlatan Derviş'in ''IMF'den en yüksek parayı biz aldık. Ancak IMF ve Dünya Bankası'ndan alacağımız ikinci dilim için Telekom'un yeni yönetiminin mutlaka belirlenmesi gerekiyor. Bunu da Çarşamba günü yapmalıyız'' diye konuştu. 
     Bu arada Derviş'in dalgalı kuru anlatırken, ''devalüasyonu aklınıza bile getirmeyin'' dediği bildirildi. 
     Derviş, programın hem siyaset ve kamuoyundan destek bulmasına özen gösterdiğini belirterek, çeşitli gezilerinin ''siyaset yapıyor'' şeklinde eleştirilmesinin yanlış olduğunu söyledi. Derviş, ''Yaptığım siyaset değil dağ tepe dolaşıp programa destek almaktır. Bu tür programlarda bu zaten yapılıyor. Nitekim gezilerimde bu desteğin bir bölümünü de aldım. Yaptığım iş, programın teknik yönünün bir parçasıdır'' dedi. 
     Türkiye'nin mutlaka ''düzlüğe çıkacağını'' ifade eden Derviş, krizlerin ancak dinamik ve demokratik ülkelerde çıktığını ileri sürdü. Son yıllarda ekonomik kriz yaşayan çeşitli ülkeleri örnek gösteren Derviş, ''Başka ülkeler kağnı ile biz sürat arabası ile gidiyoruz. Tabii ki, arabanın kaza geçirmesi normaldir. Tamir edilir, sonra da yola devam eder. Önemli olan otoyolda hız yapmasıdır. Biz de bunu yapıyoruz zaten'' diye konuştu. 
     Programa verdikleri destekten ötürü ANAP milletvekillerine teşekkür eden Derviş'e, ANAP Lideri Mesut Yılmaz'ın, ''Programa hem Türkiye'nin krizden çıkması için hem de özünde ANAP'ın savunduğu yapısal reformları içerdiği için destek verdik. Bu programın arkasındayız ve arkasında olmaya devam edeceğiz'' dediği ifade edildi. 
     Devlet Bakanı Derviş'in, moratoryum konusunda açıklama yaparken, ''Önümüzde üç seçenek vardı, ya moratoryum ya para basmak ya da yapısal değişikliklerdi. Biz, bunun ilk ikisini hiç düşünmedik bile'' dediği kaydedildi. 
     Öte yandan Manisa Milletvekili Ekrem Pakdemirli'nin, Derviş'e ''1980'li yıllarda sizinle çalışmamanın eksiklik olduğunu görüyorum'' dediği kaydedildi. 
     
     







</TEXT>
</DOC>
