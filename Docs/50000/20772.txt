<DOC>
<DOCNO> 20772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/ekonomi/eko01.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK yönetimi değişiyor 
</HEADLINE>
<TEXT>

Bankalar Yasası’na eklenen maddeyle Üst Kurul üyelerinin değiştirilmesine olanak sağlandı. Bakan Derviş, en az 12 yıl bankacılık yapmış profesyonel bir ekip kurmak istiyor 
     HARUN GÜREK Ankara 

     Altı yıl süre ile göreve getirilen Bankacılık Düzenleme ve Denetleme Kurulu başkan dışındaki üyeleri BDDK görevden alınacak. Devlet Bakanı Kemal Derviş’in dün Başbakan Yardımcıları Hüsamettin Özkan ve Mesut Yılmaz ile yaptığı görüşmede BDDK Başkan ve üyelerinin görevden alınması da ele alındı. 
     Başbakan Bülent Ecevit ve Başbakan Yardımcısı Devlet Bahçeli’nin de onayıyla, geçen yıl mart ayında seçilen yedi Kurul üyesinin tamamının yenilenmesine karar verildi. Bu amaçla bankacılık yasa tasarısına madde eklenmesi kararlaştırıldı. 
     
     Kurul Başkanı kalıyor 
     Başbakanlık’taki toplantıdan sonra Meclis’e gelen Derviş,bir ara komisyon sırasından ayrılarak, TBMM Plan Bütçe Komisyonu Başkanı Metin Şahin’in odasına geçti. Şahin’le birlikte önergeyi hazırlayan Derviş’in, Genel Kurul salonuna döndükten sonra Yılmaz’a bir önerge getirildiği ve Yılmaz’ın önergeyi bir süre incelediği dikkat çekti. Önerge daha sonra bir madde olarak düzenlemeye eklendi. 
     Derviş’in BDDK’da profesyonel ve siyasetten uzak bir ekip oluşturmayı istediği vurgulandı. Bu nedenle, Kurul üyelerinin tamamının en az 12 yıl bankacılık yapmış olması koşulu da getirildi. Kurul’da uyum ve verimin sağlanması gerekçesiyle getirilen düzenleme uyarınca, BDDK üyeleri yasa yürürlüğe girdiği tarihten itibaren 15 gün içinde yine Bakanlar Kurulu tarafından atanacak. 
     
     Yasa Meclis’ten geçti 
     Genel Kurul’da kabul edilen yasayla ayrıca, bankaların yüzde 10’dan az hissesine sahip olanlar da kurucularda aranan nitelikleri taşımak zorunda olacak. Hisse devirlerinde bankaların sermayelerinin 20 trilyon liraya yükseltilmesi zorunluluğu da getirildi. Fon’daki banka alacakları hakkında Amme Alacaklarının Tahsiline İlişkin Kanun uygulanacak. Kriz nedeniyle bankasına el konan işadamlarına yeniden banka sahibi olma olanağı sağlandı. 
     
Binde 5’ten vazgeçildi      ANKARA Milliyet 

     Başbakanlık’ta Başbakan yardımcıları Mesut Yılmaz, Hüsamettin Özkan ve Bakan Derviş bir araya gelerek önceki gece liderler zirvesinin toplanmasına neden olan ve Derviş’in gündeme getirdiği bankaların yurtdışından sağlayacakları krediler için oluşturulması düşünülen garanti fonunu görüştü. Derviş, bu fonun oluşumu için bankaların mevduatları dışındaki tüm bilanço içi ve dışı yükümlülüklerinden binde 5 kesinti yapılması konusunda Yılmaz ve Özkan’ı ikna edemedi. Bu nedenle Derviş’in Genel Kurul’da verilmesini planladığı önergeden de vazgeçildi. 
     Derviş, daha sonra katıldığı Meclis Genel Kurulu’nda milletvekillerine, "Sizin de yardımınızla ekonomideki yangını söndürmek üzereyiz" diyerek teşekkür ederken, reform düzenlemelerinin amacının siyaset ve ekonominin birbirine saygılı olmasını sağlamak olduğunu söyledi. 
     
Geçiş süresi 9 yıl      Kredi tanımının kapsamı değiştirildi. Gayri nakdi krediler, batık gayri nakdi krediler, vadeli işlem ve opsiyon sözleşmeleri, satın alınan tahvil ve benzeri sermaye piyasası araçları, ortaklık payları kredi tanımının kapsamına alındı. Bankalar mali kuruluşlar dışındaki bir şirkete en fazla öz kaynaklarının yüzde 15’i kadar ortak olacak. İştiraklerin toplamı yüzde 60’ı geçemeyecek. Bankalar 2009 yılı sonuna iştiraklerini bu sınırlara çekmek zorunda olacak. 
     
     Özel karşılıklar vergiden indiriliyor 
     Düzenleme ile kredilerin tanımı da değiştirilerek, kapsamına ortaklık payları da girdi. Bankalar bu tanıma altı yıl içinde uymak zorundalar. Ayrıca, bankaların açtığı krediler için ayırdıkları özel karşılıklar vergiden indirilmesi olanağı sağlandı. El konan bankaların alacak davalarının hızla sonuçlandırılması için ihtisas mahkemelerine de olanak sağlandı. Bu mahkemeler sadece Fon davalarına değil, özel bankaların davalarına da bakacak. 
     



 EKONOMİ 


















</TEXT>
</DOC>
