<DOC>
<DOCNO> 1927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/dunya/adun.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İyilik de yaramıyor 
</HEADLINE>
<TEXT>

Ankara Ermenistan’la diplomatik ilişki kurmaya hazırlanıyor’ haberleri Erivan’ı heveslendirdi. Ermeni Dışişleri Bakanı Oskanyan, Türkler soykırımı inkar etmenin sonuç vermediğini gördüler’ dedi 
     CENK BAŞLAMIŞ - Moskova 

     Doğu Anadolu’da yaşayan Ermenilerin 1915’te soykırıma uğratıldıkları şeklindeki iddiaları Batılı ülkelerin gündemine getirerek Türkiye’nin tepkisini çeken Ermenistan, Ankara’nın Erivan’la diplomatik ilişki kurmaya hazırlandığı şeklindeki haberler üzerine, Türkiye’nin "soykırım iddialarını inkar etmekten vazgeçeceği" beklentisine kapıldı. 
     İnterfaks Ajansı’nın haberine göre, Ermenistan Dışişleri Bakanı Vardan Oskanyan, "Türkiye’nin soykırımı inkar etme siyasetinin bir sonuç vermediğini görmeye başladığını" söyledi. 
     
     Oskanyan, Türkiye’nin son günlerde Ermenistan’la diplomatik ilişki kurulması için hazırlıklık yaptığını, hatta bu konudaki belgelerin hükümete teslim edildiğini ileri sürdü. Ermeni Bakan, "Ankara, soykırım sorununun var olduğunu ve olmaya devam edeceğini, cepheleşmenin sonuç getirmediğini anlamaya başlıyor" dedi. 
     Oskanyan, Türkiye’nin Ermenistan’la diplomatik ilişki kurmasını çok olumlu karşılayacaklarını belirtti. Türk Dışişleri Bakanlığı’nın daha önce bu konudaki söylentileri kesin bir dille yalanlamasına karşın Erivan’ın iddiayı, hem de Dışişleri Bakanı düzeyinde yeniden gündeme getirmesinin Ermenistan iç politikasına yönelik bir girişim olabileceği de düşünülüyor. 
     
Erivan’a açılım hükümete takıldıBARÇIN YİNANÇ Ankara 
     Ermeni diasporasının soykırım iddialarının kabulüne yönelik girişimlerinin engellenmesi için sorunun "köküne" inmeyi amaçlayan Dışişleri Bakanlığı’nın planı hükümete takıldı. 
     Dışişleri’nin Ermenistan’a açılımı öngören çalışması, Bakü’nün tepkisinden çekinen Başbakan Bülent Ecevit’in çekincesi nedeniyle rafa kaldırıldı. 
     
     Ülke dışından gelen yardımlarla ayakta duran Ermenistan’ın, diasporanın sert söylemini benimsemek zorunda kaldığı saptamasından hareket eden Dışişleri’nin çalışmasının temelinde, Erivan’a yapılacak siyasi ve ekonomik açılımlarla, bir yandan bu bağımlılığın zayıflatılması, diğer yandan da ülkedeki Türk karşıtlarının azınlığa düşürülmesi yatıyor. Ermenilere konulan vize uygulamasının kaldırılmasından başlayıp, sınır kapılarının açılıp, diplomatik ilişki kurulmasına kadar giden kademeli bir süreçte Ermenistan’la ilişkilerin düzeltilmesi hedefleniyor. 
     Dışişleri’nin planının diğer bir unsurunu da "tarihi tarihçilere bırakalım" görüşünün hayata geçirilmesi için soykırım iddialarının siyasi zemin yerine akademik platformda ele alınması oluşturuyor. 
     Erivan’ın yanlış bir mesaj alacağından çekinen hükümet ise ilk aşamada Bakü’nün tepki göstereceği mazeretiyle plana yeşil ışık yakmadı. 
     


 DÜNYA 













</TEXT>
</DOC>
