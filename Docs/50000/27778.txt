<DOC>
<DOCNO> 27778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/ekonomi/eko08.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacıya dokunulmazlık yok 
</HEADLINE>
<TEXT>

Meclis, Kamu Bankaları Ortak Yönetim Kurulu Başkanı Vural Akışık’ın istediği yasal dokunulmazlığı vermedi. Derviş’in de veto tehlikesi nedeniyle ısrar etmediği yasa çıktı 
     GÜNSELİ ÖNAL Ankara 

     Meclis, yasal dokunulmazlık isteği reddedilince "istifa tehdidi"nde bulunan Kamu Bankaları Ortak Yönetim Kurulu Başkanı Vural Akışık’ın restini gördü ve günboyu süren ikna turu ve formül arayışlarına rağmen bu dokunulmazlığı vermedi. 
     Yoğun görüşme trafiğinin odağındaki Devlet Bakanı Kemal Derviş, getirilmek istenilen dokunulmazlığın yasanın veto edilmesine yol açacağı uyarıları üzerine, "Cumhurbaşkanı’nın RTÜK Yasası’nı veto etmesi gibi tatsız bir sürprizle karşılaşmayalım. Tasarılar Genel Kurul’dan aynen geçiyor. O nedenle komisyondaki görüşmeler sırasında metinlerin Anayasa’ya uygunluğu konusunda titiz davranılsın ki veto durumu ortaya çıkmasın" dedi. 
     Tasarı görüşülürken TBMM’ye gelen Derviş, önceki gece reddedilince Kurul Başkanı Akışık’ı istifa noktasına getiren önergenin metne eklenmesini sağlamak için çaba gösterdi. 
     Doğrudan Başbakan’ın Meclis’deki makam odasına geçen Derviş, Genel Kurul’dan ayrılarak sık sık odaya gelen Başbakan Yardımcısı Hüsamettin Özkan, Maliye Bakanı Sümer Oral ve Akışık ile reddedilen önergedeki düzenlemeyi "takriri müzakere" yoluyla tasarıya eklemek istedi. 
     
     Akışık’ın ısrarı 
     Akışık bu toplantıda, "Bu yapılan bankacılıkta bir devrimdir. Devrimlerin kendine özel yasaları olur. Ortada ameliyatlık bir hasta var. Hastayı iyileştirmek için doktor geliyor. Fakat hasta yakınları 'aman doktor sakın kıyma, canını acıtma’ diye doktorun elini tutup mani oluyor. Bu ameliyatı istiyor musunuz, istemiyor musunuz " diyerek talebinde ısrar etti. 
     
     Önerge hukuğa uyduruldu 
     Önergenin aynen getirilmesi halinde yasanın veto edilebileceği uyarıları üzerine "hukuki sakıncaları gideren" yeni bir metin de hazırlandı. Akışık ise kendisini cep telefonundan arayan bazı milletvekillerine her şeyin yolunda olduğunu ve rahatladığını söyledi. Derviş saat 19.00’da Meclis’ten ayrıldı. 
     Ancak İçtüzük gereği takriri müzakere için Danışma Kurulu kararı gerektiğinden, oturumu yöneten TBMM Başkanvekili Murat Sökmenoğlu, Hüsamettin Özkan’a "Danışma Kurulu kararı olmadan takriri müzakere yaptırmam" dedi. 
     Saat 21.30’da yeniden Meclis’e gelen Derviş, Özkan ile Özkan da Derviş çıktıktan sonra FP lideri Recai Kutan ile görüştü. Ancak sözkonusu düzenlemenin metne eklenmesi başarılamadı. Özkan 23.30’da Derviş’in yanına girerken düzenlemeyi yeniden gündeme getirmeyeceklerini belirtti. 
     
     
     



 EKONOMİ 
























</TEXT>
</DOC>
