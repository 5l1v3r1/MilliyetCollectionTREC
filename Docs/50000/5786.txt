<DOC>
<DOCNO> 5786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/son/sonspo02.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev randevuda istatistikler bile fikir veremiyor 
</HEADLINE>
<TEXT>

     Fenerbahçe ile Galatasaray arasında yarın Kadıköy'de yapılacak Türkiye Kupası yarı final maçı öncesi, sarı-lacivertli ekibin iç sahada, sarı-kırmızılıların ise dış sahadaki başarılı sonuçları, maça şimdiden ayrı bir heyecan getiriyor. 
     Fenerbahçe, bu sezon kendi sahasında yaptığı 10'u lig, 1'i Türkiye Kupası olmak üzere toplam 11 resmi maçın hepsini kazanarak, muhteşem bir performans sergiledi. Fenerbahçe Şükrü Saracoğlu Stadı'nda toplam 42 gol atan Fenerbahçe, kalesinde ise 14 gol gördü. 
     Sahasındaki bütün maçlarda taraftarına gol sevinci yaşatan Fenerbahçe, kalesini ise 11 maçın sadece 3'ünde kapattı. Fenerbahçe'nin iç sahadaki başarıları karşısında, Galatasaray ise rakip sahalarda oynadığı maçlarda oldukça başarılı sonuçlar aldı. Sarı-kırmızılı ekip, 10'u lig, 1'i de Türkiye Kupası olmak üzere, rakip sahada bu sezon yaptığı 11 maçtan 9'unu kazanırken, 1'inde berabere kaldı, 1'inde ise yenildi. 
     Rakip sahalardaki maçlarda sadece Beşiktaş'a 3-1 yenilen, Trabzonspor ile de ligde 1-1 berabere kalan Galatasaray, toplam 25 gol attı, kalesinde ise 10 gol gördü. Rakip sahadaki bütün maçlarda gol atan sarı-kırmızılılar, kalesini ise sadece 3 maçta gole kapadı. 




</TEXT>
</DOC>
