<DOC>
<DOCNO> 12144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/ekonomi/eko00.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Patronlardan siyasetçilere uyarı 
</HEADLINE>
<TEXT>

TÜSİAD, İSO, TİSK başkanları ve Türkiye'nin önde gelen işadamları ortak bir deklerasyon yayınlayarak, Kemal Derviş'in ortaya koyduğu programın siyasi mekanizma tarafından da tam ve açık olarak desteklenmesini istedi 
     Türkiye'nin önde gelen özel sektör temsilcilerinin bir araya geldiği toplantıda, ekonomik programa verilen desteğin sürdürülmesi ve gerekli uyarıların yapılması konusunda görüş birliğine varıldığı açıklandı. 
     Toplantının ardından yapılan yazılı açıklamada, Türkiye'nin içinde bulunduğu krizden çıkış için mümkün olduğunca geniş bir konsensüs ve uygulama için de güçlü bir desteğe ihtiyaç olduğunun ortada olduğu kaydedildi ve şöyle denildi "Biz de sorumluluğun bilincinde olan Türk özel sektörünün temsilcileri olarak bu yolda atılması gereken adımları belirlemek, programın uygulama ve performansını yakinen takip ederek, bir yandan programa verdiğimiz desteği sürdürmek, öte yandan gerekli uyarıları yapmanın zorunlu olduğu konusunda görüş birliğine varmış bulunuyoruz. Dün Ankara'da Devlet Bakanı Sayın Kemal Derviş tarafından ortaya konulan ve IMF, Dünya Bankası ve G - 7'ler tarafından desteklenmekte olduğu anlaşılan programın, siyasi mekanizma tarafından tam ve açık olarak desteklenmesinin gerekli olduğuna ve kilitlenme noktasında olan gerek mali ve gerekse reel sektörlerin normal piyasa koşulları içinde derhal çalışmasının temin edilmesinin şart olduğu hususunda görüş birliğine varılmıştır." 
     
     'Programı birlikte oluşturalım' 
     Programın, işçi ve işveren kesimiyle birlikte oluşturulmasının ve takip edilmesinin başarı için şart olduğu belirtilen açıklamada, Bakan Derviş'in "taraflara karşı göstermekte olduğu hassasiyetin memnuniyetle karşılandığı" ifade edildi. 
     Bakanlar Kurulu'nun Ulusal Programı onaylamasının da büyük bir memnuniyetle karşılandığı kaydedilen açıklamada, şu görüşlere yer verildi 
     "Ülkemizin AB ile tam üyelik sürecinde kararlı adımlar atmasının Türkiye'nin AB ve dünyaya entegrasyonunda büyük önem taşıdığı görüşünde birleşilmiştir. Katılımcılar, Türkiye'nin tüm uluslararası iş aleminin desteğine layık bir ülke olduğu konusunda birleşmişlerdir. Toplantıya katılanlar, bu işbirliği arayış sürecinde belirli aralıklarla bu toplantıların sürdürülmesinin yararına inanmaktadırlar." 
     Özel sektörün önde gelen isimlerinin bir araya geldiği toplantıların ilki, 23 Şubat 2001 tarihinde Koç Holding'te gerçekleştirilmişti. 
     


 EKONOMİ 


















</TEXT>
</DOC>
