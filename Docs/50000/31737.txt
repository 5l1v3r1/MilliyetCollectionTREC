<DOC>
<DOCNO> 31737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sontur23.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül "Sadece dindarların partisi olmayacağız" 
</HEADLINE>
<TEXT>

     ''Yenilikçi'' kanadın önde gelen isimlerinden Kayseri Bağımsız Milletvekili Abdullah Gül, sadece dindar insanların değil, dindar olmayan insanların da hizmetinde olacak bir parti kurmak istediklerini kaydetti. 
     FP'nin kapatılmasından sonra bağımsız kalan milletvekillerinden ''Yenilikçi'' kanada mensup yaklaşık 40 milletvekili, Recep Tayyip Erdoğan'ın başkanlığında Tes-İş Sendikası'nda bir toplantı yaptı. 
     Gül, toplantının ardından yaptıkları çalışmalar hakkında bilgi vererek, Türkiye'nin beklentilerine yanıt verecek, büyük ve etkin bir siyasi oluşumu gerçekleştirmek için çalıştıklarını söyledi. Bu tarz toplantıların gelecek günlerde de devam edeceğini bildiren Abdullah Gül, ''devlet ile milleti elele tutuşturacaklarını'', huzuru gerçekleştirecek bir siyasi oluşumun peşinde olduklarını dile getirdi. 
     Toplantıda, kurucular kurulunun nasıl olması gerektiğinin yanı sıra partinin tüzük ve programını da ele aldıklarını kaydeden Abdullah Gül, kurucular kurulunda iş, sanat, akademik çevrelerden başarılı ve genç isimlerin yer alacağını ifade etti. 
     Gül, ''Müslüman sol kavramından bahsediyorsunuz. Bunu açar mısınız '' sorusuna şu karşılığı verdi 
     ''Bizim ağzımızdan çıkanlar, gayet açık ve nettir. Biz Türkiye'nin partisi olmak istiyoruz. Bütün vatandaşlarımızın menfaatine olacak bir parti olması gerekiyor. Sadece dindar insanların değil, dindar olmayan insanların da hizmetinde olacak bir parti kurmak istiyoruz. Bütün vatandaşlarımızın hizmetinde olmak istiyoruz. Bütün Türkiye'yi kapsayacak şekilde, bütün Türk vatandaşlarına hizmet edecek partiyi oluşturmak istiyoruz. Bütün Türkiye'nin sorunlarını çözmek istiyoruz.'' 
     Abdullah Gül, bir başka soruyu yanıtlarken de kurucular kurulunda milletvekillerinin yanı sıra değişik çevrelerden başarılı ve genç insanların yer alacağını kaydetti. 
     
     
     






</TEXT>
</DOC>
