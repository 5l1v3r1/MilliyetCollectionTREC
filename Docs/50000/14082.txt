<DOC>
<DOCNO> 14082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sondun06.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Arkansas eyaleti de sözde Ermeni Soykırımı'nı tanıdı 
</HEADLINE>
<TEXT>

     ABD'de, 24 Nisan tarihi yaklaşırken, Ermeni lobisinin çabalarıyla sözde Ermeni soykırımını tanıyan eyaletlere yenileri ekleniyor. 
     En son, eski Başkan Bill Clinton'ın memleketi olan Arkansas eyaletinde, Vali Mike Huckabee'nin yayınladığı bir kararnameyle, 24 Nisan, bu eyalette sözde soykırımı anma günü olarak kabul edildi. Vali Huckabee tarafından yayınlanan kararnamede, her zaman olduğu gibi tarihi veriler çarpıtılırken, ''Türkiye'nin Ermenilere tazminat ödemeyi kabul etmediği'' gibi ifadeler yer aldı. Ermeni lobisi de, Arkansas'taki gelişmeyi memnuniyetle karşıladığını ve bunun bütün eyaletlere ve federal kongreye emsal teşkil etmesini dilediğini açıkladı. ABD'de geçen günlerde sözde soykırımın tanınması yönündeki bir tasarı California eyaletinde kabul edilmişti. Maryland eyaleti yerel senatosu da benzer bir tasarıyı kabul ederken, tasarının eyalette yasalaşması için yerel temsilciler meclisi tarafından da onaylanması gerekiyor. 




</TEXT>
</DOC>
