<DOC>
<DOCNO> 41833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sontur14.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başsavcı Kanadoğlu'ndan Enerji Bakanlığı Müsteşarı Yiğitgüden'e dava 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, AKTAŞ ve Kayseri Elektrik A.Ş ile TEAŞ arasında yapılan mahsuplaşmalarda kamunun zarara uğratıldığı gerekçesiyle Enerji ve Tabii Kaynaklar Bakanlığı Müsteşarı Yurdakul Yiğitgüden hakkında dava açtı. 
     Kanadoğlu, Yiğitgüden hakkındaki soruşturmayı tamamlayarak, dava açtı. Kanadoğlu, 5 sayfadan oluşan iddianameyi bugün Yargıtay 4. Ceza Dairesi'ne gönderdi. 
     İddianamede, Yiğitgüden'in yargılanmasına ilişkin süreç anlatıldıktan sonra, Enerji ve Tabii Kaynaklar Bakanlığı ile AKTAŞ arasında 24 Aralık 1989'da, Kayseri Elektrik A.Ş ile de 12 Ocak 1989'da görev verme sözleşmelerinin imzalandığı anımsatıldı. 
     Bu şirketlerle mahsuplaşmanın nasıl yapılacağı izah edilerek, TEAŞ ile bu iki şirket arasında 1990-1996 yılları mahsuplaşmalarının yapılmadığı belirtilen iddianemede, mahsuplaşmaların gecikmesinin yüklü miktardaki kamu alacağının özel şirketler üzerinde kalması sonucunu doğurduğu belirtildi. 
     Başbakanlık Teftiş Kurulu müfettişlerinin düzenlediği üç ayrı raporda, yapılması gerekip de yapılmayan veya yanlış yapılan işler nedeniyle kamunun uğradığı zararın 25.1 trilyon lira olarak ifade edildiği kaydedilen iddianamede, Enerji ve Tabii Kaynaklar Bakanlığı Müsteşarı'nın bakanlığa bağlı kuruluşlar üzerinde kontrol, koordinasyon görev ve yetkisinin bulunmadığının düşünülemeyeceği belirtildi. 
     Kuşkulu uygulamaları yakından takip edip kamunun zarar görmemesini sağlamanın müsteşarın asli görevi oldunu kaydedilen iddanamede, özetle şöyle denildi 
     'Sanık Müsteşar, 8.8.1997 tarihli Başbakanlık Teftiş Kurulu raporundaki uyarılara rağmen bu derece önemli bir konuyu kasten yakın takibe almayıp müsteşar yardımcısına havale ile yetindiği ve 12.5.2000 tarihli Başbakanlık Teftiş Kurulu raporunda ayrıntıları belirtilen eylemlerle kamu zararına neden olan sonucun doğmasını önlemediği için görevini kötüye kullanmıştır.'' 
     İddianamede, Başbakanlık Teftiş Kurulu'nun çeşitli tarihlerdeki raporlarına atıfta bulunularak Yiğitgüden'in kasten yüklü miktarda kamu alacağının belirtilen şirketler üzerinde kalmasına meydan vermekle, yasalara ve yazılı hukuka aykırı davrandığı belirtildi. 
     Bu nedenle görevini gereği gibi yapmamakta ısrarlı eyleminin görevde yetkiyi kötüye kullanma suçunu oluşturduğu ifade edilen iddianamede, sanığın eyleminin son Başbakanlık Teftiş Kurulu raporunun düzenlediği 22.5.2000 tarihine kadar sürdüğünün, bu raporu düzenleyen Başbakanlık müfetişlerince saptandığı kaydedildi. 
     İddianemede, işlemlerin tarihe kadar devam etmesi nedeniyle, sanığın, 23 Nisan 1999 tarihine kadar işlenen bazı suçları kapsayan 4616 Sayılı Şartla Salıverilmeye, Dava ve Cezaların Ertelenmesine İlişkin Yasa kapsamında kalmasının söz konusu olamayacağı belirtildi. Başsavcı Kanadoğlu, iddianamesinin sonuç bölümünde sanık Yiğitgüden'in TCK'nın ''görevi kötüye kullanma'' filiini düzenleyen 240. maddesine göre cezalandırılmasını talep etti. Madde, 1 yıldan 3 yıla kadar hapis cezasını öngörüyor. 







</TEXT>
</DOC>
