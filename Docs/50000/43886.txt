<DOC>
<DOCNO> 43886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/26/spor/yurundul.html </URL>
<DATE> 2001/09/26/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Hediye tur 
</HEADLINE>
<TEXT>

     Gaziantepspor deplasmanda ve kendi sahasında yediği çok basit gollerle UEFA Kupası’na ilk turda veda etmek mecburiyetinde kaldı. 
     Böyle ikili karşılaşmalarda dış sahada gol atamadan alınan tek farklı yenilgiler rövanş için umutları zora sokar. Çünkü rakip kalabalık savunma yapacak, kontrataklarla gol arayacaktır. İki farklı yenik duruma düşse bile morali bozulmayıp tur şansını devam ettirecektir. 
     Gaziantep zor karşılaşmaya hırslı ve istekli başladı. Dikkat edilmesi gereken en önemli konu savunma güvencesini ihmal etmemekti. Çünkü Hapoel’in ana taktik stratejisi geniş alan bulursa bir kontratak golü atıp rahatlamaktı. Bunu da yapabilecek kolektif olgunluğa sahiptiler. Bu anlayış içinde Gaziantepspor gerekenleri yapıyordu. Dengeli oynuyordu. Yavaş yavaş maça ısınmaya başlamıştı. Ama kaleci Ömer’in inanılmaz hatası takımı bir anda dezavantajlı duruma ve şoka soktu. Devrenin son on dakikasına kadar bu panik atlatılamadı. Bu arada Teknik Direktör Tevfik Lav doğru bir tercihle defans blokunu ikiye indirdi, Eric’i çıkartıp, Nikolai’yi sahaya sürdü. 
     İkinci yarıya Gaziantep yeni bir heves ile çıktı. Erken gelen golle moral depoladı. İlerleyen bölümde bütün riskleri almaktan dolayı iki önemli kale önü tehlikesi yaşansa da ofansif girişimlerde çok net pozisyonlar ele geçti. Bu devrede maçın dönüm noktası Kemal’in boş kaleye kaçırdığı fırsattı. Bir de Hasan’ın kafası yine kale boş iken dışarı gidince umutlar tükendi. Takımda en fazla çalışan ve sivrilen isim Hasan Özer’di. 
     Hapoel takımının teknik direktörü akılcı bir taktik uyguladı. Skor garantisi ile alan savunması ve genişlik bırakmamak doğal olarak temel ilkeydi. Bunun yanında etkili sprinter Maxim’in kulvarını üç kişiyle kapattı. Mert’in fazla kanat özelliği olmadığından o bölgeyi riskli tuttu. 
     İsviçreli hakem genç ve deneyimsizdi. Zaman zaman çelişkili kararlar verdi. Bilhassa Hapoel kalecisinin sakatlandığı sırada bilerek yaptığı çirkinliğe otoritesini koyamayışı büyük bir hataydı. 
     



 SPOR 




























</TEXT>
</DOC>
