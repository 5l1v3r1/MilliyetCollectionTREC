<DOC>
<DOCNO> 20718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sonspo03.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA play-off'da heyecan sürüyor 
</HEADLINE>
<TEXT>

     ABD Profesyonel Basketbol Ligi'nde NBA , Doğu Bölümü'ndeki play-off çeyrek final 3. maçında, kendi sahasında Milwakuee Bucks'ı 102-92'lik skorla yenen Charlotte Hornets, seride 2-1 öne geçti. 
     Charlotte Coliseum Salonu'nda 17 bin 392 biletli seyirci önünde yapılan zorlu maçın ilk yarısı 51-51 eşitlikle sonuçlandı. İkinci yarıda üstünlüğü ele alan ev sahibi ekipte Jamal Mashburn, kariyerinin en yüksek rakamına ulaşarak 36 sayı kaydederken, galibiyetin de mimarı oldu. Mashburn ayrıca, 5 ribaunt aldı ve 6 asist yaptı. Mashburn'ün yanı sıra Elden Campbell, 17 sayı ve 8 ribaunt, David Wesley, 16 sayı, 5 ribaunt ve 6 asist, Baron Davis, 10 sayı, 8 ribaunt ve 6 asist, P.J.Brown da 7 sayı ve 16 ribauntluk performanslarıyla Mashburn'e eşlik ettiler. 
     Konuk ekipte ise Glenn Robinson'ın 23 sayı, 8 ribaunt ve 5 asist, Ray Allen'ın 20 sayı ve 7 asist, Scott Williams'ın 13 sayı ve 10 ribaunt, Sam Cassell'ın da 12 sayı ve 9 asistlik performansları, galibiyet için yeterli olmadı. 2 takım arasındaki 4. maç, 14 Mayıs Pazartesi günü sabaha karşı yine Charlotte'da yapılacak. NBA'de, play-off çeyrek final mücadelesine, yarın sabaha karşı Doğu Bölümü'nde Toronto Raptors-Philadelphia 76'ers 1-1 ve Batı Bölümü'nde Sacramento Kings-Los Angeles Lakers 0-2 arasındaki 3. maçlarla devam edilecek. 







</TEXT>
</DOC>
