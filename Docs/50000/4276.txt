<DOC>
<DOCNO> 4276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/guncel/gun07.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İpekçi davası yeniden başlıyor 
</HEADLINE>
<TEXT>

     İSTANBUL Milliyet 

     Milliyet Gazetesi Başyazarı Abdi İpekçi'nin ölümünün üzerinden 22 yıl geçtikten sonra haklarında "taammüden adam öldürmeye iştirak" suçundan 20 yıldan aşağı olmamak üzere ağır hapis cezası istemiyle dava açılan Yalçın Özbey ve Yusuf Çelikkaya'nın yargılanmasına yarın başlanıyor. 
     Kartal Özel Tip Cezaevi'nde tutuklu bulunan Ağca'nın da duruşmaya tanık olarak katılması bekleniyor. Belçika'da bulunan gıyabi tutuklu sanık Yalçın Özbey ile başka suçtan tutuklu bulunan sanık Yusuf Çelikkaya'nın davasına İstanbul 7. Ağır Ceza Mahkemesi bakacak. 
     İstanbul Cumhuriyet Başsavcılığı'nca hazırlanan iddianamede, Özbey'in, İpekçi'nin öldürülmesi eylemine karıştığına dair bazı emareler bulunduğu bildirildi. İddianamede, bu emareler şöyle sıralandı 
     "Abdi İpekçi'nin öldürülmesinden önce Mehmet Ali Ağca'nın hesaplarına bazı paralar yatırılmıştır. Adres olarak da Yalçın Özbey'in Aksaray Mustafa Kemal Bulvarı Tıntaş İşhanı'nda bulunan emlak bürosu verilmiştir. Bu paraların Abdi İpekçi'nin öldürülmesi için sanığın hesabına yatırıldığı iddiaları mevcuttur. 
     Yalçın Özbey, Abdi İpekçi'nin öldürülmesinden önce 34 RT 601 plakalı otoyu Hasan Hüseyin Şener'e satmış, Mehmet Ali Ağca cezaevinden firar ettikten sonra bu oto ile kaçırılmıştır. Suç tarihinden önce Mehmet Ali Ağca ile Yalçın Özbey'in aynı evde kaldıkları ve birlikte emlak işi yaptıkları sabittir." 
     


 GÜNCEL 




















</TEXT>
</DOC>
