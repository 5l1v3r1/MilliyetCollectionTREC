<DOC>
<DOCNO> 21459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/guncel/gun01.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte PKK’nın ağası 
</HEADLINE>
<TEXT>

Şırnak’ın Kumçatı Belde Belediye Başkanı ve 3 bin korucusu bulunan Batuyan aşireti lideri Osman Demir, PKK üyesi olduğu gerekçesiyle tutuklandı. Demir’in gösterdiği yerde bir uçaksavar bulundu 
     NAMIK DURUKAN Diyarbakır DHA 

     Şırnak’ın Kumçatı Belde Belediye Başkanı olan ve 3 bin korucusu bulunan Batuyan aşireti lideri Osman Demir, PKK üyesi olduğu gerekçesiyle tutuklandı. Demir’in gösterdiği yerde uçaksavar bulundu. 
     Nüfusu 20 bini aşan Batuyan aşiretinin lideri olan ve bir dönem PKK’ya karşı verdiği mücadeleyle tanınan "Osman Ağa" lakaplı Osman Demir, geçen ay yapılan bir operasyonda jandarma timlerince gözaltına alınıp sorgulandı. Dört eşi olan Demir’in gösterdiği yerde, PKK’ya ait olduğu bildirilen uçaksavar ve silahlar bulundu. Özellikle uçaksavar silahı yetkililerde şaşkınlık yarattı. Demir, Şırnak’ta çıkarıldığı mahkeme tarafından, korucuları silah bırakmaya teşvik etmek, korucu maaşlarının bir bölümünü örgüte göndermek ve Kumçatı beldesinde PKK faaliyetlerini organize etmekle suçlandı. Dosyası Diyarbakır Devlet Güvenlik Mahkemesi Başsavcılığı’na gönderilen Demir ile ilgili soruşturma sürüyor. 
     
ANAP’tan seçilmişti      Şırnak’ın Kumçatı belde Başkanı Osman Demir, 3 bin korucusu bulunan Batuyan aşiretinin reisi. Nüfusu 20 bini aşan Batuyan aşireti, PKK’ya karşı tavrıyla biliniyor. Aşiret lideri Demir’e de "Osman Ağa" deniyor. Osman Demir, 18 Nisan 1999 seçimlerinde, Kumçatı Belde başkanlığına ANAP’tan aday olmuş ve seçilmişti. Daha sonra ANAP’tan istifa eden Demir, hiçbir partiye girmeyerek bağımsız kaldı. 
     Bu arada Şırnak kent merkezinde yapılan operasyonlarda da değişik okullarda görevli Mehmet Şahin, Ali Ekber Çalgan, Sedat Serçik, Özgür Barış Mercan, İhsan Gören ve Nevzat Güneş adlı öğretmenler, PKK üyesi oldukları gerekçesiyle tutuklandı. 
     
Anneden Apo tepkisiNİHAT DÜZGÜN Gaziantep DHA 
     Gaziantep’te Hava Şehitlerini Anma Günü nedeniyle şehitlik ziyaretine katılan 5. Zırhlı Tugay Komutanı Tuğgeneral Metin Özdeğirmenci, 1997’de Kuzey Irak’ta şehit olan oğlunun mezarı başında gözyaşı döken Hatice Yücelen’e başsağlığı diledi. Yücelen, Özdeğirmenci’ye, "Yeter artık komutanım. Asın o haini. O yaşadıkça evlatlarımızın acısı katlanarak artıyor" dedi. Bunun üzerine Özdeğirmenci, "Biz görevimizi yaptık. Apo’yu adalete teslim ettik. Sonrası başkalarının işi" yanıtını verdi. 
     



 GÜNCEL 














</TEXT>
</DOC>
