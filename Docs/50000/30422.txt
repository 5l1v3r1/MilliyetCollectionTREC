<DOC>
<DOCNO> 30422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/spor/spo06.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda devrim 
</HEADLINE>
<TEXT>

Yeni sezonda üst üste iki sarı karta ceza uygulaması kaldırılırken, dört kart gören beşinci maç oynamayacak. Ayrıca eşit puanlarda ikili averaja bakılacak 
     FUTBOL Federasyonu dün yaptığı toplantıda yeni sezon için yeni kararlar aldı. Ligler statüsünde yapılan değişikliğe göre üst üste iki sarı kart gören futbolcuya ceza uygulaması kalkarken, aralıklı veya üst üste dört sarı kart gören oyuncu beşinci maçta oynayamayacak. Averaj sisteminde yapılan bir değişikliğe göre ise puanları eşit olan takımların kendi aralarında oynadıkları maçlardaki puan üstünlüğü son olarak da genel averaja bakılacak. Bu arada Türkiye ikinci liginin grupları ve lig kuralarının tarihleri açıklandı. 
     BUNA göre süper lig ve birinci lig A grubunda fikstür 17 Temmuz’da çekilecek. Start 12 Ağustos’ta verilecek. İkinci ligde kuralar 19 Temmuz’da çekilecek. Maçlar 19 Ağustos’ta başlayacak. Üçüncü ligde de başlama tarihi 26 Ağustos olacak. 17 Ağustos depremi nedeniyle iptal edilen Norveç - Türkiye özel milli maçı 15 Ağustos’ta Norveç’te yapılacak. Bir süre önce yönetim kurulu üyesi Levent Kızıl’ın "Bir daha İstanbul’da milli maç oynanmayacak" açıklamalarının aksine federasyon yönetimi Dünya Kupası grup elemelerinde Türkiye ile İsveç arasında oynanacak milli maçın 5 Eylül’de İstanbul’da yapılmasını kararlaştırdı. 
     

</TEXT>
</DOC>
