<DOC>
<DOCNO> 16635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/guncel/gun01.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu adamı asın’ 
</HEADLINE>
<TEXT>

Avşar'ın feci ölümüyle yıkılan, Nazlıcan'la moral bulan Çaldıran Ailesi, Recep İpek'in müebbete çarptırılmasına bile razı değil 
     Ayşegül Aydoğan İSTANBUL 

     Çaldıran Ailesi, Avşar Sıla Çaldıran'ın katil zanlısı Recep İpek'in yakalandığını İstanbul Memorial Hastanesi'nde öğrendi. Ameliyat geçiren 2 yaşındaki diğer kızları Nazlıcan'ın başucunda beklerken haberi alan anne Nihal Çaldıran, "Kızım geri gelmeyecek ama yine de çok mutluyum. Şu anda belki de dünyanın en mutlu insanı benim. Çocuğumun ölümünden sonra ilk kez rahat bir nefes aldım. Dün gece rüyamda katili gördüm. Çığlık atarak hastanenin koridoruna fırladım. Yakalanacağını sanki önceden hissettim" diye konuştu. 
     
"Sevinmeye çalışıyoruz"      Baba Salim Çaldıran ise, katil zanlısı Recep İpek'in mutlaka idam edilmesi gerektiğini ifade ederek, duygularını şöyle dile getirdi 
     "Şu an öyle bir durumdayız ki, yakalanmasına nasıl bir tepki vereceğimizi bilemiyoruz. En azından sevinmeye çalışıyoruz. Çünkü işlediği suç yanına kar kalmayacak ve cezasını çekecek. Onun cezası mutlaka ölüm olmalı. O bunu hak etti. Bu tür suçlar mutlata ayrı bir şekilde değerlendirilmeli. Yani şimdi bu adama idam cezası verilecek. Ardından ceza müebbete çevrilir ve o da 10 - 15 yıl yattıktan sonra çıkar. İçeri girip çıktıktan sonra topluma faydalı biri haline mi gelecek Zaten öyle biri olsa, bunu yapmazdı." 
     
"Halkın tepkisi normal"      Çaldıran çifti, Susurluk'ta yaşanan olayları doğal karşıladıklarını, ancak onaylamadıklarını ifade ederken, baba Çaldıran, "Susurluk halkının, bundan sonra bizim gösterdiğimiz metaneti göstermesini bekliyoruz" diye konuştu. Anne ve babasının, küçük kızları Nazlıcan'ın tedavisi için İstanbul'a gitmesi nedeniyle anneannesinin yanında kalan Avşar Sıla'nın cesedi, İpek'in evinin bodrum katındaki çuvalda bulunmuştu. 
     Tecavüze uğramadığı otopsiyle belli olan küçük Sıla yaklaşık 7 bin kişinin katılımıyla toprağa verilirken, cinayete tepki duyan halk, ilçede yaşayan Güneydoğu kökenli vatandaşların ev ve işyerlerine saldırmıştı. Bazı Güneydoğulu vatandaşlar da ilçeyi terketmişti. 
     
Katil zanlısı İpek’i ağabeyi teslim etti      11 yaşındaki Avşar’ı öldürdüğü iddia edilen İpek, Diyarbakır’da ele geçirildi 
DİYARBAKIR, BALIKESİR DHA 
     Susurluk’ta Avşar Sıla Çaldıran'ı boğarak öldürdüğü iddiasıyla aranan katil zanlısı Recep İpek, sonunda yakalandı. İpek polisteki sorgusunda suçunu itiraf etti. 6 Nisan'daki olayın ardından oluşturulan özel birim, zanlıyı her yerde ararken, daha önce karıştığı yasadışı olaylar nedeniyle koruculuktan atılan İpek, memleketi Diyarbakır'ın Bismil ilçesinde ele geçirildi. Diyarbakır Valisi Cemil Serhadlı, gözaltında tutulan İpek'in Balıkesir'e gönderileceğini bildirdi. 
     
"Avşar’ı kardeşim öldürmedi"      Susurluk halkının olaya gösterdiği tepkiden korkup evini terkeden Recep İpek'i ağabeyi Mehmet İpek polise teslim etti. Kardeşini İstanbul'dan Diyarbakır'a getiren Mehmet İpek, Bismil girişinde Emniyet Müdürlüğü'nü arayarak kardeşini teslim edeceğini söyledi. İlçe girişine gelen polis ekipleri Recep İpek'i gözaltına alırken Mehmet İpek, "Kardeşimi gerçeğin ortaya çıkması için polise teslim ettim. Kardeşim bu olayı yapmamış. Herşey açığa çıkacak" dedi. 
     


 GÜNCEL 

























</TEXT>
</DOC>
