<DOC>
<DOCNO> 11385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sontur18.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazi Erçel hakkındaki soruşturma ertelendi 
</HEADLINE>
<TEXT>

     Ankara Cumhuriyet Başsavcılığı, Emniyet Genel Müdürlüğü'nün, ''Alaattin Çakıcı'nın, Korkmaz Yiğit lehine Türkbank ihalesine fesat karıştırdığı'' gerekçesiyle hazırladığı bilgi notu hakkında işlem yapmayarak ''görevini ihmal ettiği'' gerekçesiyle eski Merkez Bankası Başkanı Gazi Erçel hakkındaki soruşturmayı, şartla salıverilme ve cezaların ertelenmesine dair yasa kapsamında erteledi. 
     Başbakanlık Teftiş Kurulu Başkanlığı'nın, eski Merkez Bankası Başkanı Gazi Erçel hakkında hazırladığı raporun Ankara Cumhuriyet Başsavcılığı'na ulaşmasının ardından, Cumhuriyet Savcısı Abdullah Ayhan Şan, Erçel hakkında soruşturma başlattı. 
     Savcı Şan, Emniyet Genel Müdürlüğü'nün, ''organize suç örgütü lideri Çakıcı'nın, 1998 yılının Ağustos ayında yapılan Türkbank ihalesinde, ihaleye katılan diğer firmaların temsilcilerine, ihaleyi işadamı Korkmaz Yiğit'in kazanması yönünde baskı yaptığına'' ilişkin hazırlayıp, ihaleden sonra gönderdiği bilgi notunu, Hazine Müsteşarlığı'na iletmediği gerekçesiyle Erçel hakkında başlattığı soruşturmayı tamamladı. 
     Abdullah Ayhan Şan'ın, Erçel'in, bilgi notunun Merkez Bankası ile birlikte diğer ilgili kurumlara da gönderilmesi nedeniyle Hazine Müsteşarlığı'na göndermeye gerek duymadığı şeklindeki savunmasına katılmayarak, Gazi Erçel'in bilgi notu hakkında ihaleleri onaylayan Hazine'ye bilgi vermesi gerektiği kanaatine vardığı belirtildi. Şan'ın, Erçel'in notu iletmeyerek ''görevini ihmal ettiğini'' belirlediği kaydedildi. Ancak, savcılık, suç tarihinin 1998 yılı olması nedeniyle, soruşturmayı, 4616 sayılı 23 Nisan 1999 Tarihine Kadar İşlenen Suçlardan Dolayı Şartla Salıverilmeye, Dava ve Cezaların Ertelenmesine Dair Yasa uyarınca, 5 yıl süreyle erteledi. 




</TEXT>
</DOC>
