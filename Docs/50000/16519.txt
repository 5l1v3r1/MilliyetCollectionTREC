<DOC>
<DOCNO> 16519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/yazar/pulur.html </URL>
<DATE> 2001/04/16/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
22 Yıl önceki bir yazı... 
</HEADLINE>
<TEXT>

     BİZİM okurun üstüne yoktur şu Aytekin Çavuşoğlu'nun yaptığına bakın... 
     Aklını, bizim 22 yıl önce yazdığımız bir yazıya takmış, bize de sormamış, sonunda Milli Kütüphane'de bulmuş, yazının fotokopisini bize göndermiş... 
     
     Tarih, 1 Şubat 1979, başlık "Yardım Masalı..." 
     Bakın 22 yıl önce ne yazmışız 
     "Bir yıldır aynı plak cızırtılı cızırtılı dönüyor. 
     Yardım geldi, yardım geliyor, yardım gelecek. 
     Sonuçta sıfıra sıfır elde var sıfır... 
     Adamların neyi planladıkları, neyi tezgahladıkları ufaktan ufağa sırıtmaya başladı. 
     Ölçüleri almışlar, elbiseyi dikmeye başlamışlar. Hele kolunu, yakasını takıp teyelleri de bir söksünler... 
     - Buyur giy, bu elbise sana çok yakıştı. 
     - Kardeşim bunun kolu kısa... 
     - İyidir, iyidir sen giy 
     - Ama ben, üç düğmeli ceket sevmem... 
     - İyidir, iyidir, böylesi daha iyi... 
     - Çok dar, kolumu kaldırsam dikiş atacak. 
     - Sen de kolunu filan kaldırma. 
     - Pantolonun paçası çok büyük... 
     - Şimdi öyle moda 
     - Cep açmayı unutmuşsun. 
     
     - İdare et gitsin 
     İlle de giydirecekler. 
     - Kalkınma hızını düşür, yeni yatırımdan vazgeç, eskileri tamamlama yeter 
     - Başüstüne beyim 
     - Yabancı sermayeye açıl 
     - Lebbeyk sultanım 
     - Uluslararası şirketlere kolaylık sağla 
     - Malista pasam 
     - Özel sektöre daha fazla ağırlık ver 
     - Hayhay beyefendicim 
     - Kamu iktisadi teşebbüslerini tasfiye et 
     - Aman lafı mı olur Sümerbank'ı Etibank'ı kapattım gitti. 
     Sonra... 
     Al sana yardım " 
     
     AYTEKİN Çavuşoğlu'nun arayıp, bulduğu, sonra da bize gönderdiği yazı bu. 
     Okurumuz, yazıya kendi yorumunu ve değerlendirmesini de eklemiş 
     "22 yıl sonra, daha vahim bir durumla karşı karşıya kalmamız ne büyük tesadüf " 
     Biliyorsunuz, son kriz şubat ayında başladı ve hala sürüyor. 
     Bu da Aytekin Çavuşoğlu'nun dikkatini çekmiş, bizim 22 yıl önceki yazımız da şubat ayında çıkmış, şöyle diyor 
     "Maalesef şubat, aynı şubat. IMF aynı IMF, değişen ne " 
     
     Okurumuz 22 yıl önceki yazımızı, hafıza kaybına uğramış siyasetçilere ithaf ederek yayımlamamızı istiyor... 
     Sadık okurumuzun isteğini sevgi ve saygıyla yerine getiriyoruz. 
     Siyasetçilere ithafa gelince... 
     "Ne sizden rüku, ne bizden kıyam, 
     Selamünaleyküm, aleykümselam " 
     
     





Ekonomik kalkınma 


Yaktık gemileri... 


Yakışır 


Washington, Program ve Derviş 


22 Yıl önceki bir yazı... 


Çağdışı infaz 


"Ebedi iktidar"ın iksiri bulundu 


Halk bu programı benimser mi 


Bugün "yeni" bir gün 


</TEXT>
</DOC>
