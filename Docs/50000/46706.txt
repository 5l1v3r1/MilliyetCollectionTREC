<DOC>
<DOCNO> 46706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sontur04.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunun adı mucize... Küçük İrfan mağarada ot yiyerek hayatta kaldı 
</HEADLINE>
<TEXT>

     Erzincan'ın Kemaliye İlçesi'nde, çobanlık yapan ablasının yanındayken kaybolan 4 yaşındaki çocuk 8 gün sonra sağ bulundu. Şahin'in 8 gün boyunca dağdaki otlar ile dere suyundan beslenerek hayatta kaldığı sanılıyor. 
     Kemaliye İlçesi'ne bağlı Esertepe Köyü'nde 9 yaşındaki ablası Aysel Şahin ile çobanlık yaparken 8 gün önce kaybolan 4 yaşındaki İrfan Cüneyt Şahin, Ala Mağarası'nda sağ bulundu. 
     Köyden 2 kilometre uzakta kendilerine ait 50 adet küçükbaş hayvanı otlatırken kaybolan ve tüm aramalara rağmen bulunamayan İrfan Cüneyt Şahin, Kocaçimen Köyü'nden Osman Aktaş tarafından Ala Mağarası mevkiinde baygın durumda bulundu. 
     Aktaş tarafından Kemaliye Devlet Hastanesi'ne kaldırılan Şahin, yoğun bakım ünitesinde tedaviye alındı. 
     Kemaliye Devlet Hastanesi Başhekimi Veysi Çınar, Şahin'in aşırı gıdasız kalması nedeniyle perişan bir halde olduğunu, yapılan müdahale sonucunda hayati tehlikeyi atlattığını kaydetti. 
     Şimdiye kadar böyle bir vakayla karşılaşmadığını anlatan Dr. 
     Çınar, ''8 gündür kayıp Şahin'in sağ bulunması bizleri şaşırttı. Bu yaştaki bir çocuğun aç ve susuz olarak hayatta kalması imkansız. Büyük bir ihtimalle dağdaki otları yiyip, mağara kenarından geçen dere suyundan içmiştir. Böyle yapmış olsa bile 4 yaşındaki çocuğun soğuk havada, beslenme yetersizliği ve sıvı kaybı karşısında sağ bulunması bir mucizedir'' diye konuştu. 
     Kaybolan çocuklarını bir haftadır bulamadıkları için ümitlerini yitirdiklerini anlatan baba Şaban Şahin ise habere önce inanamadıklarını söyledi. 
     Hastanede çocuklarını gördüklerinde çok sevindiklerini belirten Şaban Şahin, ''Sevincimiz sonsuz. Sanki yeni bir çocuğumuz oldu'' diye konuştu. 
     Öte yandan, Kemaliye Cumhuriyet Savcılığı tarafından olayla ilgili soruşturma başlatıldığı bildirildi. Yetkililer, çocuğun elbiselerinin yırtık olduğunu, herhangi bir kişi tarafından kaçırılıp, daha sonra dağa terk edilme ihtimali üzerinde de durulduğunu kaydettiler. 
     






</TEXT>
</DOC>
