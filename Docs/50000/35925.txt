<DOC>
<DOCNO> 35925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sontur13.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek'ten Yenilikçilere "İstenmediğim yere zorla gitmem" 
</HEADLINE>
<TEXT>

     Ankara Büyükşehir Belediye Başkanı Melih Gökçek, Tayyip Erdoğan liderliğindeki yeni oluşumcuların, kendisini bu hareket içinde görmek istediklerini belirttiklerini, ancak ciddi bir girişimde bulunmadıklarını ifade ederek, ''İstenilmediğimiz bir yere zorla gidecek halimiz yok'' dedi. 
     Gökçek, soruları yanıtlarken, Tayyip Erdoğan ile görüşüp görüşmediklerinin sorulması üzerine Erdoğan ile herhangi bir görüşme yapmadıklarını kaydetti. 
     ''Yenilikçi arkadaşlar verdikleri beyanatlarla Melih Gökçek'i yenilikçi hareket içinde görmek istediklerini ifade ediyor'' diyen Gökçek, sözlerini şöyle sürdürdü 
     ''Ama, bu konuda hiçbir ciddi girişimde de bulunmuyorlar. Yani, Melih Gökçek'i ister gibi görünüp aralarına almak istemiyorlar. Ben, Melih Gökçek olarak onlarca defalar televizyonlarda ve yazılı basında 'geniş bir yelpazeye hitap etmek' kaydıyla Tayyip Erdoğan ile birlikte siyaset yapmaktan gurur duyacağımı söyledim. Tayyip Erdoğan bu hareketin lideridir dedim. 
     Ama, işin enteresan tarafı Tayyip Erdoğan'ı lider olarak ilan eden Melih Gökçek'e güvenilmiyor, buna karşılık televizyonlarda kendilerine bu hareketin lideri kimdir diye sorulduğunda, bu, bir kadro hareketidir. Eşitler arasında birisi bu hareketin lideri olacaktır diye cevap verip, Tayyip Erdoğan'ın liderliğini bir sefer ağzına almayanlar güvenilir insanlar ve istişare edilen insanlar oluyorlar. İstenilmediğimiz bir yere zorla gidecek halimiz yok.'' 
     Herkesin samimi olarak fikrini söylemesi ve kamuoyunu yanıltmaması gerektiğini kaydeden Gökçek, ''Benim bu arkadaşlarla beraber olmak için tek bir ciddi şartım var Kurucular Kurulu ve tüm teşkilatların en fazla üçte biri FP'li olmalı, geriye kalanları bugüne kadar diğer siyasal partilerde görev almış veya hiçbir partide görev almamış saygın, dürüst insanlardan oluşmalı'' dedi. 
     Abdullah Gül, Bülent Arınç ve Abdüllatif Şener ile diğer milletvekillerinin FP'den geldiklerini ifade eden Gökçek, ''Tavan zaten FP'lilerden oluşuyor. Ama, tabanda geniş yelpazeye yer vermezsek o zaman yeni harekette samimi olduğumuzu ispat edemeyiz'' diye konuştu. 
     







</TEXT>
</DOC>
