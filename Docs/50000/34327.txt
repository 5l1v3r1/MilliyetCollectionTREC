<DOC>
<DOCNO> 34327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/sontur06.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler...İşte üniversite tercihleri için öneriler... 
</HEADLINE>
<TEXT>

     Özel dersanelerin rehberlik birimleri, Öğrenci Seçme Sınavı ÖSS sonuçlarının açıklanmasının ardından kazanan öğrencilerin tercihlerini yaparken nelere dikkat etmeleri gerektiği konusunda hem öğrencilere, hem ailelerine çeşitli önerilerde bulunuyor. 
     Özel MEF Dersaneleri Rehberlik ve Araştırma Birimi Müdürü Erdem Kaya, artık tüm öğrencilerin sınav sonucunda aldıkları puanları bildiğini belirterek, adayların bu aşamadan sonra puanlarıyla ÖSYM'nin gönderdiği Yüksek Öğretim Programları ve Tercihler Kılavuzu ile Meslek Seçimi broşürünü iyi incelemeleri gerektiğini söyledi. 
     ''Öğrenciler öncelikle ideallerini, gerçekten olmak istedikleri mesleği, hedefledikleri bölümleri ve üniversiteleri belirlemeli. Bunlara tercihlerinde öncelik vermeli'' diyen Kaya, daha sonra gerçekçi bir değerlendirme yaparak puanlarına göre ulaşabilecekleri yerleri, son olarak da ideale yakın meslekleri, farklı il ve üniversitede bulabiliyorlarsa ve gerçekten okuyacaklarsa düşük puanlı bölümleri de yazmalarını istedi. 
     Adayların puanlarının 5-10 puan üzerinde bulunan bölümleri de tercih edebileceklerine dikkat çeken Kaya, ''Ama kesinlikle okumayacakları, hedefleri olmayan bir üniversiteyi, bir bölümü de sırf 'üniversiteyi kazanayım' diye yazmamaları gerek. Onun yerine bir sonraki yıl hazırlanıp gerçek ideal hedeflerine ulaşmayı denemeliler'' dedi. 
     
     Ailelerin tutumları 
     Kaya, öğrencilerin bir meslek hedefleri varolduğu gibi ailelerinin de çocuklarına yönelik hedeflerinin söz konusu olduğunu anlatarak, ''Ancak bizim toplumumuzda bu hedef anne-baba ve öğrenci arasında çakışmayabiliyor. Bazen annenin hedefi farklı, babanın hedefi farklı, öğrencinin hedefi farklı olabiliyor. Bazen de anne-babanın istediği mesleği çocuk da ister gibi görünebiliyor'' diye konuştu. 
     Meslek seçiminin insan yaşamındaki önemine işaret eden Kaya, ailelerin bu konudaki tutumlarına da dikkat çekti. 
     
     Ailelere öneriler 
     Ailelere çeşitli önerilerde bulunan Kaya, şöyle dedi 
     ''Aileler, kendi mesleki beklentilerini, bölümlerle ilgili düşüncelerini çocuklarıyla paylaşsınlar ama karar çocukların olsun. Çocuğun mesleğe uygunluğunu, kişi olarak yapısını, gelecekle ilgili planlarını iyi dinlesinler. Anne-babanın gelecekle ilgili ne kadar planları varsa, çocuğun da gelecekle ilgili planları vardır. Kendi çocuklarının gelecekle ilgili ütopyalarını dikkate alsınlar. Çocuklarına gerçekten bilgi aktarsınlar. Bölümlerle ilgili, bazı mesleklerle ilgili objektif bilgi versinler. Olanakları varsa üniversite ortamını çocuklarına göstersinler.'' 
     Özel Erol Altaca Dersanesi Rehberlik Servisi sorumlusu Tuğba Yeşim Akalın da, tercih yapılırken mesleklerle ilgili yeterli bilgiye sahip olunmasının önemine dikkat çekerek, ''Adaylar sınavda aldıkları puan ve yüzdelik sıraları ne olursa olsun en çok istedikleri bölümden en az istedikleri bölüme doğru tercihlerini sıralamalı'' dedi. 
     Akalın, adayların 6 milyon liralık ücreti bankaya yatırıp dekontu ve tercih formlarını 1-10 Ağustos 2001 tarihleri arasında teslim etmeyi unutmamalarını da hatırlattı. 






</TEXT>
</DOC>
