<DOC>
<DOCNO> 48436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sontur03.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP "27. madde komisyon'da mutabık kalınan şekle dönüşsün" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, halkoyuna sunulmak üzere Resmi Gazete'nin mükerrer sayısında yayımlanan TBMM üyelerinin ''ödenek ve yolluklarını'' düzenleyen 27. maddenin, Uzlaşma Komisyonu'nda üzerinde mutabık kalınan şekle dönüştürülmesinden yana olduklarını bildirdi. 
     Mesut Yılmaz, ''Bu suni krizin bir an önce aşılmasını ve Türkiye'nin gerçek gündemi olan ekonomiye odaklanması gerektiğini düşünüyoruz'' dedi. 
     Yılmaz, Merkez Karar Yönetim Kurulu'nun MKYK ardından genel merkezden ayrılırken gazetecilerin sorularını yanıtladı. 
     Bir gazetecinin, ''Bugün, ANAP'ın önlemler paketinin açıklanacağı söyleniyordu. Ancak açıklama yapılmadı. Bunun nedenini söyleyebilir misiniz '' şeklindeki sorusuna Yılmaz, ''Biliyorsunuz biz 15 günden beri çalışıyoruz. Bu konuda özel çalışma grubu da kurduk. 
     Arkadaşlarımız bugün raporlarını getirdiler. Orada tartıştık. Bazı ilaveler oldu. Onları da şimdi dikkate alıp 2 Kasım'da nihai çalışmamızı sonuçlandırıp sizlere açıklayacağız. Bunu hükümete de götüreceğiz'' yanıtını verdi. 
     Genel Başkan Yılmaz, ''Önerileriniz arasında bakan sayısının azaltılması, ekonomi yönetiminin tek elde toplanması var mı '' şeklindeki soruya da, ''Şu anda o konuda bir şey söylemek istemiyorum. 
     Ama bizim düşündüğümüz önlemleri 2 Kasım'da açıklayacağız'' karşılığını verdi. 
     Yılmaz, ''Öneri paketi ile beraber ANAP'ın koalisyon yönetimi içinde ekonomi bakımından daha etkin olması da var mı Öyle bir talebiniz olacak mı '' yönündeki bir soru üzerine de parti olarak ekonomi yönetiminin etkinleşmesini arzu ettiklerini söyledi. Yılmaz, ekonomi yönetiminin daha verimli hale gelmesini hedeflediklerini, bunu sağlayacak bazı önerileri olacağını da belirtti. 
     ''Önerilerinizin hayata geçirilmesi için bir şartınız olacak mı '' sorusuna da Yılmaz, ''Hayır, hayır. Biz öyle şartlı şurtlu iş yapmayız. Biz hükümetin ortak sorumluluğunu üstlendik. Hükümetin başarılı olması için gerekli gördüğümüz önerilerimizi ortaklarımıza götüreceğiz'' dedi. 
     ANAP Genel Başkanı Yılmaz, halkoyuna sunulmak üzere TBMM üyelerinin ''ödenek ve yolluklarını'' düzenleyen 27. maddenin Resmi Gazete'nin mükerrer sayısında yayımlandığının hatırlatılması ve bundan sonraki sürecin ne olacağının sorulması üzerine de ''O konuyu da toplantıda ele aldık. Biz bu konuda daha önce Uzlaşma Komisyonu'nda üzerinde mutabık kalınan şekle dönülmesinden yanayız. Bu suni krizin bir an önce aşılmasını ve Türkiye'nin gerçek gündemi olan ekonomiye odaklanması gerektiğini düşünüyoruz'' diye konuştu. 
     






</TEXT>
</DOC>
