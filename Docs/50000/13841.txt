<DOC>
<DOCNO> 13841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sontur15.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Afyon'da 742 kişiyi zehirleyen kuyu kapatıldı 
</HEADLINE>
<TEXT>

     Afyon'un Çay İlçesi'nde, 742 kişinin zehirlenmesine neden olduğu bildirilen ve 3 mahallenin su ihtiyacını karşılayan fay hattı üzerindeki bir kuyu kapatıldı. 
     Çay Belediye Başkanı İsmail Kökcür, Bolvadin Kaplıcaları'nı ve ilçe merkezindeki 3 mahalleye su dağıtımının yapıldığı depoyu besleyen kuyunun kapatıldığını söyledi. 
     Kökcür, Afyon Halk Sağlığı ekiplerinin, 13 Mart'ta ilçedeki kuyulardan 11 ayrı numune aldığını ve tahlil sonucunda suların temiz çıktığını bildirdi. Kökcür, zehirlenme olayları üzerine ilçe merkezine verilen suyun kesildiğini hatırlatarak, ''İlçeye yeniden su vermeye başladık. Ekmek satışları da normale döndü'' dedi. 
     Bu arada, Çay, Bolvadin ve Afyon'daki hastanelere zehirlenme nedeniyle başvuranların tedavilerinin yapıldığı ve taburcu edildikleri bildirildi. Çay İlçesi'nde dün, karın ağrısı, bulantı, kusma, ishal ve ateş belirtileri sonucu sağlık kuruluşlarına 742 kişi başvurmuştu. Zehirlenmenin, sudan kaynaklandığı belirlenmiş, Sağlık Bakanlığı bölgeye 10 üst düzey görevli gönderildiğini açıklamıştı. 




</TEXT>
</DOC>
