<DOC>
<DOCNO> 36337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/spor/spo02.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü'ye İskoç savaşı 
</HEADLINE>
<TEXT>

Glasgow Rangers, Johnson’a tekme atarak kırmızı kart gören Mols’un üzerine yürüyen milli kalecinin de ceza alıp rövanş maçında oynamaması için UEFA’ya başvurmaya hazırlanıyor 
     YUSUF KOBAL 

     FENERBAHÇE’nin Glasgow Rangers ile oynadığı karşılaşmada Mols’un Johnson’a tekme atmasından sonra kendisinden geçip İskoç oyuncuyu iterek yere düşüren ancak sarı kartla kurtulan kaleci Rüştü için tehlike hala sürüyor. Rangers, milli kalecinin yaptığı hareketin kesinlikle kırmızı kart olduğunu iddia ederek, UEFA’ya gitme kararı aldı. 
     
     Hatalı karar 
     İSVİÇRELİ hakem Urs Meier’in Rüştü’ye kırmızı kart göstermemekle büyük hata yaptığına inanan İskoçlar, tecrübeli file bekçisinin rövanş maçında oynamaması için adeta seferberlik başlattı. Glasgow Rangers kulübü maç kasetinin UEFA’ya gönderileceğini ve kendi oyuncuları ile birlikte Rüştü’ye de kesinlikle ceza verilmesi gerektiğini belirtti. 
     
Denizli’den tebrik      TEKNİK Direktör Mustafa Denizli maç sonrası oyuncularını tek tek kutladı ve "İşte sizden istediğim disiplin bu. Böyle oynamaya devam ederseniz kimse karşınızda duramaz" ifadelerini kullandı. Denizli, sarı kartlar konusunda da oyuncularını uyardı, "Artık daha dikkatli davranmalısınız. Yoksa bu uzun maratonda çok sıkıntı çekeriz" dedi. 
     YÖNETİM ise takımın futbolunu beğenirken alınan sonuca memnun olmadı. Yöneticiler galip gelmeleri gerektiğini savundular, ancak yine de turu geçeceklerini söylediler. Asbaşkan Mahmut Uslu, "Taraftarımız takıma sahip çıksın. Hem rövanşta destek versin, hem de kombine bilet alarak Fenerbahçe’nin güçlenmesini sağlasın" diye konuştu. 
     
Rangers ümitsiz      İSKOÇ basını Fenerbahçe’yi yenemeyen Glasgow Rangers’ın rövanşta işinin çok zor olduğu yorumunu yaptı. Tur inancını neredeyse kaybeden gazeteler, İstanbul’da Rangers’ın şansının çok azaldığına dikkat çektiler, "Kırmızı kart görerek Şampiyonlar Ligi’ni ateşe attık. Mols, Rangers’ı kırmızıya boyadı. Fenerbahçe galip de gelebilirdi" ifadelerini kullandılar. 
     
Kafile döndü      FENERBAHÇE dün özel bir uçakla İstanbul’a geldi. Bugün Samsunspor sınavı hazırlıklarına başlayacak olan Sarı - Lacivertliler, akşam da kampa girerek maç saatini beklemeye koyulacak. Bu arada karşılaşmanın bilet fiyatları da belirlendi. Numaralı tribün 52 milyon 500 bin, kale arkası tribün biletleri ise 10 milyon 500 bin liradan piyasaya sürüldü. 
     



 SPOR 





















</TEXT>
</DOC>
