<DOC>
<DOCNO> 47183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/soneko24.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine garantili dış borç stoku 6.1 dolara indi 
</HEADLINE>
<TEXT>

     Hazine garantili dış borç stoku, 30 Haziran tarihi itibarıyla 6.1 milyar dolar olarak gerçekleşti. 
     Hazine Müsteşarlığı'ndan yapılan açıklamaya göre, Mart 2001 tarihinde 6.5 milyar dolar olan Hazine garantili dış borç stoku, yüzde 6.2 oranında gerileyerek, yılın ilk yarısında 6.1 milyar dolara indi. 
     Bu düşüş, özellikle yerel yönetimlerin yüklü miktarda dış borç ödemelerine ve bu ödemelerin büyük bir kısmının Hazine tarafından gerçekleştirilmesine bağlı olarak yeni sağlanan imkanların sınırlandırılmış olmasından kaynaklanıyor. 
     Borçlu kategorisi itibarıyla incelendiğinde Mart 2001 dönemine kıyasla ilgili sektörlerin borç stoklarında yüzde 3 ile yüzde 11 arasında değişen oranlarda düşüşler tespit edildi. Bu dönemde sadece bütçe dışı fonların stokunda herhangi bir değişiklik görülmedi. 
     2001 yılının ilk altı ayında sağlanan garantili kredi miktarı 185 
     milyon dolar seviyesinde gerçekleşti. Bu dönemde BOTAŞ'a 100 milyon dolar, THY'ye 80 milyon dolar ve Gaziantep Büyükşehir Belediyesi'ne 5 milyon dolar tutarında Hazine garantili dış kredi sağlandı. 2001 yılının ikinci yarısı için öngörülen Hazine garantili dış borç geri ödemesi 318 milyon doları faiz, 1.3 milyar doları ana para olmak üzere 1.6 milyar dolar olarak öngörülüyor. 
     






</TEXT>
</DOC>
