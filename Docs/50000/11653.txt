<DOC>
<DOCNO> 11653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/sondun02.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en büyük bilgisayar firmalarından Compaq 5 bin kişi çıkarıyor 
</HEADLINE>
<TEXT>

     Dünyanın en büyük bilgisayar firmalarından Compaq, bu yılın ilk çeyreğinde kazancının öngörülenden düşük olacağını ve işçi sayısını 5 bin kişi azaltacağını açıkladı. 
     Bu sayı, Compaq firmasının tüm personelinin yüzde 7'sini oluşturuyor. Şirket yürütme kurulu başkanı Michael Capellas, indirim projesi gerçekleştiğinde, şirketin yılda 500-600 milyon dolar tasarruf sağlayacağını ifade etti. 
     Durgunluk dönemine giren Amerikan ekonomisi, kişisel bilgisayar piyasasını da olumsuz yönde etkiledi ve fiyatlarda ciddi düşmelere yol açtı. Compaq firmasının rakiplerinin de büyük fiyat indirimine giderek, şirketi zor durumda bıraktıkları ekonomistler tarafından ifade ediliyor. Bilgisayar piyasasında kıran kırana mücadele eden bu şirketler, Compaq, Dell, HP, IBM ve Gateway. 
     Son olumsuz gelişmelerden sonra Compaq firması, hisse başına kazanç miktarını 18 sentten 12 sente kadar indirmişti. 




</TEXT>
</DOC>
