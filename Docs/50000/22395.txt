<DOC>
<DOCNO> 22395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/soneko14.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ekonomik programı anlatmak için yarın Gaziantep'te... 
</HEADLINE>
<TEXT>

     Devlet Bakanı Kemal Derviş'in, yeni ekonomik programı anlatmak amacıyla Anadolu kentlerinde programlı ilk gezisini yapacağını açıkladığı Gaziantep'te, program çalışması yapılıyor. 
     Reel sektör temsilcilerinin katılımı ile düzenlenen ortak toplantıda hazırlanan taslak program, son şeklini alması için Devlet Bakanı Kemal Derviş'in özel kalemine fakslandı. Taslak programa göre, yarın akşam uçakla Gaziantep'e gelecek olan Derviş, havaalanından, kalacağı Otel Tuğcan'a geçecek. 
     Derviş bir süre dinlendikten sonra, Tenis Kulübü'nde Vali Erhan Tanju, Büyükşehir Belediye Başkanı Celal Doğan, Sanayi Odası Başkanı Nejat Koçer, Ticaret Odası Başkanı Mehmet Aslan, Organize Sanayi Bölgesi OSB Başkanı Akif Ekici ve Gaziantep Genç İşadamları Derneği Başkanı Erhan Özmen'in katılımı ile sınırlı tutulacak grupla akşam yemeği yiyecek. 
     Derviş, Çarşamba günü, Burç Ormanı içerisindeki Hayvanat Bahçesi'nde sabah kahvaltısını yaptıktan sonra, Vali Erhan Tanju'yu ziyaret edecek. Bu ziyaretin ardından OSB'ye hareket edecek olan Derviş, 3 işletmeyi gezecek, OSB Başkanlığı'nda verilecek brifingi alacak. 
     Öğle yemeğini Dülük Ormanı içerisindeki Kartaltepe Restuarant'ta yiyecek olan Derviş, daha sonra Küçük Sanayi Sitesi'ne KSS geçecek ve esnafla görüşecek. 
     Taslak programa göre Derviş, saat 16 00 sularında yalnız yaya trafiğine açık olan Mütercim Asım ve Gaziler caddelerinde yürüyüş yapacak. Derviş, bu gezisinin ardından saat 18 00'de karayolu ile Adana'ya hareket edecek. Bu arada Devlet Bakanı Kemal Derviş'in programı sırasında, ekonominin sorunlarını ve çözüm önerilerini Gaziantep açısından değerlendirmek üzere, ekonomik mesleki kuruluşlarda raporlar hazırlanmaya başlandı. 







</TEXT>
</DOC>
