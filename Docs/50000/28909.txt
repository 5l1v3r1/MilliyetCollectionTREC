<DOC>
<DOCNO> 28909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/soneko09.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dalgalı kur bankalara yaramadı... 
</HEADLINE>
<TEXT>

     Türkiye'de, 22 Şubat tarihinde kur çıpası sisteminden dalgalı kur sistemine geçilmesi, ABD Doları cinsinden bankaların toplam aktifleri ile ödenmiş sermayelerinin erimesine yol açtı. 
     Türkiye Bankalar Birliği'nin verilerine dayanarak yapılan hesaplamaya göre, 31 Aralık 2000 tarihinde, 154 milyar 261,1 milyon dolar olan Türkiye'nin bankacılık sektörü aktifleri toplamı 31 Mart tarihi itibarıyla yüzde 20,6 azalarak 122 milyar 525,1 milyon dolara geriledi Aynı dönemde bankaların ödenmiş sermayesi yüzde 30 oranında azalarak 8 milyar 250 milyon dolardan 5 milyar 772,8 milyon dolara indi. 
     Yılın ilk çeyreğinde 12 bankanın dolar bazında aktiflerinde artış yaşanırken diğerlerinde azaldı. Aynı dönemde yüzde 40,1 ile en fazla Oyakbank'ın aktiflerinde artış yaşanırken, bu bankayı yüzde 26,1 Citibank, yüzde 17,4 ile Bank Mellat izledi. Bu süre içinde, Osmanlı Bankası yüzde 12,8, Koçbank yüzde 1,3, Finans Bank yüzde 4,1, Türk Dış Ticaret Bankası Dışbank yüzde 2,4,İnterbank yüzde 7,1, Türk Ekonomi Bankası yüzde 8,7, The Chase Manhattan yüzde 0,7, Habib Bank yüzde 1,5, Taib Yatırım Bankası'nın yüzde 12,3 oranlarında aktiflerinde artış yaşandı. Aynı dönemde, toplam aktifleri en fazla azalan banka yüzde 74,8 ile Deutsche Bank oldu. Credit Suisse'nin yüzde 47,4, Toprak Yatırım Bankası yüzde 43,5, Societe Generale ile Westdeutcshe yüzde 45 oranlarında aktiflerinde azalış görüldü. 
     2001 yılının ilk üç ayında dolar bazında Ziraat Bankası ve Sümerbank dışında bankaların ödenmiş sermayeleri azaldı. Bu süre içinde Ziraat Bankası'nın ödenmiş sermayesi yüzde 20,6, Sümerbank'ın da yüzde 172,7 oranında arttı. Sümerbank'ın aktifleri toplamı da yüzde 325,9 oranında yükseliş gösterdi. Sümerbank'ın ödenmiş sermayesi ile aktifleri toplamında görülen bu artışlara, Yaşarbank, Egebank, Yurtbank ve Bank Kapital'in Sümerbank ile birleştirilmesi neden oldu. Bankaların büyük bölümünde yılın ilk üç aylık döneminde sermaye artışı yaşanmaması nedeniyle, dolar bazında ödenmiş sermayelerinde yaşanan gerileme oranı yüzde 34,1-34,2 ile aynı düzeyde gerçekleşti. 







</TEXT>
</DOC>
