<DOC>
<DOCNO> 14751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sondun08.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
USSM yetkilileri Miloşeviç'i istiyor 
</HEADLINE>
<TEXT>

     Uluslararası Savaş Suçları Mahkemesi USSM yetkilileri, yolsuzluk suçlamasıyla tutuklu bulunan Yugoslavya'nın eski Devlet Başkanı Slobodan Miloşeviç'in USSM'ye teslim edilmesine ilişkin tutuklama emrini vermek üzere Belgrad'a geldi. 
     Mahkeme sözcüsü Jim Landale, heyetin, Miloşeviç'in, 1999 Kosova krizinde insanlığa karşı işlediği suçlarla ilgili tutuklama emrini Yugoslav adli yetkililerine vereceğini, onların da bu kararı zaman kaybetmeden Miloseviç'e iletmesinin beklendiğini söyledi. Landale, ''Miloseviç onların kontrolü altında, dolayısıyla Yugoslav yetkililer tutuklama emrini derhal Miloşeviç'e iletmek zorundalar'' dedi. 
     USSM'nin ulusal yargının üstünde olduğunu söyleyen sözcü, zaman kaybedildiğinin anlaşılması üzerine mahkemenin uygun önlemleri alabileceğini, ancak şu anda o aşamada bulunmadıklarını ifade etti. Sözcü, ''İşbirliği sürecini yasal ve teknik yollarla ilerletmek için buradayız'' diye konuştu. Yugoslavya Devlet Başkanı Voyislav Koştunitsa, USSM'yi taraf tutmakla suçlayarak, Miloşeviç'i yakın gelecekte USSM'ye teslim etmeyi reddediyor. Belgrad yönetimi, önceliklerinin Miloşeviç'i, kendi ulusuna karşı işlediği suçlardan yargılamak olduğunu bildiriyor. 




</TEXT>
</DOC>
