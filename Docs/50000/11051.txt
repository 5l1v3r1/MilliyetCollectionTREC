<DOC>
<DOCNO> 11051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sontur10.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel "Yeni ekonomik programda IMF ve Dünya Bankası ile işbirliği var" 
</HEADLINE>
<TEXT>

     Devlet Bakanı ve Hükümet Sözcüsü Şükrü Sina Gürel, yeni ekonomik programın ulusal nitelikte bir program olduğunu, ancak hazırlık ve yürütme aşamasında IMF ile Dünya Bankası'yla işbirliği yapılacağını bildirdi. 
     Gürel, Başbakan Bülent Ecevit başkanlığında toplanan Bakanlar Kurulu toplantısından sonra yaptığı açıklamada, toplantının başında Başbakan Ecevit'in yeni ekonomik programın hazırlıklarının Devlet Bakanı Kemal Derviş tarafından sürdürüldüğünü bildirdiğini açıkladı. Gürel, Başbakan'ın, ''en kısa zamanda hazırlanacak olan bu programın elbette ulusal nitelikte bir ulusal program olacağını ancak yine gayet doğal olarak IMF ve Dünya Bankası'yla hazırlık ve yürütme aşamasında 
     işbirliği yapılacağını bildirdiler'' dedi.Bugünkü toplantıya Devlet Bakanı Derviş'in katılmadığını hatırlatan Gürel, Derviş'in Bakanlar Kurulu çalışmalarına TBMM'de yemin ettikten sonra katılacağını söyledi. 
     Bugünkü Bakanlar Kurulu toplantısında ayrıca, Ulaştırma Bakanı Enis Öksüz'ün hızlı tren projeleriyle ilgili bilgi sunduğunu belirten Gürel, ''Türkiye'de özellikle son elli yıldır yeni bir gelişme kaydetmemiş bulunan demiryollarımızda hızlı tren projesi gerçekleştirilirse gerçekten büyük bir atılım sağlanmış olacaktır. Ve bu konudaki çalışmaları Ulaştırma Bakanlığı'nın yönetiminde sürdürmek ve bu projelerin Ulaştırma Bakanlığı'nda değerlendirilmesinden sonra Yüksek Planlama Kurulu'na getirilmesi konusunda Bakanlar Kurulumuz ilke kararı aldı'' diye konuştu. 
     Gürel, toplantıda ayrıca, Çevre Bakanı Fevzi Aytekin ile Turizm Bakanı Erkan Mumcu'nun da bakanlıklarının çalışmaları hakkında bilgi sunduklarını kaydetti. Gürel, Mumcu'nun ayrıca, özellikle turizm hizmet birliklerinin kurulmasıyla ilgili yeni yasa tasarısının bazı unsurlarını anımsatarak, bu konudaki ilgili bakanlarca yapılan çalışmaların hızlandırılması konusunda hatırlatmada bulunduğunu kaydetti. 




</TEXT>
</DOC>
