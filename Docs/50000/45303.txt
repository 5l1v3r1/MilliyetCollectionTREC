<DOC>
<DOCNO> 45303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sontur08.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekiller maaşlarına önce zam yaptı şimdi tartışmaya başladı 
</HEADLINE>
<TEXT>

     Milletvekili özlük haklarına ilişkin Anayasa'da yapılan düzenlemenin ardından, ödenek ve yolluklarda yapılacak artıştan milletvekillerinin yeni yasama döneminde yararlanabilmeleri önerisi tartışılmaya başlandı. 
     Milletvekili özlük haklarına ilişkin düzenlemenin kamuoyunda tepki görmesi üzerine, kimi çevrelerce, artışın yeni yasama dönemine bırakılması önerisi ortaya atıldı. 
     TBMM'de grubu bulunan siyasi parti temsilcileri bu öneri konusunda farklı değerlendirmelerde bulundular. Bazı partiler ise bu konuda görüş bildirmediler. 
     
     Erteleme isabetli olur 

     DYP Grup Başkanvekili Nevzat Ercan, milletvekili maaş artışına ilişkin düzenlemenin bir sonraki dönemden itibaren geçerli olması gerektiğini savundu. Ercan, ''Böyle bir yaklaşım çok daha doğru ve isabetli olur'' dedi. 
     Ercan, Anayasa değişikliği sırasında gündeme getirilen milletvekili özlük haklarına ilişkin düzenlemeyle, emekli milletvekili maaşlarına ilişkin Anayasal boşluğun giderilmesinin amaçlandığını, ancak zamanlama açısından doğru olmadığını söyledi. Ercan, ''Yapılan düzenlemeye bir ölçüsüzlük hakim olmuştur'' diye konuştu. 
     Ercan, konuya ilişkin uyum yasası çıkarılırken, bu düzenlemeden bir sonraki dönemde gelecek milletvekillerinin yararlanmasına ilişkin bir hüküm konulmasının doğru olacağını söyledi. Ercan, ''Böyle bir yaklaşımı çok doğru bulurum, isabetli olur. Böylece kamu vicdanı da rahatsız olmamış olur. Bu konuda getirilecek öneriyi, DYP olarak görüşmeye ve üzerimize düşeni yapmaya hazırız'' diye konuştu. 
     AK Parti Grup Başkanvekili Hüseyin Çelik ise yapılan düzenlemenin milletvekili özlük haklarını Anayasal güvenceye almaktan öte bir anlam taşımadığını belirterek, bunun için bir uyum yasası çıkarılması gerektiğini hatırlattı. Çelik, grup olarak, çıkarılacak bir uyum yasasının bu dönem uygulanmaması taraftarı olduklarını ifade ederek, ''Aksi bir tutum, ahlaki olmaz'' dedi. 
     Bu arada, DSP Grubu'nun ise maaş artışına ilişkin düzenlemeden rahatsızlık duyduğu öğrenildi ve uygulamanın ertelenmesi önerisine karşı olmadıkları bildirildi. 
     
     Önce oy vereceksin 

     ANAP Grup Başkanvekili İbrahim Yaşar Dedelek, konuya ilişkin soruyu yanıtlarken, şöyle konuştu 
     ''Arkadaşlarımızın zamanında reddetmeleri gerekirdi. Ama bu değişiklik, oylanmış, büyük bir çoğunlukla kabul edilmiş. Önce oy vereceksin, sonra reddedeceksin... Vatandaşa şirin gözükmek için popülizm yapmaya gerek yok. İlkeli olmak gerekir. Bu iş oylama yapılmadan halledilmeliydi. Vatandaştan tepki gelecek diye görüş değiştirmeyi gerçekçi ve tutarlı bulmuyorum. 
     Bunu gündeme getiren arkadaşlar, bir sonraki seçimlerde milletvekili olamazlarsa ortada kalmayı kabul edecekler mi Nasıl geçinecekler Biz, ne zaman seçileceği belli olmayan milletvekillerinin mi maaşını artıracağız Bu girişimi oldukça anlamsız buluyorum. 
     Uyum yasası TBMM gündemine geldiğinde, bir uzlaşma belirirse partim de buna göre hareket edecektir.'' 
     
     Zamanlama kötü oldu 

     Devlet Bakanı Hasan Gemici, milletvekili maaşlarına yapılan zammın, zamanının iyi olmadığını söyledi. 
     Gemici, Halk Eğitim merkezi ve okul açılış törenlerine katılmak için geldi Akyazı ve Karapürçek'te, gazetecilerin sorularını yanıtladı. 
     Bir gazetecinin ''milletvekili maaşlarına yapılan zam konusundaki düşünceniz nedir'' sorusunu yönelttiği Gemici, şöyle konuştu 
     ''Milletvekili, bütün mesaisini memleketi ve insanlar için harcıyorsa, bunu parayla ölçemeyiz. Onurunu koruyup, başkasına muhtaç olmadan yaşayacak durumda olmaları gerekir. Yapılan zamma halkın tepkisinin olması gayet normaldir. Gerçeği gözden kaçırmamak lazım. 
     Milletvekillerinin maaşlarına yapılan zamlar, içinde bulunduğumuz süreçte olmasaydı daha iyi olurdu.'' 
     






</TEXT>
</DOC>
