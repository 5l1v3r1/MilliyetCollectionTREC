<DOC>
<DOCNO> 26521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/ekonomi/aeko.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB’da aslan payı kavgası 
</HEADLINE>
<TEXT>

TOBB Başkanı Miras’ı istifaya götüren süreçte, Eximbank’a aktarılacak 100 milyon doların paylaşımı etkili oldu 
     EYLEM TÜRK 

     Türkiye Odalar ve Borsalar Birliği TOBB Yönetim Kurulu, Başkan Fuat Miras’ın geçen hafta sonu verdiği istifa dilekçesini kabul etti. 
     8 Haziran Cuma günü Yönetim Kurulu’nda TOBB Basın Sözcüsü Atıl Akkan ile Miras arasında TOBB’un Eximbank eliyle ihracatçı KOBİ’lere kullandıracağı kredi nedeniyle tartışma yaşanmış, Miras bunun üzerine istifa dilekçesi vermişti. Akkan, söz konusu krediye firma başına 200 bin dolar sınırlama getirilmesini istemiş, Miras da karşı çıkarak, kredinin dağılımında Eximbank kriterlerinin ölçü alınması talebinde bulunmuştu. 
     
     İlginç iddia 
     Miras’ın istifa olayı ile ilgili dün ilginç bir iddia ortaya atıldı. Miras’ın Eximbank’a kullandırılacak 100 milyon doların büyük bölümünü, yakınlarına kullandırmak istediği, ancak yönetimin buna şiddetle karşı çıktığı belirtildi. Tartışmaların uzaması üzerine Miras’ın Akkan’a "Ya sen istifa et, ya ben" dediği öğrenilmişti. 
     Bunun üzerine kredi ile ilgili TOBB Başkan Vekili Rifat Hisarcıklıoğlu başkanlığında ve aralarında ve Basın Sözcüsü Atıl Akkan’ın da bulunduğu dört kişilik komisyon kurulmuş, Eximbank ile yapılacak protokolü hazırlamakla görevlendirilmişti. 
     Cuma günkü toplantının ardından Miras’ın istifa dilekçesi bazı oda başkanları tarafından yırtılmış, ancak Miras yeni bir dilekçe daha hazırlamıştı. Dün istifa ettiğinin açıklanmasından sonra, Miras yeni bir açıklama yaparak, yapılan ısrarlı çağrılar üzerine’ istifasını geri aldığını duyurdu. 
     
     Ecevit’in haberi yoktu 
     Öte yandan Başbakan Bülent Ecevit, Miras’ın istifasıyla ilgili olarak sorulan sorulara yanıt vermezken, istifadan haberi olmadığını söyledi. 
     
Miras’ın yerine üç isim      TOBB yönetiminin vek leten atayacağı başkanlık için yönetim kurulu üyeleri Rifat Hisarcıklıoğlu, Ali Osman Ulusoy ve Mehmet Balduk’un adı geçiyor. TOBB Genel Sekreteri Şefik Tokat, Yönetim Kurulu üyelerinden yedisinin başvurusu üzerine istifayı görüşmek üzere, TOBB yönetimini bugün saat 12.00’de olağanüstü toplantıya çağırdı. TOBB yönetim kurulu başkan seçimi için ayrıca 15 gün sonra yeniden bir araya gelecek. 
     
Kararından çark etti      Miras da cuma günkü toplantıda sağlık nedenlerini gerekçe göstererek istifa ettiğini doğruladı. Miras, istifanın kabul edildiği haberinin ardından akşam saatlerinde istifasını geri çekmek istedi. Ancak TOBB Basın Sözcüsü Atıl Akkan istifanın uygulamaya konduğunu açıkladı. 
     



 EKONOMİ 




















</TEXT>
</DOC>
