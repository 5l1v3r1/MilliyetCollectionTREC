<DOC>
<DOCNO> 49355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/spor/spo04.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakana şikayet 
</HEADLINE>
<TEXT>

     TRABZONSPOR camiasında, Galatasaray maçını yöneten hakem Mutlu Çelik’e tepkiler giderek büyüyor. Bordo - Mavililer, Çelik’i, "istenmeyen adam" ilan ederken, Futbol Federasyonu Başkanı Haluk Ulusoy ve Merkez Hakem Kurulu’nu hesap vermeye çağırdılar. Başkan yardımcısı Ahmet Ağaoğlu, Spordan Sorumlu Devlet Bakanı Fikret Ünlü’ye, hem Ulusoy’u, hem de Çelik’i şikayet edeceğini söyledi. 
     AĞAOĞLU, "Mutlu Çelik verdiği kararlarla, Trabzonspor’un galibiyetini çaldı ve Galatasaray’a verdi. Yazıklar olsun. Bu tür hakemler ve kişilerin, Türk futbolunun içinden derhal uzaklaştırılması gerekir. Aksi takdirde, futbolumuzu lekesiz olarak niteleme şansını yitiririz" diye konuştu. İstifayı bile düşündüğünü söyleyen Ahmet Ağaoğlu, "Herşey gözümüzün önünde oluyor, bir şey yapamıyoruz" dedi. 
     YÖNETİCİ Yusuf Reha Alp ise, "Mutlu Çelik, pansumancı hakem. Galatasaray ve Beşiktaş’ın ihtiyacı olduğu zamanlarda, hemen görevlendiriliyor ve o da işini iyi yapıyor" ifadesini kullandı. Asbaşkan Ömer Gürsoy da, "Bundan sonra Mutlu Çelik’e tavır takınsak ne olacak Adam hedefine ulaştı. Galatasaray’ın kazanmasını isteyenler amaçlarına vardı. Kimi, kime şikayet edeceksiniz ki " yorumunu yaptı. 
     
     



 SPOR 

























</TEXT>
</DOC>
