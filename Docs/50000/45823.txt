<DOC>
<DOCNO> 45823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sontur25.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Türkiye Başbakanı bugün Avrupa ve ABD'yi dolaşıyor olmalı" 
</HEADLINE>
<TEXT>

     DYP Genel Başkanı Tansu Çiller, Türkiye'nin dış politikada pasif kaldığını savunarak, ''Bugün Türkiye Başbakanı'nın hem Avrupa'yı, hem Amerika'yı dolaşıyor olması gerekliydi'' dedi. 
     Çiller, Başbakanlık'ta, muhalefet partilerinin liderleriyle yapılan toplantıya katılmak üzere, Ankara'ya hareketinden önce Atatürk Havalimanı'nda yaptığı basın toplantısında, bütün dünyanın yeni bin yılın ilk savaşına adımını attığını söyledi. 
     Türkiye'nin çok aktif bir dış politikaya ihtiyacı olduğunu ifade eden Çiller, ''Türkiye, bugüne kadar bu çizgide üstüne düşeni kendi çıkarları açısından ve dünya barışına hizmet açısından yapabilmiş değildir'' dedi. 
     Çiller, NATO'da ve AB zirvesinde terör konusunu Rusya'nın anlatmasını üzülerek gördüklerini belirterek, şunları kaydetti 
     ''Türkiye, NATO'nun ikinci büyük gücüdür. Terör mücadelesini en yakından yapmış bir ülkedir. Bütün bunları anlatacak ve dünya barışına katkıda bulunurken, bu bölgedeki jeopolitik konumunu kullanma durumunda olan Türkiye, sessiz, inisiyatifsiz ve hastalıklı bir görüntü vermektedir. Bu, Türkiye'ye ve dünya barışına zarar verecek bir görüntüdür.'' 
     
     Terör finansmanının kaynağı 
     Güney Kıbrıs'ın, ''terör için finansman sağlayan, para aklayan'' bir coğrafya haline geldiğini bütün dünyanın bildiğini vurgulayan Çiller, ''Bunu anlatması gerekli olan ülke Türkiye'dir. Terörün finansmanının kaynaklarını kurutmak mı istiyorsunuz Bunun bölgelerinden biri hiç kuşkusuz Güney Kıbrıs olacaktır'' dedi. 
     Türkiye'nin, NATO çerçevesinde olsun, diğer bütün uluslararası kurumlarda olsun atacağı aktif adımların, kendi çıkarlarının yanı sıra bütün dünya barışı için kullanabilecek konumda olduğunu kaydeden Çiller, Türkiye'nin, dış politikada pasifliği kaldığını iddia etti. 
     Çiller, ''Bugün Türkiye Başbakanı'nın hem Avrupa'yı, hem Amerika'yı dolaşıyor olması gerekliydi. Özellikle kapalı bir oturumla birlikte Meclis'te, DYP olarak bütün bunları ele almaktan yanayız. Bu çerçevede bir kapalı oturumun gerekli olduğuna işaret ediyorum'' diye konuştu. 
     
     Sorular 
     Basın mensuplarının sorularını da yanıtlayan Çiller, ''Eğer NATO talep ederse, asker gönderme fikrine siz nasıl bakıyorsunuz '' sorusuna, şu karşılığı verdi 
     ''Türkiye'nin, çok büyük istihbarat birikimi, özel timleri ve güçleri vardır. Türkiye'nin asker göndermesinden önce, esnek bir eğitim kavramı içinde bu konuda yapabileceği ve ayrıca Kuzey İttifakı çerçevesinde çıkabilecek çekişmelere karşı bütünleyici, bütünleştirici bir inisiyatifi alması çeşitli şekillerle mümkündür. Söylediğim şey aslında askeri yardımdan çok öte, öncelikli olarak dış politikada bırakılan inisiyatif eksikliğidir.'' 
     






</TEXT>
</DOC>
