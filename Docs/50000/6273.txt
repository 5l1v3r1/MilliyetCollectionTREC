<DOC>
<DOCNO> 6273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sondun10.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de son 24 saatte bir aylık yağmur yağdı 
</HEADLINE>
<TEXT>

Son 24 saatte bir aylık yağış miktarına eşit oranda yağmur yağan İngiltere'de, pek çok bölgede yeni su taşkını ve sel uyarıları yapıldı. York ve Kent bölgelerinin bir kısmında taşan akarsular yüzünden şimdiden birçok yerleşim merkezinde çok sayıda ev ve işylerinin sular altında kaldığına dikkati çeken Acil Yardım ekipleri, önümüzdeki günlerde de sürmesi beklenen yoğun yağışın daha çok ev ve işyerini tehdit altına alacağını bildirdi. Ülkenin özellikle Güneydoğu bölgesinde etkili olan yağışların 83 yeni su taşkını yaratabileceği, özellikle bunlardan 9'unun son derece tehlikeli sonuçlar yaratabileceği belirtildi. Yağış alan bölgelerdeki halk ise her an evlerini terkedebilecek şekilde hazırlıklı bekletiliyor. Şu ana kadar henüz hiçbir bölgenin boşaltılması yönünde bir uyarı yayınlanmadığı, ancak önümüzdeki hafta sonunda da yağışların aynı hızla sürmesi halinde bazı yerleşim merkezlerinin boşaltılabileceği ifade ediliyor. 




</TEXT>
</DOC>
