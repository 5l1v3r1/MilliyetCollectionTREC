<DOC>
<DOCNO> 41466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/dunya/adun.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazara başkan 
</HEADLINE>
<TEXT>

ABD’de bir kitap daha yayınlanmadan ortalığı karıştırdı. Newsweek yazarı David Kaplan’ın kitabına göre Florida’da oy sayımı mahkeme kararıyla durdurulmayıp bir gün daha devam etseydi, Bush değil Gore başkan olacaktı 
     YASEMİN ÇONGAR Washington 

     ABD’de başkanlık seçimlerinin üzerinden on ay geçti ve George W. Bush yönetimi ülke politikasına damgasını vurmaya çoktan başladı, ancak tartışmalı seçimin "asıl galibinin kim olduğu" sorusu hala havada asılı. Haftalık "Newsweek" dergisi son sayısında, bu soruyu kapağına taşıdı ve Başkan Bush’un, Yüksek Mahkeme’nin kararını "sadece bir gün daha ertelememesi sayesinde" Beyaz Saray’a yerleştiğini, karar gecikse rakibi Al Gore’un başkanlık koltuğuna oturacağını yazdı. 
     
     Yargıçlar birbirine girmiş 
     "Newsweek"in, derginin yazarlarından David Kaplan’ın piyasaya yeni çıkacak olan "Kazara Başkan" The Accidental President başlıklı kitabından aktardığı bölümler, elle oy sayımını, "dörde karşı beş" yargıcın kararıyla durdurarak başkanlığı Bush’a teslim eden Yüksek Mahkeme’nin dokuz üyesi arasındaki sert çekişmeyi yansıtıyor. 
     Kaplan kitabında, sayımın devamından yana oy kullanan yargıçlardan David Souter’ın "Kararı bir gün daha geciktirebilseydik, kararsızlık çeken Yargıç Anthony Kennedy’i ikna edebilecek ve sayımı yeniden başlatacaktık" sözlerini aktarıyor. 
     
     Mahkemenin en rezil işi’ 
     Kitaba göre, Souter ve onunla birlikte hareket eden diğer üç yargıç, Mahkeme’nin Bush’tan yana tavır alan dört muhafazakar üyesine karşı denge sağlamış ve "ortada" olan Yargıç Kennedy’i saflarına çekmek için çalışmışlar. Ancak kararın, muhafazakar yargıçların da baskısıyla "aceleye getirilmesi," Yargıç Kennedy’nin sayımın devamından, dolayısıyla Gore’un başkanlığından yana oy kullanmasını engellemiş. 
     Kitapta ayrıca, Bush’a karşı oy kullanan yargıçlardan Stephen Breyer’ın, Yüksek Mahkeme’yi ziyaret eden Rus yargıçlara ve diğer bütün mahkeme üyelerinin önünde, "Seçimlerle ilgili karar, bu mahkemenin yaptığı en rezil, en savunulamayacak işti" dediği de yer alıyor. 
     



 DÜNYA 











</TEXT>
</DOC>
