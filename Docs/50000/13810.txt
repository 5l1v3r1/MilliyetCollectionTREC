<DOC>
<DOCNO> 13810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/soneko20.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom internet zammını savundu 
</HEADLINE>
<TEXT>

     Türk Telekom Genel Müdürü İbrahim Hakkı Alptürk, internet bağlantı ücretine yapılan zammın, iddia edildiği gibi yüzde 600 ile 1000 değil, TÜFE'de meydana gelen artış doğrultusunda yüzde 70 ile 100 olduğunu belirtti. 
     Alptürk, yaptığı yazılı açıklamada, Türk internet kullanıcılarının geçmişte büyük paralar vererek, internet servis sağlayıcılarının ''ağlarına takıldıkları'' görüşünü öne sürdü. 
     Oysa bugün Türk Telekom'un bu pahalılığı kırarak, ekonomik darlığın yaşandığı bir ortamda ''sahibinden internet'' sloganıyla çok düşük bir ücret karşılığı internet aboneliği sunduğunu kaydeden Alptürk, Türk Telekom aleyhine kampanyanın ''halka fahiş karla sunulan internet hizmetine dur demesi'' nedeniyle düzenlendiğini iddia etti. 
     Kullanıcıların da bu kampanyaya alet edildiklerini savunan Alptürk, şöyle devam etti 
     ''Şurası bir gerçektir ki, sadece internet aboneliği yaparak rekabet dünyasında ayakta kalmak mümkün değildir. İnternet servis sağlayıcılarının bu bakış açısından vazgeçip başka arayışlar içinde olmaları, yeni çalışmalar yapmaları gerekir. 
     İnternet kullanıcılarının internet bağlantı ücreti, gündüzleri 6 dakikada 1, geceleri ise 10 dakikada 1 kontör ücretidir. Dünya ülkeleri ile bir karşılaştırma yapıldığında, Türkiye dial-up internet iletişimi en ucuz ülkelerden yüzde 70 daha ucuzdur.'' 
     İnternet servis sağlayıcıların ticari çıkarları için toplumu yanlış bilgilendirdiklerini belirten Alptürk, Türkiye'nin, özel devre tarifesinde de dünyanın en ucuz ülkesi olduğunu ve Ekim 1999'dan beri pek çok maliyet artırıcı unsura karşın bu tarifede bir düzenleme yapmadıklarına dikkati çekti. 
     Alptürk, özel devre ücret tarifesinde yapılan son düzenlemenin de basına yansıtıldığı veya bazı web sitelerinde yer aldığı gibi yüzde 600 ile 1000 oranında değil, TÜFE'de meydana gelen artış doğrultusunda yüzde 70 ile 100 oranında olduğunu bildirdi. 




</TEXT>
</DOC>
