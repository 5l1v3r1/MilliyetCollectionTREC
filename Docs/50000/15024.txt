<DOC>
<DOCNO> 15024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/ekonomi/aeko.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolara yargı tokadı 
</HEADLINE>
<TEXT>

Kurdaki artış yüzünden dövize endeksli konut kredisi taksidini ödeyemeyen Avukat Korhan Engindeniz’in borcu mahkeme kararıyla Türk Lirası’na çevrildi 
     CENNET NAR, ÖMER ERDEM İstanbul 

     Dövize endeksli krediler yüzünden ödeme güçlüğü çeken vatandaşa hukuk sahip çıktı. Bir bankadan konut kredisi alan avukat Korhan Engindeniz, dövizdeki artış nedeniyle taksitlerini ödeyemeyince mahkemeye başvurdu. Mahkeme ise dava sonuçlanıncaya kadar borcun Türk Lirası TL olarak ödenmesine karar verdi. 
     İstanbul 9. Asliye Ticaret Mahkemesi, Garanti Bankası’ndan dövize endeksli konut kredisi alan Engindeniz’in, dalgalı kur sonrası döviz kurlarında meydana gelen beklenmedik yükselme karşısında ödemelerini TL olarak yapması yolundaki ihtiyati tedbir istemini kabul etti. Mahkemeye başvuran Engindeniz, Garanti Bankası’yla 27 Ekim 2000 tarihinde dövize endeksli konut kredisi sözleşmesi düzenlediklerini, bu sözleşmeye dayanarak bankadan 300 bin dolar karşılığı 205 milyar 125 milyon lira kredi kullandırıldığını söyledi. 
     Engindeniz, kullandığı kredinin 12 eşit taksite bölündüğünü, aylık 26 bin 916 dolarlık ödemeler halinde toplam 322 bin 922 dolar karşılığı TL ödemesi gerektiğini ifade etti. Dört taksiti düzenli ödediğini belirten Engindeniz, kurların dalgalanmaya bırakılmasından sonra 22 Şubat meydana gelen beklenmedik yükselme karşısında yükümlülüklerini yerine getirmesinin imkansız hale geldiğini vurguladı. 
     Engindeniz dilekçesinde, Yargıtay Hukuk Genel Kurulu’nun 19 Şubat 1997 tarihli kararı ile dövize endeksli borçların uyuşmazlık bulunması durumunda TL’ye uyarlanması ve taksitlendirmenin de TL üzerinden yapılması gerektiğinin kabul edildiğini öne sürdü. Engindeniz, taksit ödemelerinin açılacak uyarlama davası sonuna kadar TL olarak ödenmesi yolunda ihtiyati tedbir kararı verilmesini talep etti. Talebi kabul eden mahkeme, aylık ödemenin takdiren 18 milyar 500 milyon TL olarak devamına karar verdi. 
     
Yargı bize sahip çıksın’      Korhan Engindeniz "Türkiye’de yargının faaliyetlerini sadece hukuka aykırı işlemler yapan insanlara bağlı kılmak doğru değildir. Yargı toplumun her birey ve kurumuna yol gösterici, hayatın olağan akışına aykırı düşen ortamlarda da bireylerini yalnız bırakmaması gerekir." 
     


 EKONOMİ 




















</TEXT>
</DOC>
