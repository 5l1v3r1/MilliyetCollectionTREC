<DOC>
<DOCNO> 36555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/yazar/tamer.html </URL>
<DATE> 2001/08/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Guru Terim 5 Kasım'da karşımızda 
</HEADLINE>
<TEXT>

     Dinlediğim ilk guru Claus Möller''di. O günlerde TMI'ın Türkiye temsilcisi olan şimdi PDR'nin Ali Emre, beni bu işlerle ilgilenir diye gözüne kestirip çağırmış, hiç de yanılmamıştı. Zira sonraki yıllarda bende sıkı bir guru takipçiliği başladı. 
     Şirket yönetiminden kişisel gelişmeye dünyanın dört bir yanından hangi guru İstanbul'a gelse, bendeniz de o toplantıda hazır ve nazırdım. Michael Porter'dan Lesther Thurow'a, Stephan Covey'den Tom Peters'a, Edward de Bono'dan Gary Hamel'a ve adını burada saymamın mümkün olmadığı dünyanın en ünlü gurularının tam günlük seminerlerine katıldım. 
     Aslında şirketler için önerilenler, daha mikro düzeyde biz bireyler için de geçerli, hatta daha makro düzeyde ülke yönetimi için bile... 
     Dolayısıyla ben bu toplantılardan hem kendimi geliştirmek adına çok yararlandım, hem de okurlarıma uzun uzadıya aktardım. 
     Şu anda önümde bir davet mektubu var. 5 Kasım tarihini randevu defterime not etmem için. Ettim bile. Zira "İmparator'un takımdaşlık felsefesi"ni dinleyecekmişiz. Guru müptelası haline gelmeme neden olan Claus Möller Bugünkü performansı nasıldır bilemem , Fatih Terim'le birlikte karşımızda. 
     Möller sabah işin teorik boyutunu anlatacak. Fatih Terim de öğleden sonra hayatın içinden örnekler verecek. Anlayacağınız Fatih Terim de artık guru. 
     Eh, hak etmediğini söyleyemezsiniz herhalde. Zaten şirket içi uyum ve iletişimi artırarak verimliliği yükseltmek konusunda dünyada da benzeri gurular var. Örneğin ben tanınmış basket takımlarını yönetmiş ünlü bir koçu, -ağzının içine baktıran bir guru olarak - Avrupalı şirket yöneticilerine seminer verirken dinlemiştim. 
     PDR'nin düzenlediği seminerin ağustos fiyatı, kişi başına 740 dolar. 5 kişilik grupta bu rakam kişi başına 645 dolara, 10 kişilik grupta 525 dolara iniyor. Ağustos ayı için dolar kuru 990 bin lira. Ekim - kasımda kaydolacaklar için fiyatlar 100 dolar kadar daha pahalı. 
     
Fatih Terim'in dünya markası olma çabası      Fatih Terim'in 5 Kasım'da İstanbul'da şirket üst düzey yöneticilerine vereceği konferansı randevu defterime not ederken, "Siyasete ısınma turlarının başlangıcı herhalde" diye geçirdim içimden. Zira İstanbul kulislerinde son dönemde Fatih Terim'in Mehmet Ağar'la yakınlığı sıkça vurgulanıyor, hatta ikisinin de MHP saflarından siyasete adım atabilecekleri ihtimali üzerinde duruluyor. Belki de mevcut siyasilerden umudunu kesmiş olan iş dünyası, siyaset yelpazesinin her yanından yeni simalar, yeni liderler üretme konusunda fikir jimnastiği yapıyor. 
     Ancak Terim'le ilgili olarak yaptığım küçük bir araştırma sonucunda, siyasete ısınma turları atmanın, Fatih Terim'in şu anda kendisine koyduğu hedefle çeliştiği sonucuna vardım. 
     Çünkü Terim, bir Fatih Terim Modeli'ni Avrupa futboluna kabul ettirmek ve kendisini bir dünya markası haline dönüştürmek gibi fevkalade iddialı bir hedef koymuş kendine. Bugüne kadar aldığı mesafeye baktığımızda, performansı da hiç fena değil. Eh bu hedefe doğru yol alırken kalkıp da Türkiye'de siyasetteki kısır tepişmelerin arasına dalıvermek, akıllı biri için pek de akıl karı olmasa gerek 
     Terim'in yaratmak istediği Fatih Terim Modeli, salt teknik üstünlüğe ve gol atmaya dayalı Avrupa futboluna ruh katmak. Latin Amerika futbolunda görülebilen görselliği ve estetiği, teknikle birleştirmek ve aynı zamanda takım ruhunu da birarada tutmak. Bitmedi. Sadece futbolcular arasında takım ruhunu yaratmakla yetinmeyip, taraftarla da birebir ilişki kurarak taraftardan gelecek pozitif enerjiyi de futbolcunun oyununa katmak. Hatta medyanın da yardımıyla takımın zaferini yurt çapında kutlayacak bir kamuoyu yaratabilmeyi başarmak... 
     Elinizi vicdanınıza koyun. Terim Türkiye'de bunu mükemmel başardı. Şimdi bize en benzer Avrupa ülkesi sayılan İtalya'da başarmayı deniyor. 
     
     







Avrupa ve 'güvenlik' 


Yaşam dersleri 


Önce Meclis'e bakalım 


Asker askerliğini, sivil sivilliğini bilecek 


Atanmışla seçilmiş İtilmiş'le Kakılmış 


Öğretmen atamaları ne zaman yapılacak 


Zihniyet meselesi 


Merkez Bankası 


Şeriatçı değilim desem inanır mısınız 


Mesut Yılmaz'ın dünü, bugünü, ya yarını 


Solda tarihi buluşma 


Guru Terim 5 Kasım'da karşımızda 


Babanızla nasılsınız Kadın mısınız 


Artık kapkaç gaspın içine giriyor 


Laf kıtlığında... 


Şimdiki kızlar harika 


</TEXT>
</DOC>
