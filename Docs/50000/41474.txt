<DOC>
<DOCNO> 41474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/ekonomi/eko04.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Emeklilikte kademe şoku 
</HEADLINE>
<TEXT>

Okuyan, "Anayasa Mahkemesi kademeli geçişi iptal etti, gerekçeli karar henüz yayımlanmadı. Yeni yasa çıkartmazsak herkes 58 - 60 yaşında emekli olur" dedi 
     ATİLLA ÖZSEVER 

     Çalışma Bakanı Yaşar Okuyan, Anayasa Mahkemesi’nin kademeli emeklilikle ilgili gerekçeli iptal kararının henüz yayımlanmadığını belirterek, "Kararı bekliyoruz. Eylül sonu ya da ekim başı yayımlanabilir. Ancak yeni bir yasa çıkartmazsak herkes 58 - 60 yaşında emekli olur" dedi. 
     
     Kademeli geçiş sorunu 
     Bakan Yaşar Okuyan, görüşünü şöyle açıkladı 
     "Gerekçeli kararın Resmi Gazete’de yayımlanmasından sonra yeni bir yasa için altı aylık bir süre var. Aslında Anayasa Mahkemesi 58 - 60 yaş ile ilgili maddeyi iptal etmedi. Kademeli geçişle ilgili de yürütmeyi durdurma kararı yok. Dolayısıyla yeni bir yasa çıkartmazsak geçiş süreci tümden ortadan kalkmış olacak. Bu durumda şu andaki sigortalılar da dahil kadınların 58, erkeklerin de 60 yaşında emekli olması söz konusu. Çünkü yasal bir boşluk yok. Yine de Anayasa Mahkemesi’nin kararını bekliyoruz. Gerekçeli kararı göreceğiz, ancak eskisinden farklı bir geçiş süreci söz konusu olmaz. Gerekirse bu çerçevede bir iki ay içinde yeni bir yasayı Meclis’e sevk ederiz." 
     
Gerekçeli karar ay sonunda      Anayasa Mahkemesi Başkan Vekili Haşim Kılıç, "Yüksek Mahkeme’nin ağır iş yükü ve diğer nedenlerden ötürü gerekçeli karar, eylülün ortasında ya da sonuna doğru yayımlanabilecek. Bu koşullarda Anayasa’ya aykırı bir durumun uygulanması hoş olmaz. Şayet Çalışma Bakanlığı, böyle bir uygulama yaparsa kişiler dava açma hakkına sahip" dedi. 
     Sosyal Güvenlik Yasası’na göre, 8 Eylül 1999’da emekliliğine iki yıldan fazla süre kalanlara herhangi bir yaş haddi yok. İki yıldan fazla süre kalanlar ise, kademeli olarak emekli olabileceklerdi. 
     İki yıllık süre, 8 Eylül 2001 tarihinde doldu. Gerekçeli karar yayımlanmadığından kademeli geçişle ilgili olarak uygulamada karmaşık bir durum ortaya çıktı. 
     



 EKONOMİ 




















</TEXT>
</DOC>
