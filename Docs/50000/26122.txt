<DOC>
<DOCNO> 26122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sontur16.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
FP "Cumhurbaşkanı'nın RTÜK yasasını iade etmesini bekliyoruz" 
</HEADLINE>
<TEXT>

     FP Genel Başkan Yardımcısı Lütfi Esengün, ''Cumhurbaşkanı'nın, Radyo Televizyon Üst Kurulu ile ilgili yasayı iade etmesini bekliyoruz'' dedi. 
     Esengün, partisinin Trabzon İl Merkezi'nde düzenlediği basın toplantısında, RTÜK Yasası'nda ne yerel basının ne de kamuoyunun düşünüldüğünü belirterek şunları söyledi 
     ''Yasa, sadece sermaye ve medya patronları için çıkarılmıştır. Sayın Cumhurbaşkanımız'ın bu yasayı iade etmesini bekliyoruz. İade etmeyip de yasayı imzaladığı takdirde, ana muhalefet partisi olarak yasanın iptali için Anayasa Mahkemesi'ne gideceğiz. Sayın Cumhurbaşkanı dava açsın ya da açmasın, aynı imkan bizim elimizde vardır, bugüne kadar kullandığımız ve fevkalede müspet sonuçlar aldığımız Anayasa Mahkemesi'ne dava açma hakkımızı bu yasada da kullanacağız.'' 
     Esengün, Türkiye'nin yeni siyasi oluşumlara ve yeni siyasi kadrolara ihtiyacı bulunmadığını da öne sürerek, ''Ülkenin asıl ihtiyacı, siyaset üzerindeki baskıların kaldırılmasıdır'' dedi. 






</TEXT>
</DOC>
