<DOC>
<DOCNO> 41104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/yazar/akyol.html </URL>
<DATE> 2001/09/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Merhametsiz toplum 
</HEADLINE>
<TEXT>

     PINAR Konuşkan, sosyal bir felaketin simgesi, örneği... 
     Kanal D'de Tuncay Özkan'a anlatıyordu 
     "İki yaşımda annem öldü. Kardeşim yeni doğmuştu. Babam eve kadın getiriyordu. Sürekli dayak yiyordum. 8 yaşımda yetiştirme yurduna verildim. 10 yaşımda, evine temizliğe götüren görevli bana tecavüz etti... 13 yaşımda eve gidip dayak yemektense, dışarıda fuhuş yapmayı öğrendim..." 
     Felaketler bir canda ancak bu kadar üst üste gelebilir Ekonomik sefalet, ana baba sevgisinden yoksunluk, sevgisizlik, dayak, aşağılanma... 
     Ne şefkatli bir insana rastgelmiş, ne sığınacağı bir kurum bulabilmiş... 
     "İki aylık hamileyim, yağmur altında parklarda yatacak yer arıyorum. Hiç kimse halimi sormadı " 
     Küçük yaştan itibaren felaketler, felaketler... 
     
     TOPLUMDA ekmeğe muhtaç, bir güler yüze hasret, başını sokacak bir kovuğu olmayan... Tecavüze uğrayan, ekmek için bedenini satmak zorunda kalan... Sokaklara atılan kaç milyon çocuk, genç ve yaşlı var 
     Üstelik bunların sayısı artıyor facia büyüyor. 
     Sadece ekonomik kriz sebebiyle değil... 
     Ekonomik büyüme iyi eğitimli işgücü gerektiriyor. Sermaye bulup iş alanları açsak bile, hiç eğitemediğimiz nüfusun tamamını yeterince istihdam edemeyiz. 
     Bu yüzden gelişmiş ülkelerde bile "underclass" denilen yoksul, işsiz, toplumsal değerlerden itilmiş, belki ileride infilak edecek bir kitle oluşuyor. 
     Bizde ekonomik sorunlar, hızlı iç göçler ve bir de sivil kurumların cılızlığı karşısında, sorun bir faciaya dönüşüyor. 
     Zavallı Pınar Çalışkan, bu felaket denizinden bir damla numunedir 
     
     KENDİMİZE soralım. Hiç yağmur, kar yağarken arabamıza bir sokak çocuğunu, parklarda dolaşan bir genç kızı, yoksul bir ihtiyarı aldık mı 
     Ben şahsen böyle şeyleri hiç yapmadım. Sizin de yaptığınızı sanmıyorum. 
     Arabaya alacağımız kişiden çekinebiliriz de üstelik... 
     Burada mesele teker teker neler yapabileceğimiz değildir. Şefkat ve yardım duygularımızın nasıl "işe yarar" hale getirilebileceğidir. 
     Sokaktaki kimsesizi evimize almayız ama aidiyet duyup güvendiğimiz bir topluluğun yardım çalışmalarına katkıda bulunabiliriz. Aşevlerini, sığınma evlerini onlar açar. Bilhassa Amerika'da kilise cemaatlerinin ve sosyal kulüplerin yaptığı gibi... 
     Farklı "gönüllere", inanç ve aidiyetlere göre oluşmuş serbest, sivil kurumlaşmalar gerekir. 
     Bütün dünyada bu tür çalışmalar dini duygularla, dini cemaatlerin yardım faaliyetleriyle, vakıflarla başlamıştır. 
     Zamanla bunların yanında sırf sosyal, felsefi, insani ve hemşerilik kurumlaşmaları da olur, giderek gelişir. 
     Dini cemaatleri ve alt - kültür gruplarını yasakladığınız zaman, öteki sivil kurumlaşmalar da gelişmiyor işte Fransa ve Türkiye... 
     Dünyada hayranlık uyandıran vakıflar geleneğine sahip bir milletin bu merhamet perişanlığı insana dehşet veriyor. 
     Sosyo ekonomik süreçler faciayı artıracaktır. 
     Şefkat duygularımızı ayağa kaldırıp bir "gönüllü kurumlaşma" seferberliği için daha fazla gecikmemeliyiz. 
     
     







Merhametsiz toplum 


Gardiyanlar... 


Ecevit'ten çağrı 'Haydi, Türkiye'ye' 


Nevşehir barut fıçısı gibi... 


Katil kim 


Üniversite istiyorlar ama... 


"Kötü olasılık" senaryosu 


Yol hikayesi... 


Selçuk ve yeni anayasa 


"Telsim'le iş yapmadığımız için şanslıyız" 


Yılanları erkekler besler 


İhtimalleri değerlendirin 


Kıbrıs'a da bir Lozan lazımdı 


Açık’ hem batırır hem çıkarır 


Kamyoncu da yükü Ankara’ya kaptırdı 


</TEXT>
</DOC>
