<DOC>
<DOCNO> 43449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sonspo05.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Aslanlar gibi gelip maçı izlesinler" 
</HEADLINE>
<TEXT>

     Galatasaray Kulübü Futbol Şubesi Üyesi Abdurrahim Albayrak, yarın Fenerbahçe ile yapılacak derbi maçı öncesi dostluk mesajları verdi. 
     Ezeli rakipleriyle Ali Sami Yen Stadı'nda yapacakları karşılaşmanın dostluk, kardeşlik ve barış içinde geçmesini istediklerini kaydeden Abdurrahim Albayrak, ''İyi oynayan kazansın. Ancak elbette ki kazanan taraf biz olmak istiyoruz. Kesinlikle bu 2 büyük takım arasındaki dostluğa gölge düşmesini istemiyoruz'' diye konuştu. 
     Albayrak, ev sahipliği yapacakları mücadelede kimsenin kimseyi üzmemesini de isteyerek, sözlerini şöyle tamamladı 
     ''Fenerbahçeli taraftarlar da aslanlar gibi gelsin maçı izlesin. Sahada yapılan mücadele tabii ki olacak, ancak kazanan dostluk olsun. Zaten yönetime geldikten sonra bir dostluk ortamı yaratmaya çalıştık. Bu dostluğun da sürmesini istiyoruz.'' 







</TEXT>
</DOC>
