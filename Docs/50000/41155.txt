<DOC>
<DOCNO> 41155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/son/sonspo20.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray maçından notlar 
</HEADLINE>
<TEXT>

     Birinci Süper Lig'in 4. haftasında Galatasaray, uzatma bölümünde Ümit Karan'ın attığı golle Antalyaspor'u 2-1 yendi. 
     
     İlk devre 
     3. dakikada Sergen'in kullandığı serbest atışta, top kaleci Adnan'da kaldı. 
     16. dakikada Capone'un sağdan yaptığı ortada, Serkan'dan önce topa sahip olan Antalyaspor savunma oyuncuları tehlikeyi uzaklaştırdı. 
     17. dakikada Arif'in pasıyla ceza alanında topla buluşan Serkan yere düşünce Antalyaspor savunma oyuncusu topu kaleci Adnan'a pas olarak verdi. Hakem Mutlu Çelik, bu pozisyonu kaleciye pas olarak değerlendirerek, Galatasaray lehine serbest atış verdi. 18. dakikada penaltı noktasına yakın bir yerden atışı kullanan Sergen, topu 2 direğin birleştiği yerden filelere gönderdi 1-0. 
     25. dakikada Uğur'un soldan kullandığı serbest vuruşta, Guintchev'in kafa şutunda top Mondragon'dan döndü. Mustafa, yakın mesafaden topu yine kaleye gönderdi. Mondragon topa sahip olmaya çalışırken, Mustafa'nın yaptığı hareketi hakem faul olarak değerlendirdi. 
     37. dakikada Burhan'ın soldan ortasında, Mustafa'nın kafa vuruşunda, top üstten auta çıktı. 
     41. dakikada Ramazan'ın soldan kullandığı köşe atışında Mondragon boşa çıktı. Arka direkte bulunan Hüseyin de topa dokunamayınca, Galatasaray savunması tehlikeyi uzaklaştırdı. 
     45. dakikada Arif'in pasıyla soldan ceza alanına giren Victoria'nın ortasında, uygun durumda Ümit Davala topa kafayla vurdu. Meşin yuvarlak, üstten auta çıktı ve ilk yarı 1-0 Galatasaray'ın üstünlüğüyle sona erdi. 
     
     İkinci devre 
     49. dakikada Ramazan'ın soldan kullandığı köşe atışında, topa iyi yükselen Nuri kafayla meşin yuvarlağı, Mondragon ve Victoria'nın bakışları arasında ağlara gönderdi 1-1. 
     53. dakikada Ramazan soldan köşe atışı kullandı. Kaleci Mondragon'un yumrukladığı top kısa düştü. Ceza yayı dışında topla buluşan Atilla'nın, ceza alanı içine girerken vuruşunda, top üstten auta çıktı. 
     56. dakikada Galatasaray'da Bülent Akın, yerini Hasan Şaş'a bıraktı. 
     61. dakikada Galatasaray ceza alanı dışında topla buluşan Atilla, meşin yuvarlağa sert vurdu. Kaleci Mondragon, uzanarak topu çeldi, savunma oyuncuları tehlikeyi uzaklaştırdı. Aynı dakikada Galatasaray'da, sarı kart gören Serkan, yerini de Berkant'a bıraktı. 
     63. dakikada soldan çizgiye dek inen Ümit Davala'nın ortasında, penaltı noktası üzerinde uygun durumda Sergen'in kafa şutunda, top az farkla yandan auta çıktı. 
     65. dakikada soldan çalımlarla ceza alanı içine geren Hasan Şaş'ın ortasında Arif, penaltı noktası üzerinde rakibinin müdahalesine karşın topa vurdu. Meşin yuvarlak kaleci Adnan'da kalırken sarı-kırmızılı futbolcular hakeme penaltı itirazında bulundular. 
     66. dakikada soldan Hasan Şaş'ın kullandığı köşe atışında arka direk dibinde uyun durumdaki Ümit Davala'nın yakın mesafeden kafa vuruşunda, top az farkla yandan auta çıktı. 
     72. dakikada Galatasaray'da, Arif'in yerine Ümit Karan oyuna girdi. 
     Antalyaspor'da 73. dakikada Hüseyin'in yerine Şenol, 79. dakikada da sarı kart gören Atilla'nın yerine Mehmet oyuna girdiler. 
     83. dakikada Antalyaspor'da, Selahattin'in yerine Fatih oyuna dahil oldu. 
     Uzatma bölümünde Hasan Şaş'ın soldan yaptığı ortada, kaleci Adnan topu göğsünden sektirdi. Altıpas içinde topu önünde bulan Ümit Karan, dokunarak meşin yuvarlağı ağlara gönderdi 2-1 
     Maç da Galatasaray'ın 2-1 üstünlüğüyle sona erdi. 
     

</TEXT>
</DOC>
