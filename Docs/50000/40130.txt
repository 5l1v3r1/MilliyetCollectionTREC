<DOC>
<DOCNO> 40130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sondun13.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahudi terör örgütleri, İsrail polisini tehdit etti 
</HEADLINE>
<TEXT>

     Batı Şeria'da faaliyet gösteren Yahudi terör örgütlerinin sayısının arttığı belirtiliyor. 
     İsrail basınında çıkan haberlere göre, Yahudi yerleşimciler arasında gizlice faaliyet gösterdiklerine inanılan bu örgütlere her gün yenileri ekleniyor. Bu örgütlerin, Filistinli sivillere yönelttikleri çeşitli saldırılar sonuncunda, şimdiye dek 5'ini öldürdükleri ve birçoğunu yaraladıklarına inanılıyor. Yediot Ahronot Gazetesi'nde yayınlanan bir yorumda, bu cinayetlerin hiçbirinin şimdiye kadar çözülemediğine dikkat çekilerek, şöyle denildi 
     'Anlaşılan polis, Arap terörüyle uğraşmaktan o denli meşgul ki, Yahudi terörüne ayıracak zamanı yok. Son iki cinayetin aynı yerde işlenmesine karşın, yolda hiçbir önlem alınmadı. Bunlar engellenmeli. 
     Öte yandan, İsrail Radyosu'nun haberine göre Yahudi terör örgütleri, İsrail polisini tehdit etti. Batı Şeria Polis Komutanı Şolomo Ayalon'un bürosunu arayarak kendilerini ''Yahudi yeraltı mensubu'' olarak tanıtan kişiler, Ayalon'a, ''Yahudi yeraltı mensuplarını aramaktan vazgeçsin. Bizi bulmaktan vazgeçmemesi halinde biz onu buluruz. Anlıyorsunuz ya'' mesajını gönderdiler. 
     Ayalon ise tehdit telefonlarının çalışmalarını etkilemeyeceğini belirtti. Yahudi terör örgütlerinin Batı Şeria'da askerlik görevini yapan Yahudi yerleşimcilerin çocukları tarafından korundukları sanılıyor. İsrail basınında bir süre önce çıkan haberlerde, İsrail polisinin terör örgütleri ile yerleşimci askerler arasındaki irtibatı tespit etmek için aralarına muhbirler yerleştirdiği ileri sürülmüştü. 







</TEXT>
</DOC>
