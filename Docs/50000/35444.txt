<DOC>
<DOCNO> 35444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sonspo05.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Terim, toprağında bir peygamber" 
</HEADLINE>
<TEXT>

     İtalyan basını, Mehmet Özdilek'in jübilesi için İstanbul'da olan AC Milan ve teknik direktörü Fatih Terim'e geniş yer ayırdı. 
     Corriere dello Sport Gazetesi, ''Terim, gerçek bir imparator gibi'' başlığı altında verdiği haberinde, ''İlk kez yabancı bir takımla evine giden Terim'e olağanüstü konukseverlik'' denildi. Corriere dello Sport, AC Milan takımının teknik direktörü Terim'in 19 Haziran tarihinde yaptığı konuşmada, ''Bizde Türkiye'de İtalya gibi. İkinci olan başarısız olmuş gibi değerlendiriliyor. O yüzden her zaman birinci gelerek tüm sorunları kesip attım'' sözünü ''Terim'in aziz sözleri'' olarak gösterdi. 
     Tuttu Sport Gazetesi de ''Terim, toprağında bir peygamber'' başlığını atarak, ''Kırmızı-siyahlıların komutanı gibi İstanbul'a döndü'' yorumunda bulundu. La Gazzetta dello Sport ise ''Terim Türkiye işte Milan'ım'' ifadesini başlığına çıkararak, ''Terim, Milan'ını evine götürdü'' denildi. 
     Bu arada aynı gazetede FC Juventus takımının eski teknik direktörü Carlo Ancelotti, yeni sezon öncesinde AC Milan'ı değerlendirdi. Gazetede, ''Milan'ın golleri TIR'la geliyor'' başlığı atılan yazıda, Ancelotti'nin ''Terim-Inzaghi ve Rui şampiyonluğa oynamak için 3 motor'' dediği belirtildi. Shevchenko ile Inzaghi'nin birlikte oynayacak olmasını ''bir gösteri'' olarak nitelendiren Ancelotti, Rui Costa'nın, AC Milan'ın aradığı büyük yetenek olduğunu bildirdi. 
     İtalyan teknik adam, şampiyonluğa mücadele edecek çok önemli transferler yaptığını söylediği AC Milan için en büyük sorunun orta alanın kanat oyuncularında olduğunu savundu. Ancelotti, ''Tek eksik orta alanda. Orta alanın ortasında Albertini, Redondo, Donati ve Ambrosini gibi çok iyi oyuncuları var ama kanatlarda az oyuncuya sahip. Rui Costa bir anahtar. Taraftarların rüyasındaki bir transfer yapıldı. Terim, onların karakterine göre önceden uyumlu bir takım oluşturmak zorunda. Ama bunu hemen başaracağına ben çok fazla ikna olmuş durumdayım. Çünkü önceden yüksek düzeyde grup yaratma kalitesini gösterdi'' dedi. 
     Terim hakkında da görüşlerini yazan Ancelotti, ''Terim, olgunluğunu kanıtlayacak. Bu zamana dek Galatasaray'da UEFA'yı kazanarak ve Fiorentina ile gösterdikleri unutulmuş değil. Terim oyunu, hızlı hareketi diğerlerinden üstün tutuyor. Açık ve kesin düşünceleri var. Terim'in oyun sisteminde beni her zaman etkileyen topla paslaşmalar oldu. Özellikle orta alandan çıkıp kanatlardan rakibe büyük baskı yapmayı çok başarılı uyguluyor. Onun konusu, kırmızı-siyahlıların imparatoru olmak'' yorumunda bulundu. 
     
     Yılın gol çifti Pippo-Sheva 
     Öte yandan geçen sezon en fazla gol atan futbolcuların transferler sonrasında yeni sezonda oluşturdukları en iyi çiftin, AC Milan'daki Inzaghi Pippo deniliyor ve Shevchenko Sheva deniliyor olduğu ortaya çıktı. Geçen sezon Pippo 11, Sheva da 24 gol atarak toplam 35 gole ulaşırken, en fazla gol atan ikili oldu. AC Milan'ın gol ikilisinin ardından AS Roma'dan Batistuta-Montella 33 , AC Fiorentina'dan Nuno Gomes-Chiesa 31 ve SS Lazio'dan Crespo-Lopez 26 geliyor. 







</TEXT>
</DOC>
