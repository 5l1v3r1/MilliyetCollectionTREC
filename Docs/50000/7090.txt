<DOC>
<DOCNO> 7090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/dunya/adun.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ez-kaç misillemesi 
</HEADLINE>
<TEXT>

Filistinliler, İsrail’in helikopterli suikastına otobüs eylemiyle cevap verdi. Tel Aviv’de bir Filistinli şoför, duraktaki İsraillileri otobüsüyle ezdi, 7’si asker 8 kişi öldü 21 yaralı var 
     DIŞ Haberler ServİSİ 

     İsrail helikopterlerinin önceki gün Filistin lideri Yaser Arafat’ın üst düzey güvenlik subaylarından Binbaşı Mesud Ayyad’ı Gazze’de yol ortasında roketlerle vurarak öldürmesine Filistinliler bir sivil ve 7 İsrail askerini otobüsle ezerek karşılık verdi. 
     Tel Aviv yakınlarındaki Hazor kasabasında düzenlenen saldırıda, kullandığı otobüsü bir durakta bekleyenlerin üzerine süren Halil Ebu Alba adlı Filistinli, 21 İsrailli’yi de yaraladı. 
     Ölen 7 askerden ikisinin kadın olduğu bildirildi. İsrail Başbakanı Ehud Barak tırmanan gerginlik üzerine Filistin sınırlarının dış dünyaya kapatılması emrini verdi. Saldırının sorumluluğunu şimdiye kadar adı hiç duyulmayan "Geri Dönüş Tugayları" adlı bir örgüt üstlendi. Örgüt eylemi, Ayyad’ın intikamını almak için yaptıklarını bildirdi. 
     
     Saldırgan yakalandı 
     Saldırıdan sonra İsrail polisi tarafından bir süre kovalandıktan sonra otobüsünün direksiyonunda vurularak ağır yaralı olarak ele geçirilen 35 yaşındaki şoför Ebu Alba’nın 5 yıldır özel İsrail otobüs şirketi Egged’de çalıştığı ve hiçbir örgütle bağlantılı olmadığı bildirildi. Şoförün şimdiye kadar ne İsrail karşıtı bir eyleme katıldığı, ne de bu ülke aleyhinde bir söz söylediğinin duyulduğu belirtildi. 
     
     Mofaz gelmiyor 
     İsrail Genelkurmay Başkanı Şaul Mofaz’ın dün başlaması planlanan Ankara ziyareti otobüs eylemi gerekçe gösterilerek ertelendi. İsrail tarafı erteleme nedenin şiddet olayları olduğunu ısrarla vurgularken, değişikliğin Arafat’ın Ankara ziyareti sonrasında gündeme gelmesi soru işaretlerine yol açtı. 
     
Arafat destek istedi Sürpriz ziyaret      BARÇIN YİNANÇ Ankara 

     Filistin Lideri Yaser Arafat, uluslararası bir gözlemci gücünün bölgeye yerleştirilmesi için Ankara’dan destek istedi. İsrail’in üst düzey bir Filistin’liye yaptığı suikastı, İsraillilere karşı düzenlenen bir intihar saldırısının izlediği şiddet dolu bir günde Ankara’ya gelen Arafat, "Tırmanan bir şiddetle karşı karşıyayız. Tüm bunlara karşın adil bir barış için çaba göstermeye kararlıyız" dedi. 
     Her zaman yaptığı gibi bu kez de aniden Ankara’ya gelen Arafat, Cumhurbaşkanı Ahmet Necdet Sezer, Başbakan Bülent Ecevit ve Dışişleri Bakanı İsmail Cem’le görüştü. Ariel Şaron’un iktidarı devralmasının ardından ilk kez Türkiye’ye gelen Arafat, Ankara’dan, barışın alternatifi olmadığı, barış sürecini sertlik yanlısı da olsa Şaron’la devam ettirmesi gerektiği mesajını aldı. Arafat’la ortak bir basın toplantısı düzenleyen Cem, "Şimdiye kadar varılan çizginin gerisine düşülmeksizin, barışı ilerletecek görüşmelerin başlamasını istiyoruz" dedi. 
     Arafat barış arayışını sürdüreceğini vurgularken, bölgedeki şiddetin durdurulmasının tek yolu olarak gördüğü uluslararası bir gücün konuşlandırılması için Ankara’dan İsrail’in ikna edilmesini istedi. 
     
     İsrail’e Olmadı’ mesajı 
     Dışişleri’nden dün otobüs eylemiyle ilgili olarak yapılan açıklamada, "Türkiye bu saldırının tüm taraflarca kınanmasını beklemektedir" denildi. Türkiye, İsrail’le de temasa geçerek, önceki geceki suikastın barış süreci açısından son derece yanlış bir zamanlamada gerçekleştiği mesajını verdi. 
     


 DÜNYA 












</TEXT>
</DOC>
