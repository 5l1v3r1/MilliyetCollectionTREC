<DOC>
<DOCNO> 38824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sontur09.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan, KKTC de katıldığı için İzmir fuarından çekildi 
</HEADLINE>
<TEXT>

     İzmir Büyükşehir Belediyesi Fuarcılık Hizmetleri, Kültür ve Sanat Etkinlikleri A.Ş. İZFAŞ Genel Müdürü Feyzi Hepşenkal, Yunanistan'ın 70. İzmir Enternasyonal Fuarı'ndan İEF çekildiğini bildirdi. 
     Hepşenkal, düzenlediği basın toplantısında, Yunanistan'ın 25 Mayıs'ta 70. İEF'ye katılmak için başvurduğunu, 6 Ağustos'ta Kuzey Kıbrıs Türk Cumhuriyeti KKTC ile aynı pavyonda bulunduklarını sanarak, yer değişikliği talebini kendilerine ilettiklerini, 7 Ağustos'ta ise taleplerinden vazgeçtiklerini söyledi. 
     Selanik Fuarı Müdürü Kostas Mavrakis'den gelen mektup üzerine Yunan firmalarının fuardan çekildiğini öğrendiklerini kaydeden Hepşenkal, Mavrakis'in mektubunda, ''KKTC'nin fuara katılımı nedeniyle 70. İEF'den çekilme kararı aldıklarını'' açıkladığını duyurdu. 
     Hepşenkal, şu bilgiyi verdi 
     ''Mavrakis mektubunda, KKTC'yi yasal olmayan topluluk olarak nitelendiriyor ve uluslararası topluluk tarafından tanınmadığını öne sürüyor. Ancak KKTC'nin 70. İEF'ye katılacağını daha önce biliyorlardı. Özellikle fuara kimlerin katılacağını sormuşlar, KKTC dahil bütün ülkelerin isimlerini öğrenmişlerdi. Bakanlık yetkilileri vasıtasıyla çeşitli yollar bularak, sorunu gidermeye çalıştık. Ancak bir sonuç elde edilmiş değil. Fuara katılacak olan 12 Yunan firması standlarını topladılar, öğle saatlerinden itibaren İzmir'den ayrılacaklar.'' 
     Hepşenkal, Yunanistan'ın stand ücreti olarak yatırdığı 6 bin dolar peşinatın geri verilmeyeceğini belirterek, ''Bu peşinat yönetmelik esaslarına göre geri verilmeyecek. Aynı hatayı paylaşmak istesek, Yunanistan'da yapılacak fuarlara Türk firmalarının katılmasına engel olurduk. Ama aynı hatayı yapmak istemiyoruz'' dedi. 
     Hepşenkal, bu uygulamayla fuara gelen Yunan firma temsilcilerinin de mağdur olduklarını belirterek, geçen yıl Yunanistan'ın onur konuğu olmasını teklif ettiklerini, ancak seçimler nedeniyle teklifin kabul edilmediğini kaydetti. Hepşenkal, Yunanistan'ın bu yıl fuara katılmayı istediğini sözlerine ekledi. 







</TEXT>
</DOC>
