<DOC>
<DOCNO> 7253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sontur10.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevine telefon sokma davasında Yaşar Öz'e beraat 
</HEADLINE>
<TEXT>

     Susurluk davası sanıklarından ve uluslararası uyuşturucu kaçakçılığı suçundan Eskişehir Özel Tip Cezaevi'nde hükümlü olarak bulunan Yaşar Öz hakkında, cezaevine cep telefonu soktuğu iddiasıyla açılan dava sona erdi. 
     Eskişehir Ağır Ceza Mahkemesi'nde bugünkü duruşmada, tutuklu sanıklar Yaşar Öz ve İnfaz Koruma Memuru Mustafa Sapçı hazır bulundu. Tanıkların dinlenmesinden sonra mahkeme heyeti karar verdi. 
     Mahkeme heyeti, Yaşar Öz hakkında, delil yetersizliğinden beraatine karar verdi. Heyet, Mustafa Sapçı için de, rüşvet alma suçunu gerçekleştirmediği, ancak görevini kötüye kullanmak suçunu işlediğinden önce 2 yıl 4 ay, daha sonra çeşitli indirimleri uygulayarak 6 ay 20 gün hapis cezası ile 25 milyon 350 bin lira para ve 1 ay 3 gün memuriyetten mahrumiyetine karar verdi. Sapçı'nın tutuklu kaldığı günler dikkate alınarak tahliyesine karar verildi. 3 Aralık 2000'de Eskişehir Özel Tip Cezaevi'nde, İnfaz Koruma Memuru Mustafa Sapçı'nın üzerinde cezaevine girerken 2 cep telefonu yakalanmış, Sapçı, telefonları Yaşar Öz'e götürdüğünü iddia etmişti 




</TEXT>
</DOC>
