<DOC>
<DOCNO> 7412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/soneko15.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Akıllıkart'la sakız bile 24 ay taksitle 
</HEADLINE>
<TEXT>

     Koçfinans'a ait Akıllıkart ile sakız,gofret gibi ürünler bile 24 ay vadeyle satın alınabilecek. 
     Koçfinans'dan yapılan açıklamaya göre, Türkiye'nin ilk ''akıllı'' tüketici kredisi kartı Akıllıkart, alışverişte yeni bir dönemi Migros'la işbirliğine giderek başlattı. 
     Akıllıkart, çeşitli illerdeki 11 Migros mağazasında ödeme aracı olarak kullanmaya başladı. Akıllıkart ile her türlü alışveriş 24 aya kadar vadelendirilebilecek. Bu sayede, sakız, saç tokası, kibrit, gofret, bisküvi bile 24 ay vade ile satın alınabilecek. 
     Satın almada herhangi bir limit uygulanmayacak. Özgür ödeme seçeneği sunan Akıllıkart sayesinde kullanıcı peşinat ve vade süresini de kendi belirleyecek. Akıllıkart ilk aşamada, İstanbul'da Beylikdüzü Alışveriş Merkezi, Caddebostan, Fenerbahçe Stad, Kartal, Soyak, Maslak ve Merter'in yanı sıra Ankara, İzmir, Antalya ve Adana'daki Migros mağazalarında geçerli olacak. Uygulama yıl sonuna kadar diğer Migros mağazalarını da kapsayacak şekilde genişletilecek. Migros Beylikdüzü Alışveriş Merkezi ve Ankara'da yapılan pilot çalışması sırasında, Akıllıkart ile yapılan harcamaların toplam satışlar içinde kayda değer bir orana ulaştığı bildirildi. Koçfinans'ın 1999 yılında uygulamaya koyduğu ve halen 100'den fazla markanın ülke geneline yayılan 3 binin üzerindeki satış noktasında geçerli olan Akıllıkart, 300 binin üzerinde olan kullanıcı sayısını bu yılın sonuna kadar 1 milyonun üzerine çıkarmayı hedefliyor. 




</TEXT>
</DOC>
