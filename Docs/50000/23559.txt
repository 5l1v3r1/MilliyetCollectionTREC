<DOC>
<DOCNO> 23559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sonspo17.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş sözcüsü "Yeni bir takım yaratıyoruz" 
</HEADLINE>
<TEXT>

     Beşiktaş Kulübü Futbol Şubesi Basın Sözcüsü Mete Düren, kötü bir sezon geçirerek taraftarı üzdüklerini, ancak gelecek yıl lig şampiyonluğuna ulaşmak için ellerinden geleni yapacaklarını söyledi. 
     Düren, teknik direktör Christoph Daum'un dün Fulya Tesisleri'nde oyuncularla bir toplantı yaptığını ve birlikte çalışmak istemediği futbolculara bunu bire bir görüşerek söylediğini anımsatarak, ''Biz artık yeni bir takım yaratıyoruz. Daum, kafasında olmayan oyuncularla yola devam etmek istemedi. Kesin olarak kalmasını istediği oyuncular var. Birkaç oyuncu için ise henüz tam karar veremedi. Sonuçta yeni bir ekip oluşturup, gelecek yıl başarılı olmak istiyoruz'' diye konuştu. 
     Sadece şampiyonluğu düşünüyoruz 
     Yurtiçi ve dışından transfer edecekleri oyuncularla, gidenlerin yerini dolduracaklarını kaydeden Düren, ''Sezon açıldığı ilk günden itibaren, kafasında sadece lig şampiyonluğu olan bir takım yaratmak istiyoruz. Gelecek sezon şampiyon olmaktan başka çaremiz yok'' dedi. 
     Mete Düren, kulübün maddi kriz içinde bulunduğu ve transferlerde zorlanacağı yolundaki savlara da değinerek, ''Bu kriz sadece bizim değil, Türkiye'nin yaşadığı kriz. Bizler kulübün şartlarına uygun bir transfer politikası izleyeceğiz. Bu yılki transfer piyasası geçen yıl olduğu gibi bol sıfırlı olmayacak'' şeklinde konuştu. 
     Daum'un yurtdışına giderek transfer çalışmalarını sürdüreceğini söyleyen Düren, Baya dışında netleşen bir yabancı transfer olmadığını da kaydetti. 
     İç transferde pazarlık yok 
     Mete Düren, iç transfer çalışmalarına gelecek hafta sonunda başlayacaklarını kaydetti. 
     İç transferde kesinlikle futbolcularla pazarlık yapmayacaklarını belirten Mete Düren, ''Önerdiğimiz rakamın kesinlikle dışına çıkmayacağız. Futbolcuların kendilerine önerilen fiyatlarla adilane bir anlaşma yolunu seçmelerini diliyorum'' dedi. 
     Düren, 5 yıl aradan sonra lig şampiyonluğuna ulaşan Fenerbahçe'yi de tebrik ettiklerini ifade etti. 
     
     
     
     
     
     






</TEXT>
</DOC>
