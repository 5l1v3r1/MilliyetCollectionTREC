<DOC>
<DOCNO> 8132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/spor/ygsgok.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Öfkenin tutsakları 
</HEADLINE>
<TEXT>

     Attila GÖKÇE 

     Galatasaray akılla başladığı maçı panikle sürdürdü, öfkeyle bitirdi. Bu duygu değişiminde elbette Deportivo baskısı, La Coruna’ya gelen takımın eksikleri, noksanları ve yanlışları etkili oldu. 
     Herşey bir yana Galatasaray’da öyle futbolcular var ki, oynatsan bir türlü, oynatmasan bir türlü. Şu Vedat örneğin... Oturup hesabını yapmalı. Kaç enternasyonal maçta kaç kırmızı kart gördü Benim hatırladığım Rosenborg ile deplasmanda oynadıkları maçta sahadan atılarak takımının dengesini bozmuştu. Dün de sarı kartla uyarılmasına rağmen kural dışılıktan, panikten ve kontrolsüz hareketlerden sakınamadı. Sonra malum Jardel var. Sık sık ofsayta düştü. İkili mücadelelerin çoğunu kaybetti. Maç boyunca olumlu kullanabildiği top sadece beş. İki buçuk adet şutu var. Depar yapmıyor, pres yapmıyor, artık topla buluşup topa da vuramıyor. Şu kader maçlarını boş formayla oynuyor. Sıradaki endişe kahramanı Hagi. Bu adam İspanya’da ne zaman oynasa sinirlenip arkadaşlarına, İspanyol rakiplerine ve de vazgeçilmez biçimde hakeme fırça atıyor. Oyuna katkısından çok sinir bozucu davranışları göze batıyor. Galatasaray’ın süperstarı artık eski günlerini unutmuş. Enerjisi ve becerisi düştükçe çenesi açılıyor. Yarattığı görünümle antipatik, takıma da zararlı oluyor. Galatasaray dün Vedat ve Hagi’nin kötü davranışlarından hakemi de karşısına aldı. Alman hakem Stampe baştan sona kurallarla sürdürdüğü oyunda kuralları çiğnemeden Galatasaray’a hak edilmiş kartları gösterdi. 
     Oysa Galatasaray akıllı başlamıştı oyuna. İlk 15. dakikada ilk etkili atağı yapan da, ilk korner kazanan da Galatasaray’dı. Okan’ın iki kişilik gayret ve enerjisi ile hücuma yöneltip pozisyona dönüştürdüğü topları Hagi kullanamadı. Jardel desen zaten topla da, maçla da geçinmeye niyeti yok. Bu yarıda dikkatimizi çeken Galatasaray’ın ısrarla sağ kanattan yüklenmesi ve Ergün’ü sol kanatta ihmal etmesi oldu. Galatasaray ikinci 15 dakikada rakibine faullü ve sert oynamaya, beklenmedik biçimde top kaybetmeye başladı. Deportivo’nun kazandığı iki frikik onları uyarmalı, en azından kenar yönetimini harekete geçirmeliydi. Olmadı 38. dakikada, ilk yarının son çeyreğinde frikik ile başlayan pozisyon Victor’un golüyle bitti. 
     Bu yarıda Jardel hareketsizliğini, Hagi verimsizliğini ve yorgunlukları hesaba katarak en azından bir beraberlik stratejisi ile Lucescu’nun daha cesur ve radikal kararlar alması gerekirdi. Serkan ile Arif’in oyuna girişi bize göre gecikmiş kararlarla gerçekleşti. Elbette bu skor tabelasında Galatasaray’ın talihsizlikleri de var. Onca sakatlık ve cezadan sonra yine de kişilikli bir oyun sergilediler. Topu yarı alana yıktıkları zamanlar oldu. Ne var ki, bu görünüş akıllıca bir organizasyonla golü getirmedi. 
     Şimdi Galatasaray umutlarını ve güvencesini İstanbul’a taşımış bulunuyor. Milan maçına... Dileyelim, daha akıllı ve daha şanslı bir ev sahibi olarak mücadele eder ve hak ettiği çeyrek finale uzanır. 
     


 SPOR 


























</TEXT>
</DOC>
