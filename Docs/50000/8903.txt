<DOC>
<DOCNO> 8903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/sontur06.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Kahire'den Türkiye'ye mesaj yolladı "Ekonomide şeffalık şart" 
</HEADLINE>
<TEXT>

     Cumhurbaşkanı Ahmet Necdet Sezer, Gelişmekte Olan Ülkeler Örgütü'nün D-8 Kahire Zirve Toplantısı'nda yaptığı konuşmada üye ülkelerinin liderlerine değil, adeta Türkiye'ye mesaj verdi. Sezer, yoksullukla savaşın "ekonomi yönetimindeki şeffaflıktan ve katılımcı demokrasiden geçtiğini" söyledi. 
     Sezer, zirvenin açılış oturumunda "varolan ekonomik ve toplumsal sorunların ağırlığına karşın gelişmekte olan ülkeler, en az gelişmiş ülkelerin bilgi çağının da gereği olarak eğitime, yönetsel reformlara kamunun ekonominin yönetiminde şeffaflığa ve katılımcı demokrasiye önem vermeleri yoksullukla savaşımda temel sorunların giderilmesini sağlayabilecektir" diye konuştu. 
     Sezer, yoksulluğun da küresel bir sorun halini aldığını belirterek, "küresel ekonomik koşullar gelişmekte olan ülkelerin karşı karşıya bulundukları ekonomik sorunlara daha ciddi bir biçimde ve yeni yöntemlerle değinmeleri gereğini ortaya koymaktadır" dedi. 
     Sezer, zirve öncesinde Mısır Devlet Başkanı Hüsnü Mübarek'le de 45 dakika süren bir ikili görüşme yaptı. İsrail'le Filistin arasındaki gerginliğin ele alındığı görüşmede Sezer, "İsrail'de yapılan seçim ve kurulan yeni hükümet sonrasında da taraflar masada kalmalı. Şidetten uzak durmalı, ve barış girişimlerini sürdürmeli" dedi. 
     Sezer'e geçtiğimiz günlerde Mısır'da bulunan ABD ve Rus Dışişleri Bakanları'yla yaptığı görüşmeler hakkında bilgi veren Mübarek ise, Ortadoğu barış sürecinin sürmesi için Şaron hükümetinin tavrının beklenmesi gerektiğini belirtti. Mübarek Sezer'e görüşmede Türkiye'nin Mısır'dan doğalgaz alıp almayacağı sorusunu yöneltince Sezer, "Türkiye'nin enerjiye ihtiyacı var. Mısır'dan doğalgaz alınması için gereken siyasi irade de var. Ancak ödemenin nasıl yapılacağı konusu iki ülke arasında kararlaştırılmalı ve Serbest Ticaret Anlaşması doğalgaz alımı ile eşzamanlı yürütülmeli" dedi. 
     D-8 Dönem başkanlığını devralan Mısır'ın zirve organizasyonu hem Türk heyetinin üst düzey yöneticilerine hem de 7 ülkeden zirveyi izlemek için Mısır'a gelen gazetecilere zor anlar yaşattı. Organizasyona günler öncesinden akreditasyon yaptıran Cumhurbaşkanlığı Basın Danışmanı Metin Yalman ve Dışişleri Bakanlığı sözcüsü Hüseyin Diri"z zirvenin yapılacağı başkanlık sarayına alınmadı. Yakalarındaki kartlara rağmen saray girişinde durdurulan Yalman ve Diri"z, Türk büyükelçiliğinin girişimi sonucu ancak iki saat sonra zirveye katılabildi. Öte yandan basın mensuplarının basın merkezine girişte telefonlarını toplayan yetkililerin salonda bulunan az sayıda telefondan yüksek fiyatlarla görüşme yaptırması tepkilere yol açtı. 
     



</TEXT>
</DOC>
