<DOC>
<DOCNO> 24719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sontur17.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceyhan'da çevrecilerden santral protestosu 
</HEADLINE>
<TEXT>

     Adana'nın Yumurtalık İlçesi'ndeki Sugözü Termik Santralı yapımı, Ceyhan'da çevreci kuruluşlarca düzenlenen mitingle protesto edildi. 
     Adana Çevre ve Tüketiciyi Koruma Derneği ÇETKO ile Ceyhan Çevre Gönüllüleri Derneği üyeleri ve çevreciler, Yumurtalık İlçesi'ne bağlı Sugözü Köyü yakınındaki ''Sugözü Termik Santralı'' yapımını protesto etmek amacıyla Ceyhan Belediyesi önünde toplandılar. 
     Kalabalık grup, daha sonra pankartlarla slogan atarak mitingin yapılacağı Özbilen Bulvarı Sebze Hali kavşağına kadar yürüdüler. ÇETKO Başkanı Prof. Dr. Figen Doran, temiz bir çevre istediklerini belirterek, Sugözü Termik Santralı yapımının durdurulması gerektiğini söyledi. Termik santralın çevreye vereceği zararın önlenemez boyutlarda olacağına inandıklarını kaydeden Doran, şöyle konuştu 
     ''Buradan termik santralın yapımcı firma yetkililerine sesleniyoruz. İnsanları sevmezseniz uygarlık neye yarar. Buranın yapımının durdurulmasını istiyoruz. Çünkü bu santral, yalnızca bölgenin değil, Türk tarımına da zarar verir. Bu santral, denizleri, kültür değerlerimizi, sularımızı ve ciğerlerimizi kirletir. İşte Yatağan, işte Elbistan örnekleri. Bu zulüm daha ne kadar sürecek '' Doran, termik santral yapımına karşı düzenlenen miting ve protesto gösterilerinin boyutunun giderek artacağını ve geniş halk kitlelerine ulaşacağını bildirdi. Ceyhan Çevre Gönüllüleri Derneği Başkanı Yalçın Özer de, verimli tarım arazilerinde termik santral kurulmasını istemediklerini söyledi. Miting, konuşmalardan sonra olaysız sona erdi. 







</TEXT>
</DOC>
