<DOC>
<DOCNO> 19738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sontur05.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Batık banka patronlarını buluşturan Kartal Cezaevi'nin ünlüler listesi 
</HEADLINE>
<TEXT>

     Kartal Özel Tip Kapalı Cezaevi, kamuoyunca yakından izlenen ''çete'' ve ''banka'' soruşturmalarında tutuklanan pek çok ünlü kişiye, ''ev sahipliği'' yapıyor. 
     Yakacık'ta bulunan cezaevinin ''ünlü sanıklar''ı arasında ilk sırayı, bankacılar alıyor. İstanbul DGM'nin yürüttüğü soruşturma ve açılan davalar kapsamında tutuklanan Etibank'ın eski sahibi Dinç Bilgin, Yurtbank'ın eski sahibi Ali Avni Balkaner ve Sümerbank'ın eskisahibi Hayyam Garipoğlu, bu cezaevinde kalıyor. 
     Etibank soruşturması ve Şişli Cumhuriyet Başsavcılığı'nca yürütülen naylon fatura soruşturmasıyla ilgili ABD'den sınırdışı edildikten sonra hakkındaki gıyabi tutuklama kararları vicahiye çevrilen eski bakan, İnterbank'ın eski sahibi Cavit Çağlar da, bu bankacılar arasında katıldı. 
     Cezaevine son olarak Tasarruf Mevduatı Sigorta Fonu'na devredilen Egebank'ın Ankara'da tutuklu olan eski sahibi Yahya Murat Demirel ile Cenajans Grey Reklamcılık Şirketi'nin eski sahibi Nail Keçili'nin de aralarında bulunduğu 9 kişi daha, 31 Mayıs'ta İstanbul DGM'de başlayacak duruşma için nakledildi. 
     Tutuklanıp da Kartal Özel Kapalı Tip Cezaevi'nde kalmayan tek banka sahibi ise Bank Ekspres'in eski sahibi Korkmaz Yiğit oldu. İlk kez ''Türk Ticaret Bankası'nın resmi ihalesine fesat karıştırmak'' suçundan 3 yıl önce tutuklanan ve Kırklareli Cezaevi'ne konulan Yiğit, tahliye olduktan sonra Bank Ekspres'le ilgili yürütülen yeni soruşturma kapsamında da tutuklanınca yine aynı cezaevine gönderildi. 
     İki Belediye Başkanı 
     Esenyurt Belediyesi'nde imar işlerinde yolsuzluk yapıldığı iddiasına ilişkin İstanbul DGM Cumhuriyet Başsavcılığı'nın başlattığı soruşturma kapsamında tutuklanan Belediye Başkanı Gürbüz Çapan ve 2 kardeşi de Kartal Özel Tip Kapalı Cezaevi'nde kalıyor. 
     Gebze Belediyesi'ndeki bazı ihalelerde yolsuzluk yapıldığı gerekçesiyle İstanbul DGM'ce tutuklanan Belediye Başkanı Ahmet Penbegüllü de, bu cezaevinin 2. tutuklu belediye başkanı oldu. 
     Diğer ünlü tutuklular 
     İtalya'dan Türkiye'ye iade edilen ve taksi gaspı ile Fruko Gazoz Fabrikası deposundan para alınması suçlarından hüküm giyen Mehmet Ali Ağca, Ukrayna'dan Türkiye'ye iade edilen organize suç örgütü elebaşı Ayvaz Korkmaz, Nesim Malki cinayetinin azmettiricisi olduğu öne sürülen ''zeytin kralı'' Erol Evcil, ''Matador Operasyonu'' sanığı uluslararası uyuşturucu kaçakçısı Urfi Çetinkaya, ''Banker Bako'' lakabıyla tanınan Baki Cengiz Aygün, İstanbul DGM'ce idam cezasına çarptırılan yasadışı İBDA C örgütünün elebaşı Salih İzzet Erdiş, Ortaköy'de genç bir kızı Şeytan'a kurban etmek için öldürdükleri gerekçesiyle hüküm giyen Ömer Çelik ve Engin Arslan ile 13 kişinin ölümüyle sonuçlanan Mavi Çarşı katliamının sanıkları da bu cezaevinde kalıyor. 
     Swissotel'i işgal ederek içerideki müşterileri yaklaşık 12 saat süreyle rehin tutan Muhammed Emin Tokcan ve 12 arkadaşı da, İstanbul DGM'ce tutuklanmalarının ardından Kartal Cezaevi'ne konuldular. Akaryakıt kaçakçılığı ve usulsüz kimyevi madde ithaline ilişkin jandarmanın yürüttüğü ''Beyaz Benzin Operasyonu''nda adı geçen Kocaeli eski Emniyet Müdürü Erdinç Sarıalp de, İstanbul DGM'ce tutuklanınca Kartal Özel Tip Kapalı Cezaevi'ndeki ''ünlüler grubu''na dahil oldu. 
     
     






</TEXT>
</DOC>
