<DOC>
<DOCNO> 15371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sondun04.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Kraliyetin çalışan üyeleri için yeni kurallar geliyor 
</HEADLINE>
<TEXT>

     Wessex kontesi Sophie Rhys Jones'un, potansiyel müşteri zannettiği Arap şeyhi kılığına girmiş bir gazeteciyle sohbeti sırasında konuştuklarının yayınlanmasından sonra Kraliçe II. Elizabeth tarafından profesyonel yaşamına veda etmek zorunda bırakılması İngiltere'de gündemin ilk maddesi haline geldi. 
     News of the World adlı gazetenin dün yaptığı yayının ardından PR Danışmanı olarak çalıştığı işini terkedeceğini açıklayan Sophie'nin bu açıklama sırasında güçlü ifadelerle ''özür dilemesi'' de onu tartışılmaktan kurtaramadı. 
     Arap şeyhi kılığındaki kişiyle ''konuşulmaması gereken'' şeyleri konuşmasının tamamen bir ''yargı hatası'' olduğunu da kabul eden Sophie'nin işinden ayrılması, bugün bütün gazetelerin manşetine otururken, TV'ler de haberi birinci sırada yayınladılar. 
     Kraliçe II. Elizabeth'in de olayın ardından yayınladığı bir açıklamada, Kraliyet Ailesi'nin çalışan üyeleri için yeni kurallar konulacağına dair sözleri tartışma yarattı. 
     Saray'a yakın çevreler Kraliçe'nin, ailesinin bir başka ferdini aynı duruma düşmüş görmemek için her türlü önlemi almaya hazır olduğunu belirtirken, bazı çevreler de ''neden bu kurallar daha önce konulup, böyle bir olayın yaşanmasının önüne geçilmedi '' diye soruyorlar. 
     Bu arada Sophie'yi tuzağa düşürerek özel bir konuşmada dile getirdiği görüşlerini kamuoyuna açıklayan News of the World gazetesi de tartışmaların tam ortasında yer olmaya devam ediyor. 
     'Tuzak kurmanın'', basın etiğiyle hangi noktada örtüştüğünü soran çevrelere gazete yönetiminin verdiği yanıt ise kısa oluyor 
     'Bu, sırf kötü haber getiriyor diye postacının başını kesmeye kalkmaktan başka bir şey değil.'' 




</TEXT>
</DOC>
