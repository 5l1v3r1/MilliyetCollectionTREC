<DOC>
<DOCNO> 43045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sonspo02.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Arka arkaya yediğimiz goller bizi oyundan düşürdü" 
</HEADLINE>
<TEXT>

     Fenerbahçe Teknik Direktörü Mustafa Denizli, FC Barcelona'nın beklediğinden daha iyi oynadığını belirterek, ''arka arkaya yediğimiz goller oyundan düşmemize neden oldu'' dedi. 
     Denizli, Avrupa Şampiyonlar Ligi'nde 3-0 yenildikleri maçtan sonra düzenlenen basın toplantısında, kendi sahalarında puanla başlamalarının kendileri açısından iyi olacağını, ancak sonuçta bir lig maçı kaybettiklerini söyledi. 
     Bundan sonra içeride ve dışarıda maç kazanmaları gerektiğini vurgulayan Denizli, şöyle konuştu 
     ''Kalan 5 maçta istediğimiz puana ulaşmak için içeride ve dışarıda kazanmalıyız. Bu akşam Barcelona ve Bayer 04 Leverkusen deplasmanda kazandı. Biz de dışarıda kazanmalıyız. Artık bu maçı unutmamız gerekiyor. Burada böyle bir rakibe yenilmek sürpriz değildi. Ama yenilmemek için mücadele ettik.'' 
     Mustafa Denizli, ikinci yarıya iyi başladıklarını, ancak yedikleri hatalı golden sonra oyundan iyice koptuklarını kaydetti. 
     Hafta sonundaki Galatasaray maçına da değinen Denizli, ''Barcelona maçında üzüntüyü hep birlikte yaşadık. Önümüzdeki günlerde bunun telafisi var. Bu maçın sonucunun Galatasaray maçına olumsuz yansımaması için elimizden geleni yapacağız'' şeklinde konuştu. 
     
     Dündar "İyi oynamadık" 
     Fenerbahçe Kulübü Başkan Vekili Uğur Dündar, kendi sahalarında beklemedikleri bir sonuç aldıklarını söyledi. 
     Rakiplerinin çok güçlü olduğunu belirten Dündar, ''Artık bundan sonraki maçlara bakacağız. Maç boyunca hep yanımızda olan taraftarımıza teşekkür ediyoruz'' dedi. 
     Dündar, gazetecilerin elektrik kesintisi ile ilgili sorularını ise yanıtlamadı. 
     Fenerbahçeli yönetici Mahmut Uslu, elektrik kesintisinden kendilerinin sorumlu olmadığını ve maçta seyircilerin herhangi bir taşkınlıkta bulunmadığını belirterek, UEFA'nın ceza vereceğini sanmadığını söyledi. 
     
     Rexach "Fırsatları değerlendirdik" 
     FC Barcelona Teknik Direktörü Carles Rexach, Fenerbahçe'nin maça iyi başladığını, ancak fırsatları değerlendirenin kendileri olduğunu söyledi. 
     Rexach, maçın ilk 10 dakikasında, nasıl oynayacaklarını belli ettiklerini kaydederek, şöyle konuştu 
     ''Sonuca bakarsak, iyi bir takım olduğumuzu söyleyebilirim. Önemli olan top hakimiyetiydi. Onu da biz sağladık. Belki de bize onlar çok boş alan bıraktılar. Burada oynamanın zor olduğunu biliyorduk, ama sonuçta kazandık. Grubumuzda bu akşam alınan sonuçlardan da memnunum.'' 
     Bir gazetecinin, ''Günümüzde teke tek oynamak geçerli bir sistem mi '' şeklindeki sorusuna da Rexach, ''Nasıl oynadığınız önemli değil. Almanlar da teke tek oynayabiliyor. Önemli olan fırsatları değerlendirip sonuca ulaşmaktır'' yanıtını verdi. 







</TEXT>
</DOC>
