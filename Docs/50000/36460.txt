<DOC>
<DOCNO> 36460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/ekonomi/aeko.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz sayesinde elektrik kesintisinden kurtulduk 
</HEADLINE>
<TEXT>

Elektrik enerjisindeki talep artışı 1970’ten beri ilk kez yüzde 1.5 oranında küçüldü. Talepteki azalma enerji açığını da geçici olarak azalttı 
     ANKARA Milliyet 

     Enerji ve Tabii Kaynaklar Bakanı Zeki Çakan, ekonomimizdeki daralma sonucu 2001 yılının ilk yedi ayında elektrik enerjisi talep artışının 1970 yılından beri ilk kez ortalama eksi 1.5 olarak gerçekleştiğini söyledi. 
     Çakan, ekonomik kriz nedeniyle meydana gelen talepteki düşüşün geçici olduğunu düşündüklerini belirterek, "Yatırımları, Elektrik Piyasası Yasası’nın öngördüğü geçiş dönemini de dikkate alarak uzun vadedeki ortalama yüzde 8’lik talep artışına göre gerçekleştirmeyi hedefliyoruz" dedi. 
     
Sıkıntı yaşanmıyor      Talepteki azalmanın enerji açığını da geçici olarak kapattığını vurgulayan Çakan, 2001 kışı mevsimi kurak geçtiği için hidroelektrik santrallarında üretimin yarı yarıya düştüğünü ancak söz konusu küçülme sayesinde enerji sıkıntısı yaşanmadığını vurguladı. 
     Çakan, Enerji Bakanlığı içindeki kurumların katrilyonluk borçları olduğunu da açıkladı. Buna göre, TEDAŞ’ın tahsil edemediği alacaklarının toplamı 1 katrilyon 200 trilyon lira. TEAŞ’ın TEDAŞ’tan alacağı ise 1 katrilyon 82 trilyon lira, TEAŞ’ın BOTAŞ başta çeşitli kurumlara toplam 1 katrilyon 119 trilyon lira borcu var. 
     
Derviş’le garanti pazarlığı      Çakan, elektrik enerjisi alanındaki hedeflere ulaşmada özelleştirme faaliyetlerinin büyük önem taşıdığını da belirterek, sekiz santralın, beş dağıtım şirketinin işletme hakkı devirleri ile 29 yap - işlet ve devret projesinin Hazine garantileri konusunu 14 Ağustos’ta Devlet Bakanı Kemal Derviş’le yapılacak toplantıda ele alcaklarını söyledi. 
     TEAŞ’ın üçe bölünmesiyle ilgili bir soru üzerine de, Bakan Çakan, işletme, dağıtım, tahhahüt ve ticaret genel müdürlüklerinin kurulmasıyla ilgili çalışmaların tamamlandığını, kararnamenin hazır olduğunu açıkladı. Çakan, Elektrik Piyasası Kurulu ile ilgili çalışmaları tamamladıkları Bakanlar Kurulu’nun karar vermesini beklediklerini söyledi. 
     
TEDAŞ’ın aldığı elektriğin yüzde 21.6’sı kayboldu      Enerji Bakanı Çakan, TEDAŞ’ın 2000 yılında TEAŞ ve diğer elektrik üreticilerinden toplam 88 milyar kilovatsaat elektrik enerjisi satın aldığını, bunun ancak 69 kilovatsaatini satışa sunabildiğini söyledi. Çakan, alınan ile satılan elektrik enerjisi arasındaki farkın kayıp ve kaçaklardan oluştuğuna dikkat çekerek, "Bu enerji TEDAŞ tarafından satın alınan enerjinin yüzde 21.6’sına tekabül etmekte olup, bunun da yüzde 7’si teknik kayıptır’’ dedi. Türkiye’nin enerjisinin verimli bir şekilde kullanılmadığını ifade eden Çakan, bunun önlenmesi için tüm işletmelerde verimlilik arttırıcı önlemlerin alınması, tasarrufa yönelik uygulamaların, üç zamanlı sayaç kullanımının yaygınlaştırılmasıyla birlikte, enerjisi tüketimi rasyonelleştirilmesinin başlıca hedefleri arasında olduğunu söyledi. 
     



 EKONOMİ 


























</TEXT>
</DOC>
