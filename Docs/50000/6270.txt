<DOC>
<DOCNO> 6270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sondun07.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem ile Powell ilk kez NATO toplantısında görüşecek 
</HEADLINE>
<TEXT>

     Dışişleri Bakanı İsmail Cem ile ABD'nin yeni göreve başlayan Dışişleri Bakanı Colin Powell arasındaki ilk görüşme, Brüksel'de 27 Şubat tarihinde yapılacak NATO dışişleri bakanları toplantısında olacak. 
     Washington'daki diplomatik gözlemciler, iki bakan arasında NATO toplantısı vesilesiyle yapılacak bu tanışma görüşmesinin ardından, ABD'nin yeni Başkanı George Bush yönetimiyle Türkiye arasında sıkı bir diyalog sürecinin başlamasının beklendiğini belirttiler. 
     Diplomatik kaynaklara göre, Bush yönetiminin Irak konusundaki yaklaşımının yanı sıra İsrail'deki başbakanlık seçimini sertlik yanlısı Ariel Şaron'un kazanmasının ardından bölgede meydana gelebilecek gelişmeler, ABD ile Türkiye'nin çok yakın ve sürekli temasını gerektirecek. Diplomatik kaynaklara göre, Ortadoğu'daki bu gelişmeler ışığında, Türkiye'nin stratejik önemi ABD için daha da artacak. 
     Türkiye için ise 27 Şubat'taki NATO toplantısında da ele alınacak şekilde, Avrupa Güvenlik ve Savunma Kimliği AGSK konusunda Washington'un Ankara'ya desteği yaşamsal önem taşıyor. Washington'daki gözlemcilere göre, Bush yönetiminden AGSK konusunda gelecek ilk işaretler de Ankara'yı memnun edecek nitelikte bulunuyor. 
     Avrupa Birliği'nin NATO'dan kısmen bağımsız şekilde geliştirmek istediği AGSK konusunda, Türkiye ve ABD'nin, birbirinden biraz farklı nitelikte, ancak temelde benzer kaygıları bulunuyor. Türkiye, girişimin dışında kalma endişesi taşırken, ABD, AGSK'nin NATO'ya ciddi zarar vermesinden kaygı duyuyor. Yeni ABD yönetimiyle Türkiye arasında önümüzdeki aylarda yapılacak görüşmelerde Türkiye Washington'dan, eski Başkan Bill Clinton döneminde olduğu gibi Bakü-Ceyhan projesine desteğini sürdürmesini de isteyecek. İki ülke arasındaki diyalogla gündeme gelecek diğer konular arasında, savunma işbirliği ve Kıbrıs da bulunuyor. 




</TEXT>
</DOC>
