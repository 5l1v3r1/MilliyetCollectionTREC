<DOC>
<DOCNO> 29231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/spor/ykol.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Satır başları 
</HEADLINE>
<TEXT>

     DOĞAN KOLOĞLU 

     Türkiye sporda tecrübesiz bakanların kurbanı oluyor. Biraz geriye dönelim. Yıl 1987. Futbol Federasyonu Başkanı Profesör Ali Uras. 8 - 9 ay başkanlık yaptı ve sonra istifa etti. O karışık dönemde Başbakan Özal 18 takımlık milli ligi sırf tekrar politikaya dönen Demirel’i seçimde çökertmek için küme düşen Bursaspor ve Kocaelispor’u kümede tutarak 20 takıma çıkardı. Ne acıdır, Özal o bölgeden rey almak için bu operasyonu yaptı. Ama oylar ona gitmedi. O günlerde dostum Ali Uras’a ısrarla "Bu tarihi fırsatı kullanarak istifanı ver. FIFA senden yana çıkacaktır. Ayrıca bu örnekten sonra hiç kimse bir daha spora politikacı olarak burnunu sokamaz" dedim. İnandıramadım. O zaman bana "memleketime karşı bunu yapamam" demişti. Ben de "Ben vatan hainliği yapmıyorum" tepkisindeydim. Dün telefonla Uras’ı aradım. Bana "O gün sen haklıydın" dedi. Şimdi 14 yıl sonra aynı tartışmayı yapıyoruz. O zaman Özal sporu basamak olarak kullandı. Bunun belgesi çıkardığı kanunda "iki başkan adayı seçilir, birini o gün için Özal tercih eder" maddesinin varlığı idi. Ama Özal çok ünlü spor yazarlarını toplayıp, gazetelerin manşetinde dolaştı ve ben başbakanlık salonunda yüzüne karşı "Bu kanun özerk değil" dediğim halde, bu konuşma bir satırla bile basında yansımadı. Ama bugün tıpkı hücum futbolu gerçeği gibi yüzüm ak. Bu olayları en iyi bilenlerden biri de Mesut Yılmaz’dır. 
     Bugünkü Bakan biraz dış ülkelere göz atsın. Sahte pasaport ile oynayanların konusu bu yıl Fransa ligini salladı. Spor bakanı "spor disiplini" ile "ülke hukuku" farklılığının devlet konseyine kadar yansımasında hep gözlemci oldu, "saldırmadı". Bugün Galatasaray’a transfer olan Kolombiyalı kaleci Mondragon, Fransa’da Selanik kökenli Yunan sahte pasaportu ile Metz takımında forma giydi. Oysa kendisi Lübnan’dan Osmanlı pasaportu ile Güney Amerika’ya gitmiş muhacir ailedendi. FIFA bu sahtekarlığı onur kırıcı buldu. Fransa iki yıl lisansını iptal etti. Türkiye ise bunları spor etiği açısından tartışmadan kabul ediyor. Aynı örneği Daum’da da uyuşturucu ile yaşadık. Bakan FIFA’nın "onur kırıcı" diye tanımladığı olayları göstererek federasyonu hizaya getirebilirdi. Bir örnek de Hagi. Hagi’ye hakeme küfrettiği için dava açıldı. Türkiye’de yüz defa olan olayın bir teki mahkemeye düşer. Hagi dünyaca ünlü. Türkiye’de küfür engellenemiyor. Ya o da ekrandaki küfür örneklerini mahkemeye sunsa acaba sadece o mu mahkum olurdu Bence spor bakanı olacak sorunları engellemeye dönük düşünürse daha rahat yaşar. 
     
     



 SPOR 

























</TEXT>
</DOC>
