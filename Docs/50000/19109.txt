<DOC>
<DOCNO> 19109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/spor/spo02.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo turizmi 
</HEADLINE>
<TEXT>

     FENERBAHÇELİ Haim Revivo’nun hayranları da derbiye geliyor. Sarı - Lacivertli kulüpten bin 500 adet bilet isteyen İsrailliler’in cumartesi günü özel uçaklarla Tel Aviv’den İstanbul’a gelecekleri belirtildi. İstanbul’da yaşayan İsrailliler’in de karşılaşmaya gösterdiği ilgi nedeniyle yönetimin bu bilet taleplerini karşılama konusunda zora düştüğü açıklandı. Eğer tüm talepler karşılanırsa tribünde Galatasaray taraftarına yakın sayıda Revivo hayranı bulunacak. 
     
Fenerbahçe Günlüğü      Devlerin bilet savaşı 
     DERBİ maçı öncesi iki taraf arasında bilet savaşı yaşanmaya başladı. Fenerbahçe yönetiminin 2200 bilet ayırmasına karşılık, Sarı - Kırmızılılar’ın yeni yapılan tribünden de yer istedikleri öğrenildi. Yeni tribünlerin perşembe günü açılacağı, 8000 bilet daha bastırılacağı, ancak Galatasaray’a başka bilet verilmeyeceği belirtildi. Galatasaraylılar’ın 4000 bilet talep ettikleri açıklandı. 
     
     Johnson sabırsız 
     SARI - Lacivertli takımın Ganalı futbolcusu, Galatasaray maçında oynamak için sabırsız olduğunu söyledi. Samuel Johnson, "Almanya’daki tedavimi erken bitirip, bu maçta oynamak için İstanbul’a geldim. Takımla beraber çalışmıyorum ama kendimi çok iyi hissediyorum, bana güvenenleri mahçup etmeyip bu maçta oynayacağım" diye konuştu. 
     
     Kıran kırana antrenman 
     FENERBAHÇE antrenmanında futbolcuların bir hayli hırslı oldukları görüldü. İdman maçında sert girişler nedeniyle Uche - Lazetiç, Andersson - Mirkoviç, Yusuf - Andersson ikilileri arasında tartışmalar çıktı. Bu arada Gaziantep maçındaki olaylar nedeniyle Fenerbahçe’ye 1.5 milyar lira ceza verildi. 
     



 SPOR 

























</TEXT>
</DOC>
