<DOC>
<DOCNO> 29221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/spor/spo03.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Merhaba Cim-Bom 
</HEADLINE>
<TEXT>

Sarı - Kırmızılı takım yeni sezon hazırlıklarına dün Florya’da start verdi 
     GALATASARAY, yeni sezon hazırlıklarına dün başladı. Antrenmana Kolombiyalı file bekçisi Mondragon ile birlikte Ayhan, Ümit Karan ve Berkant da çıktı. Florya Metin Oktay Tesisleri’ndeki ilk çalışmaya Sarı - Kırmızılı taraftarlar büyük ilgi gösterirken, Ayhan’a da "Hoş geldin Ayhan" diye büyük tezahüratta bulundular. 
     İDMANA Bülent, Ergün, Ümit ve Hasan Şaş katılmadı. Lotto firmasıyla sözleşme imzalayan Başkan Faruk Süren, yeni formaların 12 Temmuz’da tanıtılacağını açıkladı. Korsan forma üretenlere tedbir olarak böyle bir uygulamaya gittiği öğrenildi. Bu arada Lucescu’nun yardımcılığını Yasin Özdenak’ın yapacağı belirtildi. 
     
"Rövanşı alacağız"      SERKAN HACIOĞLU 

     GALATASARAY Teknik Direktörü Lucescu, sezonun ilk antrenmanından önce yaptığı açıklamada, şampiyonluğu Fenerbahçe’ye kaptırmalarını unutamadığını söyledi. Rumen hoca, "Bu kez Fenerbahçe’den rövanşı alacağız. Bazı oyuncularımız ayrıldı. Ama yerlerine alınanlara güveniyorum. Şampiyonluğa ulaşacağız" diye konuştu. 
     LUCESCU, " Transfere devam edeceğiz. Jardel’in satışından gelen parayla açıkları kapayacağız. Yeni sezonda Sergen de bizimle birlikte olacak" ifadelerini kullandı. Lucescu’nun Rumen Munteanu, Stoica ve Niculae üçlüsünden ikisinin alınmasını istediği öğrenildi. Bu arada Fadıl Akgündüz,"Ben Sergen’i kiralık oynatmam, gerekirse Avrupa’ya satarım" açıklamasını yaptı. 
     
DENGELER BOZULDUGalatasaray’da Başkan Faruk Süren’in yeniden dönüş sinyali vermesi kongrenin seyrini bir anda değiştirdi 
     HALİL ÖZER 

     SARI - Kırmızılı kulüpte Faruk Süren’in yeniden adaylığı gündeme gelince kongre öncesi bütün dengeler değişti. Süren’in dönmesi halinde İzzettin Doğan çekilmeye hazırlanırken, Mehmet Cansun’un da mart ayına kadar Faruk Süren ile yeniden aynı yönetimde çalışma olasılığı belirdi. Camia bu gelişmelerle çalkalanırken Süren sessiz kalmaya devam ediyor. 
     CEM Uzan ile yapılan görüşmeden sonra Başkan Faruk Süren’in divan heyetinin tavsiye kararına uyması ağırlık kazanırken yeni yönetimini kurmak için kolları sıvadığı öğrenildi. Uzan ile yapılan görüşmede gizli bir anlaşmanın da gündeme geldiği, Süren’e devam etmesi için maddi destek sözü veren Cem Uzan’ın bayrağı mart ayındaki kongrede devralacağı iddia edildi. 
     FARUK Süren ise böyle bir karar alınmadığını belirtirken, "Eğer barış ortamı yeniden sağlanırsa o zaman düşünülebilir. Bu ortamda benim dönüşüm söz konusu olamaz" diyerek açık kapı bıraktı. Listesini hazırlayan İzzettin Doğan da Süren’in bir an önce açıklama yapmasını bekliyor. Cuma günü yapılacak olan renk seçimi ise belirsizliği değiştirmeyecek. 
     
Ayhan muradına erdi      ERHAN TELLİ 

     GALATASARAY dün Ayhan ile üç yıllık sözleşme imzaladı. Uzun süren pazarlıklar sonucu Ayhan’ı, Beşiktaş’tan alan ve bu futbolcunun karşılığında Ahmet Yıldırım ve genç Mehmet Aksu’yu Siyah - Beyazlı kulübe veren Galatasaray’da Ali Dürüst transferi takas yoluyla yaptıklarını belirtti. 
     DÜRÜST, Beşiktaş’a hiç para ödemediklerini belirtti ve Ayhan’ın başarılı olacağına inandıklarını söyledi. Ayhan da, "Beşiktaş gibi büyük bir camiadan yine Galatasaray gibi büyük bir camiaya geldiğim için mutluyum" dedi. Sergen ise yeni sezon hazırlıklarına Galatasaray’da başlayacağını ifade etti. 
     
Ümit Karan operasyonu      BULGARİSTAN Futbol Federasyonu, Türk Futbol Federasyonu’na Ümit Karan için resmen başvurdu. Federasyona gelen faksta Beroe takımının golcü futbolcuyu almak istediği belirtilirken, Ümit Karan’ın uluslararası sertifikasının en kısa zamanda gönderilmesi talep edildi. Galatasaray, Beroe takımından bu oyuncuyu transfer ederek bonservis ücreti ödemeyecek. 
     FUTBOL Federasyonu ise dosyayı Profesyonel İşler Müdürlüğü’ne gönderdi. Ancak federasyon yetkilileri bu transferin gerçekleşmesinin zor olduğunu ve konunun FIFA’ya gideceğini belirttiler. Galatasaraylı yöneticiler ise böyle bir durumda FIFA’nın kendileri lehine karar vereceğini iddia ettiler. Ayrıca Gençlerbirliği ile de görüşmeler sürüyor. Cim-Bom Ender ile İlhan’dan vazgeçti. 
     
Jardel için müthiş anlaşma      BREZİLYALI oyuncuyu 7 milyon dolar, Perez ve Leroy’a karşılık Marsilya’ya veren Galatasaray, gelecek yıl bu futbolcu Marsilya tarafından başka bir takıma transfer edilirse satış fiyatından yüzde 30 alacak. Ali Dürüst, Marsilya ile iki gün içinde sözleşme yapacaklarını açıkladı. 
     LEROY ile Perez’in önce İstanbul’a gelip, daha sonra İsviçre’deki kampa katılacağı belirtildi. Başkan Faruk Süren iki oyuncunun da aradıkları tipte olduklarını vurgularken "Çok agresif ve mücadeleyi seven futbolcular. Perez tam bir Roberto Carlos örneği" ifadesini kullandı. Perez’in fiyatını artırmaya çalıştığı öğrenildi. 
     



 SPOR 

























</TEXT>
</DOC>
