<DOC>
<DOCNO> 7736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/son/sontur11.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli "Öz be öz Türkmenim" 
</HEADLINE>
<TEXT>

     Başbakan Yardımcısı Devlet Bahçeli, ilk yurtdışı seyahati olan Türkmenistan'da Cumhurbaşkanı Sapar Murat Türkmenbaşı'nın sürprizi ile karşılaştı. Türkmenbaşı Bahçeli'ye "Türk müsün Türkmen misin" diye sordu. "Öz be öz Türkmenim" diyen Bahçeli'ye Türkmenbaşı "O zaman İsminiz Devlet Bahçeli Türkmen olsun. Pasaportunuzu hazırlatıyorum" yanıtını verdi. 
     Bahçeli programına bağımsızlık anıtına çelenk koyarak başladı. Ardından Ruhiyat Köşkü'ndeki halk maslahatı oturumuna katılan buradaki konuşmasında Cumhurbaşkanı Ahmet Necdet Sezer ile Başbakan Bülent Ecevit'in selam ve iyi dileklerini getirdiğini vurguladı. Bahçeli şöyle devam etti 
     "Bayrak bayramı dolayısıyla Sayın Türkmenbaşı'nı, Türkmen doğanlarını selamlıyorum. Türk atanın çocukları bu dünyada kendi kültürlerini her coğrafyada büyütüp başka kültürlerin hayran olacağı büyük medeniyetlere dönüştürdüler. Bilginler şu hükümde birleşiyorlar 'Atı ilk evcilleştiren tekerleği ilk kullanan, hastalıklarını tabiatın koynundan aldıkları ilaçlarla iyileştirebilmeyi ilk bilebilen devlet olmayı, devlet kurmayı, milletini devletli kılmayı başaran Türk atanın çocuklarıdır. Tarihçiler diyor ki Benliğini, kimliğini, kişiliğini koruduğu zaman birbirine sahip çıkıp dilde, fikirde işte birlik eyledikleri zaman onlar bilimde, sanatta, siyasete askerlikte ileri gittiler. Eğer aralarında dirlik ve düzenlik kurabilirlerse tek bir yürek gibi tarihin ruhu gibi tekrar bütünleşirler. Tarihin ruhu bir milletin artık toprak olan atalarından, geleceğe ulaşan göreve ve sorumluluğa sahip çıkmaktır. Tarihin ruhu birçoğu okuma yazma bilmeyen bu anaların yüreğinde bir çığlığa dönüşüyorsa evet biz bir millet iki devletiz. Türkmenbaşı'nı bir millet iki devlet sözünden dolayı tarihin ruhuna kulak veren bir şuurlu lideri yürekten alkışlıyorum. Türkmenistan bi taraflık siyaseti çerçevesinde mümtaz yerini almıştır. Türkiye ile Türkmenistan arasındaki ilişkilerin kökleri asırlar öncesine gitmektedir. Değerli temsilcilerin katıldığı halk maslahatının toplantısında ruhnamenin ışığında lider ile halkın bütünleştiğine ben de şahit oluyorum. Türkmen halkı dirayetli önderinin gösterdiği ilkeleri kapsayan ruhnamesiyle geleceğe güvenle bakacak. On yılda meydana getirilen adeta yeniden yaratılan Aşkaabat'ta barışın dostluğun misafirperverleğin tadını çıkarırken Türk soylu halkların samimim ve dürüst dünyasını yakından tanımış oluyoruz. Destanımız bir, hikayetimiz bir, rivayetimiz bir, atalarımız bir, yüreğimiz bir... Bir olanları yaşatmaya da benliğimizin ve kimliğimizin gücü yeter. dalganan hür bayrağınızı selamlıyor. Bayramınızı kutluyorum." 
     Bahçeli gazetecilerin "dil birliği yönünde çalışma yapacak mısınız " sorusunu "Önce birbirimizi iyice tanıyalım yakınlaşalım. Türkiye'ye döndükten sonra bu anlamda çalışmalar yapacağız" diye yanıtladı. Bahçeli ABD'nin Irak'ı bombalamasıyla ilgili soruyu ise, "İki gündür burdayım" ifadesiyle yanıtsız bıraktı. Halk maslahatı oturumunun sonunda Türkmen Milli Marşı okunurken Bahçeli Türkmenler gibi sağ elini kalbinin üzerine koyarak marşı dinledi. Bahçeli ve beraberindekiler Çalık Grubuna ait Türkmenbaşı tekstil kompleksini de gezdi. 
     



</TEXT>
</DOC>
