<DOC>
<DOCNO> 126196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/soneko03.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayollarının yol atağı... 
</HEADLINE>
<TEXT>

     Karayolları Genel Müdürlüğünün 2003 yılı yatırım hedefleri arasında, bölünmüş devlet yolu ağının toplam 17 bin 485 kilometreye çıkarılması öngörülüyor. 
     Alınan bilgiye göre, Karayolları Genel Müdürlüğü'nün 2003 yılı yatırım hedefleri arasında inşaatı devam eden 451 kilometre otoyolun tamamlanarak yıl içinde bölümler halinde trafiğe açılması da bulunuyor. 
     2003 yılı hedefleri arasında mevcut 3 bin 673 kilometre bölünmüş devlet yoluna ilave olarak, kapasite yetersizliği olan 5 bin 942 kilometrenin birinci etapta, uluslararası ağ bütünlüğü nedeniyle 3 bin 676 kilometrenin ve ulusal ağ bütünlüğü nedeniyle 4 bin 194 kilometrenin önceliklerine göre 2. etapta olmak üzere toplam 17 bin 485 kilometreye çıkarılması da öngörülüyor. Önümüzdeki yıl ağır yük taşımacılığı talebini karşılamak üzere 6 bin 452 kilometre olan asfalt betonu devlet ve il yolu ağının 13 bin kilometreye çıkarılması da planlanıyor. 
     Önümüzdeki yıl ayrıca İzmit Körfez Geçişi gibi büyük bölgesel projelerin de ''yap-işlet-devret'' sistemi ile yeniden gündeme gelmesi bekleniyor. Yine 2003 yılında yapımı devam eden 451 kilometre otoyol da tamamlanarak trafiğe açılacak. Bu otoyolların da tamamlanarak hizmete alınması ile birlikte Türkiye'nin mevcut otoyol uzunluğu 2 bin 250 kilometreye ulaşmış olacak. 
     





</TEXT>
</DOC>
