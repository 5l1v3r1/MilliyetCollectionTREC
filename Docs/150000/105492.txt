<DOC>
<DOCNO> 105492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/soneko10.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Oral '75 milyon liranın üzeri zam, bütçe dengelerini zedeler' 
</HEADLINE>
<TEXT>

     Maliye Bakanı Sümer Oral, memura 75 milyon liralık seyyanen zammın bütçeye 300 trilyon lira dolayında bir yük getireceğini belirterek, ''Bu, bütçede biraz zorlanarak karşılanabilir. Daha fazlası bütçe dengelerini zedeler'' dedi. 
     Basın mensuplarıyla bir sohbet toplantısı düzenleyen Oral, kamu sendikalarıyla memur maaşları konusunda yapılan görüşmelere ilişkin bir soruyu yanıtlarken, sendikalarla belli bir uzlaşma noktasına gelinemediğini vurguladı. 
     Bu görüşmelerin 2003 yılını esas aldığına dikkati çeken Maliye Bakanı, ancak memurlara ilave bir kaynak verilebilir mi olayının gündeme geldiğini, burada da bir mutabakat sağlanamadığını kaydetti. 
     Memurun içinde bulunduğu duruma ''iyidir'' demenin mümkün olmadığını belirten Oral, şöyle devam etti 
     
     GENEL BAŞKANLAR ELE ALACAK 

     ''Ama biz, hükümet olduğumuz 1999'dan bu yana da memur maaşlarını enflasyonun altında tutmadık. Bu hükümetin görevde olduğu dönem maaşlarda reel olarak bir azalma olmadı. Hatta, maaş artışları, tüketici fiyat endeksinin üstünde gerçekleşti. Bu demek değil ki, memurun durumu çok iyi. Ama, herşeyi program doğrultusunda yapmak lazım. Bütçe dengesini ve program büyüklüklerini bozmadan yapmak lazım. 
     Şimdi konu Uzlaşma Kurulu'na intikal etti. Orada, 5 günde bir görüş verilecek. Bu görüş, Bakanlar Kurulu'na gelecek. Konu, koalisyonu oluşturan partilerin genel başkanlarının bir değerlendirmesine muhatap olacak. Sonra Bakanlar Kurulu'nda görüşülüp, konu netleşecek.'' 
     
     300 TRİLYONLUK YÜK 

     Maliye Bakanı Oral, memurlara seyyanen zammın, taban aylığı yolu ile verilebileceğini de söyledi. Bunun da personel rejimi gereği, memur emekli maaşlarına da yansıyacağını bildiren Oral, şöyle konuştu 
     ''Zam, otomatikman emeklilere de intikal ediyor. Bu seyyanen verilen bir şey. Emeklilerle birlikte aşağı yukarı bütçeye yükü 300 trilyon lira oluyor. 75 milyonun karşılığı 300 trilyon. Verilecek tutar, bütçe dengelerini bozmamalı. Bu rakam, bütçenin personel giderleri içinde biraz zorlanarak karşılanabilir. Daha fazlası bütçe dengelerini zedeler'' dedi. 
     Personel rejimindeki ücret yelpazesindeki çarpıklığa da işaret eden Bakan Oral, hükümete bu konuda 5 yıllık bir süreyle kanun hükmünde kararname çıkarma yetkisi verildiğini hatırlattı. 
     Bu çerçevede Şubat ayında ilk kararnamenin uygulamaya konulduğunu kaydeden Oral, şimdi ise ikinci kararnamenin gündemde bulunduğunu anlattı. 
     Burada amacın ilave kaynak vermek değil, mevcut çarpıklığı düzeltmek olduğunu ifade eden Maliye Bakanı, ''Belki bu arada bir kesime de ek imkan veriyorsunuzdur. Ama esas amaç, çarpıklığı gidermek. Üniversiteler ülkenin geleceği ile ilgili. Oradaki beyinleri tutmamız lazım. Yeni kararnamede oraya bir ağırlık verelim demiştik. Ama bu seyyanen zamdan ayrı bir konu'' dedi. 
     "TÜRKİYE SEÇİME ODAKLANDI" Bakan Sümer Oral, Türkiye'nin seçime odaklandığını, vaat ve umutların da hızla yükseldiğini kaydetti. Buna karşılık gerçeklerden uzaklaşılmaması uyarısında bulunan Oral, AB'nin Türkiye'nin temel hedefi olduğunu, ekonomik programın da bunun temelini teşkil ettiğini vurguladı. 
     Seçimin bu amacı pekiştirmesi, aracı ise geliştirmesi gerektiğini ifade eden Oral, hükümetin de bugüne kadar bu doğrultuda bir politika güttüğünü anlattı. 
     Yapısal değişikliklere ''Bitti'' denilemeyeceğini dile getiren Maliye Bakanı, ''Bu çerçevede devleti daha etkin hale getirmek, kamu harcamalarını azaltmak ve rasyonelliği sağlamak gerekmektedir'' dedi. 
     
     İYİYİ RAKAMLARLA GÖSTERMELİYİZ 

     Oral, 3 yıldır faiz dışı bütçe fazlası kavramıyla iç içe olduğumuzu da belirterek, bu konunun hiçbir zaman ihmal edilmemesi zorunluluğunun altını çizdi. 
     ''Programın kredibilitesini sağlayan da budur'' diyen Oral, her şeyin iyi gittiğini söylemenin yeterli olmadığını, iyiyi rakamlarla göstermek gerektiğini vurguladı. 
     3 yıl boyunca faiz dışı bütçe fazlasının gayrı safi milli hasılaya oranının hedeflerin üzerinde gerçekleştiğini kaydeden Oral, şöyle konuştu 
     ''1999'da yüzde 1.5'luk hedefe karşılık, gerçekleşme yüzde 2 oldu. 2000 yılında hedef yüzde 5.6, gerçekleşme yüzde 5.7, 2001'de hedef yüzde 6.2, gerçekleşme ise yüzde 6.7 olarak belirlendi. 
     Bunun anlamı şudur. Ülke borçlarını döndürebilme özelliğini devam ettiriyor. Kamu tasarruf fazlalaşıyor. Faiz dışı bütçe fazlasının hedefin üzerinde olmasıyla devletin vergi gelirleri, borç faizine değil, temel hizmetlere kaynak olarak aktarılabiliyor. 
     Bugün için kamu maliyesi ve ekonominin temel dengeleri, geçen yıldan, 2 yıl önceden, hele hele 1999'dan çok daha sağlıklı durumdadır. Gerçekleştirilen reformlar, sağlıklı bir yapı yarattı. Onun için Türkiye, krizlere karşı daha mukavimdir diyoruz.'' 
     PERSONEL ALIMLARI VE FAİZ ÖDEMELERİ 
     Toplantıda kamudaki personel alımlarının zaman zaman gündeme getirildiğine de dikkat çeken Maliye Bakanı, geçen yıl eğitim, sağlık ve güvenlik dışında kamudan boşalan personelin yüzde 80'i oranında yeni personel alımına izin verildiğini hatırlattı. 
     Bu oranın 2002'de yüzde 50'ye çekildiğini belirten Oral, eğitim, sağlık ve güvenlik hizmetlerindeki alımlara rağmen, konsolide bütçeli kuruluşların personel sayısında ciddi bir artış görülmediğini söyledi. 
     Faiz ödemeleri ve vergi gelirleri hakkında da bilgi veren Oral, verginin faize giden bölümünde azalma olduğunu bildirdi. 
     2000 yılında vergi gelirlerinin yüzde 77.1'inin faize gittiğini ifade eden Oral, bu rakamın 2001'de yüzde 105.3 olarak gerçekleştiğini anlattı. Ancak geçen yıl bankacılık sektörünün finansmanı için büyük bir borçlanmaya gidildiğine işaret eden Bakan Oral, ''Bankaların faizini çıkarırsanız, geçen yıl verginin yüzde 60.4'ü faize gitmiştir. 2002'de ise verginin faize gidecek bölümü yüzde 73.9 olarak belirlenmiştir. Ancak buradan da bankaların faiz yükünü çıkarırsanız, gerçekte verginin faize gidecek bölümü yüzde 48'dir. Sağlıklı bir değerlendirme için bankaların faiz yükünü çıkarmak gerekir. Çünkü, eski yıllarda bu yük bulunmamaktadır'' diye konuştu. 
     Bütün verilerin, kamu maliyesinin her gün daha sağlıklı bir hale geldiğini gösterdiğini de belirten Oral, bundan sonra da kaynağı bulunmayan harcama yapılmayacağını, bütçe birliği ve bütünlüğünün devam ettirileceğini vurguladı. 
     
     YENİ VERGİ PAKETİ 

     Maliye Bakanı, yeni dönemde yeni vergiden çok, verginin adil ve ekonomik olma özelliğinin öne çıkarılacağını da bildirdi. 
     Ekim'de parlamentoya sunulacak vergi paketinde buna ilişkin düzenlemelere yer verileceğini belirten Oral, sözlerini şöyle sürdürdü 
     ''Pakette, vergiyi tabana yayan, kurumlar üzerindeki vergi yükünü azaltan, vergide enflasyon muhasebesini sağlayacak olan düzenlemeler bulunacak. 
     Yine gelirin tanımı öncelik alacak. 1 Ocak 2003'te, gelirin tanımı ve mali milatla ilgili 3 yıl erteleme biterek, önceki düzenlemenin devreye girmesi lazım. Ama biz, özel sektörün dinamizmini daha çok ortaya koyan, vergi kayıp ve kaçağını da azaltan bir düzenlemeyi Başbakanlığa göndereceğiz. Verginin ekonomik boyutunun öne çıkması gerekir.'' Yapılacak işin fert başına 2 bin 500 dolar olan milli geliri, 10 bin dolara çıkartmak olduğunu da kaydeden Oral, ''İddia büyük olduğuna göre, değişim de büyük olacaktır. Seçim ortamı bu gerçeği değiştirmez. Enerjimizi ve vaktimizi bu yolda kullanmalıyız'' açıklamasında bulundu. -EKONOMİK PROGRAM- Daha sonra soruları yanıtlayan Maliye Bakanı Oral, işsizlikle mücadelenin lafla olmayacağını, çözümün de ortaya konulması gerektiğini vurguladı. 
     Bunun için üretim ve yatırım ortamının yaratılması gereğine dikkat çeken Oral, 2003 yılı bütçesine ilişkin bir soru üzerine, bütçenin 17 Ekim'e kadar Parlamento'ya sunulacağını belirti. 
     Uygulanan ekonomik programda 2003'ün temel büyüklüklerinin de belli olduğuna işaret eden Oral, daha sonra şunları söyledi 
     ''Bugün mevcut sıkıntılar dile getiriliyor. Ama deniyormu ki, Şu düzenlemeye gerek yoktu, Merkez Bankası ve bankacılık düzenlemeleri yanlıştı. Bunlar denilmiyor. Bu tedbirler, sıkıntı yarattı. Ama yavaş yavaş onlar da geçiyor. O zemin yaratıldı. Bundan sonra meyvesi yenilecek. Bundan sonra, refahı arttıran sonuçlar alınacak. 
     Bugün, Bu programı ben uygulamayacağım diyen var mı Herkes uygulayacağını söylüyor. Türkiye'nin zaman kaybetmemesi lazım. Bir yol haritası var. Orada takvime göre ne yapılması gerekiyorsa, onun yapılması lazım. Gelen hükümetlerin de bu program üzerinde önemli değişiklik yapacağını zannetmiyorum. Programın temel hedeflerinde değişiklik olacağını zannetmiyorum.'' 
     
     BÖLGE MÜDÜRLÜKLERİ VE ARAÇ SATIŞI 

     Bir başka soruyu yanıtlarken de bölge müdürlüklerinin kapatılmasına ilişkin çalışmaların Başbakanlığa iletildiğini ifade eden Maliye Bakanı, bunların bir an önce sonuç vermesi gerektiğini dile getirdi. 
     Oral, kamuda taşıt alımlarında son 2 yılda büyük bir sınırlamaya gittiklerini, ancak güvenlik, sağlık, karayolları ve köy hizmetlerinin ihtiyaçlarına dönük alımların zorunlu olarak gerçekleştirildiğini kaydetti. 
     Bakan Oral, kamu taşıtlarının tasfiyesi çalışmaları kapsamında şu ana kadar hizmet dışı bırakılan 3 bin taşıtın Maliye Bakanlığı'na teslim edildiğini, bunların 2 bin 354'ünün de satıldığını söyledi. Oral, bu satıştan elde edilen gelirin de 3.2 trilyon lira olduğunu sözlerine ekledi. 
     





</TEXT>
</DOC>
