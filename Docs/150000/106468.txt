<DOC>
<DOCNO> 106468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/spor/spo05.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ACILARIN COÇUĞUYUM’ 
</HEADLINE>
<TEXT>

İran’daki Dünya Serbest Güreş Şampiyonası’nda tek altın madalyamızı kazandıran Harun Doğan, ağlamaktan göz pınarlarının kuruduğunu belirtti, "Artık kesseler kanım akmaz" dedi 
     HAMİT TURHAN 

     "Psikolojim bozuldu" 
     SİDNEY Olimpiyatları’nın en çok tartışılan ismi Harun Doğan, iki yıl sonra Ay - Yıldızlı formayla İran’daki Dünya Şampiyonası’nda kazandığı altın madalyanın gururunu yaşıyor. Hataları bulunduğunu kabul eden Doğan, "Ancak iki yıl cezayı hak edecek bir şey yapmamıştım. Nitekim mahkeme de haklı olduğumu tescil etti. Bu arada psikolojim bozuldu. Mahkeme kapılarında koşturmaktan bir yıl idman yapamadım. Formuma kavuşmak çok zor oldu" diye konuştu. 
     
     "Yalnız bırakıldım" 
     DOĞAN, çok zor günler geçirdiğini belirtip, "Ailem ve bana güvenen birkaç kişi dışında yalnız bırakıldım. Ne acılar çektiğimi kimse bilemez. Ağlamaktan göz pınarlarım kurudu" ifadelerini kullandı. Cahit Ahıskalıoğlu’nun kendisini kampa davet ederek, güreşi sürdürmesini sağladığını kaydeden milli sporcu, "Benim ne kadar vatansever, milliyetçi olduğumu herkes biliyor. Bayrağımızı göndere çektirdiğimde dünyalar benim oluyor" açıklamasını yaptı. 
     
     "Rüyada gibiyim" 
     ŞAMPİYON olmasının ardından güreşi bırakmaya niyetli olduğunu kaydeden Doğan, şöyle devam etti "Çünkü çok yoruldum, bunaldım. Eşime de, Dünya Şampiyonu olunca bırakacağım’ demiştim. Ancak bir yandan da kopamayacağımı düşünüyorum. İki yıl boyunca bu anı bekledim. Beni yerden yere vuranlara cevabımı minderde verdim. Rüyada gibiyim. Şu an başarmanın iç huzurunu yaşıyorum. Artık kesseler kanım akmaz. Türküm, doğruyum, gururluyum". 
     
Şansal Bekle bizi AtinaGüreş Federasyonu Başkanı, "Bu daha başlangıç" dedi, 2004’teki olimpiyatı hedef olarak gösterdi 
     SERBEST Güreş Milli Takımımız’ın, İran’ın başkenti Tahran’daki 36. Dünya Şampiyonası’ndan 1 altın, 2 bronz madalyayla dönmesi camiada büyük sevinç yarattı. Dün yurda dönen kafile Atatürk Havalimanı’nda büyük ilgiyle karşılanırken, Dünya Şampiyonu Harun Doğan ve bronz adamlar Aydın Polatçı ile Ahmet Gülhan lehinde, "Türkiye sizinle gurur duyuyor" tezahüratları yükseldi. 
     İRAN’A genç bir takımla gittiklerini hatırlatan Federasyon Başkanı Osman Şansal, alınan sonucun başarı olduğunu söyledi. Şansal, "Dört güreşçimizin gruptan çıkamaması puanımızı düşürdü. Bu nedenle altıncılıkla yetindik. Ancak dereceye giren diğer takımlar kadar madalya topladık. Bu daha başlangıç. Ekibimizin yaş ortalaması 23. Asıl hedefimiz Atina Olimpiyat Oyunları" dedi. 
     GÜREŞİN geleceğinin parlak olduğunu belirten Şansal, "Tecrübesizliğimizin kurbanı olduk. Sık sık yurtdışı teması yaparak bu eksikliği gidereceğiz" açıklamasını yaptı. Federasyon Başkanı, ilk etapta İran’la ikili müsabakalar yapacaklarına işaret etti ve "Daha sonra Küba ile ortak bir kamp planlıyoruz. Geleceğin takımını yaratmak için elimizden gelen tüm çabayı göstereceğiz" yorumunu yaptı. 
     



 SPOR 
























</TEXT>
</DOC>
