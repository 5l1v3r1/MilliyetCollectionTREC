<DOC>
<DOCNO> 142520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sontur04.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkımız, önce üfürükçüye, sonra psikiyatristlere gidiyor... 
</HEADLINE>
<TEXT>

     Psikolojik sorunları olanların, tedavi için uzman hekim yerine önce üfürükçülere gitmeyi tercih ettiği, hastaların ''deli'' damgası yememek için psikiyatristlere başvurmaktan kaçındıkları bildirildi. 
     Numune Hastanesi Psikiyatri Kliniği'nde görevli Uzman Dr. Nazan Altuntaş, özellikle Doğu Anadolu Bölgesi'nde psikiyatrik sorunları olanların tedavi olmak için üfürükçü olarak nitelendirilen istismarcılara gittiklerini söyledi. 
     Üfürükçülere giden ve tedavi olamayanların, daha sonra psikiyatristlere başvurmak zorunda kaldığını anlatan Dr. Altuntaş, şunları söyledi 
     ''Bize gelen hastalar, önce üfürükçülere gittiklerini söylemek istemiyorlar. Fakat daha sonra bunu itiraf ediyorlar. Bölgemizde aydın insanlar bile, bize gelmek yerine önce üfürükçüyü tercih ediyorlar. Üfürükçüler hem zaman kaybına, hem de para kaybına neden oluyorlar. Bunun en büyük nedeni ise çevre baskısı. Hasta kişinin çevresindekiler, mutlaka bir üfürükçüye gidilmesi gerektiğine telkin ediyor.'' Türk halkının, psikiyatristlerin kapısından geçmeye korktuğunu belirten Dr. Altuntaş, psikolojik rahatsızlığı olan hastaların, ilgisiz doktorlara bile başvurduklarını kaydederek, ''Psikiyatriye başvuranların deli olduğu şeklinde toplumumuzda yanlış bir kanı var. Bu nedenle de insanlarımız deli damgasını yememek için psikiyatriste başvurmaktan korkuyorlar. Bu kanı son derece yanlış ve yersizdir'' şeklinde konuştu. 
     





</TEXT>
</DOC>
