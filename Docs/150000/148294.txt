<DOC>
<DOCNO> 148294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sondun09.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş sonrası Irak için 3 aşamalı plan... 
</HEADLINE>
<TEXT>

     Amerikan hükümetinin Irak'la ilgili olarak 3 aşamalı bir plan hazırladığı bildirildi. 
     Amerikan finans çevrelerinin gazetesi Wall Street Journal'ın haberine göre, planın birinci aşamasına General Tommy Franks komuta edecek. Halen devam eden bu aşama, askeri harekatı kapsıyor ve Irak kuvvetlerinin direnişinin kırılması ve şayet varsa kitle imha silahlarının ortaya çıkarılmasını öngörüyor. Amerikan makamları bu sürenin birkaç hafta daha süreceğini tahmin ediyorlar. 
     Emekli General Jay Garner'in yöneteceği ikinci aşamada ise yüzlerce emekli Amerikalı subay ve diplomat, Irak'ta yönetimi ele alacak olan bakanlıklara el koyacak. Bu kişilerin görevi, bakanlıklarda bulunan Saddam'a sadık kişilerin ayıklanmasını sağlamak ve ABD önderliğinde yeniden inşa kampanyasını başlatmak olacak. 
     Irak Ulusal Kongresi INC Başkanı Ahmet Çelebi'nin yöneteceği üçüncü aşamada, Çelebi ve adamları başlıca bakanlıkların yönetimini devralacaklar. Bu aşamada Irak'ta seçimlerin yapılması da planlanıyor. 
     
     AVRUPA UYARIYOR 
     Bu arada Wall Street Journal, ''ABD Başkanı George Bush'un, Saddam Hüseyin'i devirdikten sonra 24 milyon nüfuslu Irak'a, dış dünyadan yardım almadan yeni bir şekil vermeye çalışacağını'' yazdı. 
     Haberde ''Avrupa ülkelerinin 3 aşamalı Bush planı konusunda ciddi kaygılar taşıdıkları ve Amerikan yönetimini, Irak'ı himaye altına alma girişiminin ülkeye demokrasi getirmeyeceği, tersine köktendinciliği tetikleyeceği konusunda uyardıkları'' hususu da yer aldı. 
     





</TEXT>
</DOC>
