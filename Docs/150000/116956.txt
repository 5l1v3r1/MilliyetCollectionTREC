<DOC>
<DOCNO> 116956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/soneko20.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fitch, Türkiye'nin B olan kredi notunu değiştirmedi 
</HEADLINE>
<TEXT>

     Dünyanın önde gelen kredi derecelendirme kuruluşlarından Fitch, dünkü genel seçimlerin ardından Türkiye'nin B olan kredi notu görünümünün durağan olarak kalmaya devam ettiğini bildirdi. 
     Fitch tarafından yapılan açıklamada, yeni hükümetin zorlu bir ekonomik ve siyasi gündem devralacağı ifade edilirken, Türkiye'nin ''güvenli mali sularda'' seyretmesi konusunda manevra alanının dar olduğu bildirildi. 
     Erken genel seçimlerin resmi olmayan sonuçlarına göre, Adalet ve Kalkınma Partisi'nin AKP TBMM'de gerekli çoğunluğu sağladığına dikkat çekilen açıklamada, AKP hükümetinin, kamu sektörünün borçlarını ödeme konusunda gerekli güvenin tesis edilmesi ile sürdürülebilir ekonomik büyüme konusunda gerekli kararların alınmasında güçlü bir temel olacağı kaydedildi. 
     
     AB İLE İLİŞKİLER 
     AKP Genel Başkanı Recep Tayyip Erdoğan'ın, Türkiye'nin Avrupa Birliği'ne AB katılması sürecinin hızlandırılmasına yönelik taahhüdünün AB tarafından memnunlukla karşılandığı hatırlatılan açıklamada, bununla beraber, Türkiye'nin ekonomik ve siyasi görünümünün, hala büyük çaba gerektirdiği vurgulandı. 
     
     IMF KREDİSİ 
     Açıklamada, Fitch'in kurulacak yeni hükümetten, mevcut stand-by anlaşması çerçevesinde 1.6 milyar dolar kredi diliminin serbest bırakılması için, dördüncü gözden geçirmenin tamamlanması konusunda gerekli adımları atarak, IMF programına bağlı kalıp kalmadığına bakacağı belirtildi. 
     Açıklamada, kredinin serbest bırakılması için, yeni hükümetin kamuda istihdamı azaltmayı sürdürmesi, Tekel'in özelleştirilmesi konusunda yeni bir plan benimsenmesi, vergi reformu ve 2003'te kredibilitesi yüksek bütçeyle mali disiplinin sürdürülmesi gerektiği kaydedildi. 
     





</TEXT>
</DOC>
