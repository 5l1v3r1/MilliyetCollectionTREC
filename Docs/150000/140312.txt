<DOC>
<DOCNO> 140312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko29.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'ya borçlu işverenlere ödeme kolaylığı... 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, SSK'ya borçlu işverenlerden, taksitlendirmelere başvurmuş olup bir veya daha fazla taksidini ödeyemeyenlere yeni bir ödeme kolaylığı sağlandığını bildirdi. 
     Başesgioğlu, 2001 yılında taksitlendirme imkanından yararlanmış olmakla birlikte taksit süresi 24 aya yükseltilmeyen ve bazı taksitlerini ödeyememiş olup, süresi 2002 Kasım ayında sona erenlere, 2003 Mart ayı sonuna kadar ödeme imkanı sağlandığını söyledi. 
     Bakan, açıklamasında şunları kaydetti 
     "Taksitlendirme süresi 24 aya yükseltilmesine rağmen, bir veya daha fazla taksidini ödeyememiş olanların 14 Mart 2003 tarihine kadar kurumun ilgili müdürlüğüne başvurmaları ve ilk taksitlerini 2003 Mart ayı sonuna kadar ödemeleri şartıyla ödeyemedikleri taksitlerini kalan taksitlerle birlikte, 2003 Mayıs ayı sonuna kadar 3 eşit taksitte ödemeleri imkanı getirilmiştir. 
     2002 yılında taksitlendirme yapmış olanlardan ise yine bir veya daha fazla taksitlerini ödeyememiş olanların, 14 Mart 2003 tarihine kadar müracaat etmesi ve ilk taksidi 2003 Mart ayı sonuna kadar ödemeleri şartıyla, ödeyemedikleri taksitlerini kalan taksitlerle birlikte 2003 Ekim ayı sonuna kadar 8 eşit taksitte ödeme imkanı getirilmiştir." 
     





</TEXT>
</DOC>
