<DOC>
<DOCNO> 137250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/yazar/congar.html </URL>
<DATE> 2003/02/17/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Kader tezkeresi 
</HEADLINE>
<TEXT>

     Yakış ve Babacan, Beyaz Saray’da önce Ulusal Güvenlik Danışmanı Condoleezza Rice ve Genelkurmay Başkanı General Richard Myers’dan "Askerlerimiz gemilere bindi, geliyor. Bütün planlarımızı, sizin asker sevkiyatı için 18 Şubat’ta karar alacağınıza göre yaptık. Bu tarihi geçirmemeniz çok önemli" diye dert dinlediler. Sonra da bizzat Başkan Bush, iki bakana, "18’inde bu kararı çıkartabilirseniz çok iyi. Yapamazsanız, işimiz daha zor olur, ama Türk topraklarının kullanılmasını içermeyen alternatif bir planı devreye sokarız" dedi. 
     
     Kararın muhasebesi 
     Bu sözlerden sonra, AKP hükümeti Türkiye’nin kaderini ilgilendiren bir kararla baş başa. Washington’da, Türkiye’yi yakından izleyen ABD’li gözlemciler ile Türk diplomatları, mevcut olasılıklar ve sonuçları konusunda neredeyse birebir örtüşen bir muhasebe yapıyorlar. Benim edindiğim izlenime göre, bu muhasebeyi Yaşar Yakış da paylaşıyor. 
     İşte iki ayrı olasılığın özet muhasebesi 
     Bir TBMM asker sevkiyatına ilişkin tezkereyi, bu hafta içinde onaylar ise, Ankara’nın son iki aydaki tereddütlerinin Washington’da yarattığı stres aşılacak. Türkiye, Saddam Hüseyin’in çevresindeki çemberin daralmasına yardım ederek, Irak diktatörünün, işin ciddiyetini kavramasına ve dolayısıyla belki de barışçı çözüme fırsat tanımış olacak. Bağdat tutum değiştirmez ve savaş başlar ise, Türkiye’nin Saddam’ın devrilmesi sonrasında, Irak’ta yaşanabilecek gelişmelerde söz sahibi olması, hemen güneyinde bir Kürt federe devleti oluşumuna karşı çıkması ve Türkmenlerin haklarını savunması kolaylaşacak. Washington’dan alınacak iktisadi yardım, savaşın Türk ekonomisine vereceği zararı bir ölçüde dengeleyecek. Türk - Amerikan işbirliğinin yakın geleceğinde, Irak konusundaki askeri dayanışmanın olumlu etkisi hissedilecek. 
     İki AKP hükümeti, bu tezkereyi onaylamanın önemi konusunda TBMM grubunu ikna edemezse, Yakış’ın Bush’a söylediği "Tezkere reddedilebilir" sözleri, Türkiye’nin almak istediği iktisadi yardım paketine ilişkin bir pazarlık kozu olmanın ötesine taşar ve siyasi bir gerçeklik kazanırsa, Türkiye - ABD ilişkileri kopmayacak, ama ciddi bir yara alacak. Washington, olası bir savaşta, Türkiye’deki üsleri yine kullanacak ve iki ülke birbirini "yakın müttefik" saymaya devam edecek. Ancak Başkan Bush ve ekibi, AKP hükümetini "ABD’ye verdiği sözlerde durmayan, uzun süre oyaladıktan sonra, yalnız bırakan bir hükümet" olarak algılayabilecek. Türkiye üzerinden bir Kuzey Cephesi’nin açılmaması, savaşın uzamasına, kayıpların artmasına yol açabilecek. Bu da, Türkiye’nin ekonomisinin daha fazla zarar görmesi anlamına gelecek. ABD’nin kısa sürede kesin bir askeri başarı sağlayamaması ve fazla kayıp vermesi durumunda, Kongre’nin faturayı çıkaracağı adreslerden biri "desteğini esirgeyen Ankara" olabilecek. Türkiye’nin Irak’ın geleceğindeki nüfuzu sınırlanacak Kuzey Irak’taki yeni şekillenmede Kürt partilerinin ağırlığı artacak, Türkmenlerinki azalacak. 
     
     Anladıkları ve anlamadıkları 
     Yukarıdaki muhasebeyi yapan Türk ve Amerikalılar, işin bir de iç politikaya yönelik boyutu olduğunu biliyorlar. Washington’da herkes, AKP milletvekillerinin ikinci tezkereye onay vermekte neden zorlanabileceklerini takdir ediyor. Nitekim Yakış, Başbakan Abdullah Gül’ün Ukrayna maçı sırasında izmirlilerin protestolarıyla karşılaştığını ve bayramda seçim bölgelerine giden milletvekillerinin halktan tepki gördüklerini Başkan Bush’a anlatınca, Bush kendilerinin de, Kongre’den bazı kararları geçirmekte zorlandıklarını söylemiş. 
     Ancak Ankara’nın tutumunda, ABD’lilerin pek anlamadığı yönler de var. Bunların başında, AKP hükümetinden alınan farklı işaretler geliyor. 
     Örneğin Washington, AKP lideri Tayyip Erdoğan’ın Başkan Bush’a, aralıkta Beyaz Saray’da buluştuklarında, "Irak’taki diktatörlük rejiminin değişmesinden yana" sözler söylemesini, AKP hükümetinin bu yönde işbirliğine niyetli olacağının belirtisi saymıştı. Aynı Erdoğan’ın, Saddam’a ticaret heyeti gönderilmesine sahip çıkan açıklaması ABD’yi şaşırttı. 
     Son olarak asker sevkiyatına ilişkin tezkerenin Kurban Bayramı öncesi TBMM’de ele alınması için çok bastıran ABD’li yetkililer, bu kez Başbakan Gül’ün 18 Şubat tarihi için kendilerine söz verdiğini söylüyor ve Gül’ün, "Artık ABD ile hareket ediyoruz" açıklamasını da güvence saydıklarını belirtiyorlar. 
     Dolayısıyla bayram tatilinde Erdoğan’ın tezkere için, yeni BM kararının beklenebileceğini ima etmesi, ardından da, Gül ve Yakış’ın 18 Şubat tarihinden vazgeçildiğini yansıtan sözleri, Bush yönetimini çok rahatsız etmekle kalmadı, ABD’li yetkililerin Yakış’a da aktardıkları gibi, "18 Şubat sözüne göre düğmesine basılan askeri planların aksaması tehlikesini doğurdu." 
     Washington’daki bir yetkiliye bu farklı işaretlerin Bush yönetiminde nasıl yorumlandığını sordum. Yanıtı şu oldu 
     "Ankara’dan gelen farklı açıklamaların, ucuz bir pazarlık taktiği olmadığına inanıyoruz. Ancak Türk hükümeti, askeri planlama gibi son derece hassas ve zamana bağlı bir konuda, önümüzü görmemizi zorlaştırdı. Hükümetin bazı açıklamaları, iç tüketim için, kamuoyunun tepkilerinden çekinerek yaptığını düşünüyoruz. Siyasetçilerinizin, Irak’ın silahsızlanmasının önemini ve barışçı çözümü sağlamanın Bağdat’ın elinde olduğunu, Türk halkına daha fazla anlatmalarını isterdik." 
     Ankara’da dün geceki Irak zirvesinden çıkan "tezkere şimdilik askıda" mesajı, ABD’nin Kuzey Cephesi planlarını değiştirme olasılığını artırıyor. Kader tezkeresinin kaderi, Washington ve Ankara’da üzerinde çalışılan, mutabakat muhtıralarının hızla somutlanmasına bağlı. 
     
     







Stratejik Derinlik’ 


Yakınmayı bir ıslıkla kurşuna dizerken... 


Kader tezkeresi 


TRT’ye 23 soru... 


Barışa bir şans daha 


Başka bir dünya kurulur 


Meclis’in tezkeresi kaç milyar dolar eder 


Avrupa yaşlanıyor sigortalar çöküyor 


</TEXT>
</DOC>
