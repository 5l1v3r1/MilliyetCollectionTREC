<DOC>
<DOCNO> 113406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/yasam/yas01.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidye olarak Ferrari istedi 
</HEADLINE>
<TEXT>

Kaçırıp 20 gün boyunca işkence yaptıkları Ürdünlü galericiden fidye olarak sekiz lüks otomobil istediler. Suudi Arabistanlı çetenin reisi İstanbul’da yakalandı... 
     ELVAN EZBER İstanbul 

     Tarih 19 Eylül. Ürdün’den konsolosluk aracılığıyla İstanbul Emniyet Müdürlüğü’ne yazılı bir başvuru geldi. Başvuruda, Ürdün’de galericilik yapan Abedel Hakim Yahya Ali Aurozan’ın Avrupa ülkelerinden sipariş ettiği lüks otomobilleri karşılamak için İstanbul’a gittiği ve günlerdir kendisinden haber alınamadığı belirtiliyordu. Bunun üzerine Kayıplar Büro Amirliği’ne bağlı ekipler hemen harekete geçti. 
     
     500 bin dolara razı oldular 
     Bu sırada Aurozan’ın Ürdün’deki ailesini kimliği belirsiz bir kişi aradı ve işadamının hayatına karşılık Ferrari, Lamborghini, Mercedes gibi sekiz lüks otomobil istedi. Bu gelişme üzerine polis, fidyecilerle Aurozan ailesinin arasındaki pazarlığı takibe aldı. Pazarlık günlerce sürdü. Sonunda 500 bin dolara anlaşma sağlandı. Paranın teslim edileceği yer olarak da Aksaray’daki Delta Otel gösterildi. 
     Bu bilgi üzerine harekete geçen polis, otele baskın yaptı ve Suudi Arabistanlı Abdullah Almoslit’i gözaltına aldı. 
     Galerici Aurozan ise otelin bir başka odasında gözleri bağlı olarak bulundu ve kurtarıldı. Kendisini kurtaran polislere sarılarak ağlayan Aurozan, kaçırıldığından bu yana ölüm korkusu içinde yaşadığını belirterek başından geçenleri şöyle anlattı 
     "Adana’da beni kaçırırken gözlerimi bağladılar. Bugüne kadar da hiç açmadılar. Önce otomobille uzun bir yolculuk yaptık. Nereye gittiğimizi bilmiyorum. Daha sonra beni bir eve çıkarıp domuz bağı’ yöntemiyle bağlayarak işkence yaptılar." 
     
     Tuvalete bile gidemedim’ 
     Abdullah Almoslit, Ürdün ve Suudi Arabistan’da galericilik yaptığını, uzun süreden bu yana işlerinin kötü gittiğini, bu nedenle daha önceden tanıdığı Aurozan’ı kaçırdığını söyledi. Polis, operasyondan bir süre önce yurtdışına çıkan Almoslit’in kardeşi Şerif Almoslit ile Hüseyin adlı kişinin yakalanması için çalışmaların devam ettiğini belirtti. İstanbul Adliyesi’nde yaşadıklarını anlatan Aurozan, "25 gün boyunca bana çok az yemek verdiler zaman zaman da su içirdiler. Tuvalete gitmeme dahi izin vermediler. Bu süre boyunca altıma yaptım" dedi. Avukat olduğu öğrenilen sanık Abdullah Almoslit tutuklandı. 
     



 YAŞAM 

















</TEXT>
</DOC>
