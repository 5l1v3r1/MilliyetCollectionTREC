<DOC>
<DOCNO> 107717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/yazar/guclu.html </URL>
<DATE> 2002/09/15/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yeni bir öğretim yılına girerken 
</HEADLINE>
<TEXT>

     Milyonlarca öğrenci yarın ders başı yapıyor. Tabii öğretmen ve veliler de. Okulların açılmasıyla birlikte evde, sokakta yeni bir düzen içerisine girilecek. Büyük kentlerde trafik yoğunlaşacak. Evlerde televizyonlar daha erken saatlerde kapanacak. Uyku saatleri de öne çekilecek. 
     Ödev ve ders çalıştın, çalışmadın tartışmaları yeniden başlayacak. Anlayacağınız yaz rehavetinden kurtulup okul disiplinine girmek hepimiz için kolay olmayacak... 
     Yeni öğretim yılına öğrenciler daha coşkulu girdiler. Çünkü uzun yaz tatilinden iyice sıkılmışlardı. Veliler fazlasıyla gerginler, çünkü okul masrafları önceki yıllara göre çok artmış. Öğretmenlere ise bir dokunun bin ah işitin... 
     
     Sistem karmaşası 
     Eğitim camiası 2002 2003 öğretim yılına yeni bir bakanla giriyor. Metin Bostancıoğlu’nun her şeyi sumen altına atan durgun bakanlık döneminden sonra Necdet Tekin farklı bir görüntü sergiledi. Bir ay da birkaç yıllık hareketlilik getirdi. Nerede sorun varsa üzerine gitti. Kimini çözdü. Verdiği kimi sözler de havada kaldı. 
     Yeni dönemde sorunları buzdolabına kaldırma yerine çözümü için çaba gösterme gayreti dikkat çekiyor. Öğrenci ve öğretmeni kollayan, insani ilişkilere önem veren, velilerin duyarlılığını dikkate alan bir anlayış söz konusu. 
     Tekin’in bir aylık kısa bakanlığı döneminde dayatma niteliğindeki pek çok karar ya kaldırıldı ya da yumuşatıldı. Örneğin meslek liselerinden düz liselere geçiş yasağı kaldırıldı. Üniversiteyi kazanan ama tek ders nedeniyle liseden mezun olamayan öğrencilere yeni sınav hakkı tanındı. Fen edebiyat fakültelerine çok kısıtlı da olsa öğretmenlik hakkı tanındı. 
     Yeni dönemde sınıf geçme sisteminde ciddi değişiklikler söz konusu. Örneğin lise 1’de iki yıl üst üste sınıfta kalan öğrenciler, artık 16, 17 yaşında sokağa itilmeyecek. Belge sınavını verdiklerinde tekrar okullarına dönebilecekler. Alan değiştirme eskisi gibi katı kurallara bağlı olmayacak. Bütünleme sınavları da okullar kapandıktan hemen sonra değil ağustos sonunda gerçekleşecek. 
     
     Üniversiteye giriş 
     Bakan Tekin, üniversiteye geçiş konusunu ciddi anlamda masaya yatırdı. Her ne kadar YÖK ve ÖSYM bu durumdan hiç hoşlanmasa da ciddi değişiklikler söz konusu. Örneğin gelecek yılki ÖSS’de lise 2 ve 3’üncü sınıftan yoğun bir şekilde soru gelirse hiç şaşırmayalım. Yine meslek liselerine alanlarıyla ilgili fakültelere girişte eşit koşullarda yarışma olanağı tanınırsa da hayrete düşmeyelim. 
     MEB ve YÖK arasındaki diyalog eksikliğinin faturası bugüne kadar hep öğrencilere çıktı. Yakında görevini yeterince ciddiye almayan bürokratlara da fatura çıkarsa şaşırtıcı olmaz. Dosyalar açıldıkça, konuların içine girildikçe aslında sistem diye yutturulan dayatmaların birkaç bürokratın kaprisinden başka bir şey olmadığı görülecek ve sanırım gereği yerine getirilecek. Ankara’da esen hava bu yönde .. 
     
     Dayatmacı eğitim 
     Yapılan tüm araştırmalar, kişiler açısından en büyük sermayenin yaratıcılık olduğunu ortaya koyuyor. Yaratıcılık ise bizimki gibi otoriter ve dayatmacı değil, özgürlükçü eğitim ortamında gelişiyor. Soran, sorgulayan, araştıran, üreten, ülkesini seven ve onunla gurur duyan yeni nesiller yetiştirmek istiyorsak bu öğretim yılında hepimize çok önemli görevler düşüyor. 
     Birinci hedefimiz ben yaptım oldu şeklindeki dayatmacı eğitim anlayışını değiştirmek olmalı. Eğer bunu gerçekleştirebilirsek 3 Kasım için de umutlanabiliriz. Yoksa yılan hik yesi böyle devam eder... 
     
     







Politikacı huyu ve şalgam suyu 


Köylüleri niçin... 


İzgi Zamanlamada yetkimi kullanırım 


Ne ayıp Savaş yaklaşıyor, biz neyle uğraşıyoruz 


Şarabın tortusu 


Çocuklar ayağa kalkın 


Yeni bir öğretim yılına girerken 


Daimi avcılar’ asla olgunlaşamazlar 


Hasta 48 yıldır yoğun bakımda... 


Kadın adaylar 


Tozun birinci zafer yılı 


CHP’ye güven gerisini merak etme sen 


Mardin’den bir bakan geçti ki 


</TEXT>
</DOC>
