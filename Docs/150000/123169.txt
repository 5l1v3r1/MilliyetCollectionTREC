<DOC>
<DOCNO> 123169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sonspo02.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolun kalbi bu hafta Mecidiyeköy'de atacak... 
</HEADLINE>
<TEXT>

     Birinci Süper Lig'de futbolun kalbi yarın Mecidiyeköy'de atacak. 
     Haftaya 33 puanla lider giren Galatasaray ile, 1 maç eksiği ve 32 puanla 2. sırada bulunan Beşiktaş, zirveyi çok yakından ilgilendiren maçta karşı karşıya gelecek. 
     Ali Sami Yen Stadı'nda saat 19.00'da başlayacak ve hakem Kuddusi Müftüoğlu'nun yöneteceği karşılaşma, Digitürk Lig TV'den naklen yayınlanacak. 
     
     KAZANAN ''ÇİFTE BAYRAM'' YAPACAK 
     Ramazan Bayramı'nın bitiminden hemen sonra yapılacak derbi maçta kazanan taraf adeta çifte bayram yapacak. 
     Ezeli rakipler, derbi maçtan galip ayrılması durumunda, ligin ilk yarısını lider tamamlama açısından da çok büyük avantaj yakalayacak. 
     
     UNVAN YARIŞI 
     Mecidiyeköy'de yarın yapılacak derbi maçta ezeli rakiplerden birisi unvanını yitirecek. 
     Ali Sami Yen Stadı'nda son 25 lig maçını da kazanan ve Fenerbahçe'nin rekorunu eline geçiren Galatasaray, bir beraberlikte bile bu unvanını yitirecek. 
     Sezon başından bu yana yaptığı 20 resmi maçta yenilgi yüzü görmeyen Beşiktaş ise, sahadan yenik ayrılması durumunda Mircea Lucescu yönetiminde ilk yenilgisini alacak. 
     
     BEŞİKTAŞ'A 500 BİLET 
     Derbi maça sporseverler büyük ilgi gösterirken, daha önce alınan karar gereği Beşiktaş'ı Ali Sami Yen Stadı'nda 500 taraftarı destekleyebilecek. 
     Siyah-bayazlı taraftarlar, eski açık tribünde kendileri için yer alan bölüme teker teker gelecekler ve toplu hareket edemeyecekler. 
     Karşılaşma biletleri hafta başında numaralı tribün 260 milyon, yeni açık tribün üst bölüm 17 milyon, yeni açık tribün alt bölüm de 12 milyon liradan Biletix gişelerinden satılmaya başlanmıştı. Kapalı ve eski açık tribün biletleri ise sezon başında kombine olarak satılmıştı. 
     
     DIŞ DÜNYAYA KAPANDILAR 
     Ezeli rakipler Galatasaray ile Beşiktaş, son idmanlarını basına kapalı olarak gerçekleştirecek. 
     Florya Metin Oktay Tesisleri'nde kampta bulunan Galatasaray, son çalışmasını bu akşam yapacak. 
     BJK Nevzat Demir Tesisleri'nde kampa alınan Beşiktaşlı oyuncular da, derbi maçın hazırlıklarını bu akşam gerçekleştirecekleri idmanla tamamlayacak ve maç saatini beklemeye başlayacak. 
     
     GALATASARAY CEPHESİ 
     Galatasaray'da, derbi maç öncesi sakat oyuncuların çokluğu nedeniyle sıkıntı yaşanıyor. 
     Sarı-kırmızılı ekipte, sakatlıkları süren Ayhan, Batista, Baliç ve Almaguer, Beşiktaş'a karşı forma giyemeyecek. Sakatları bulunan Suat ile Christian'ın durumları ise belirsizliğini koruyor. Belinde ağrıları bulunan Christian'ın, Suat'a oranla derbi maçta oynama olasılığının daha yüksek olduğu bildirildi. Sakatlıkları geçen Hakan ve Ergün ise derbide oynayabilecek. 
     
     BEŞİKTAŞ CEPHESİ 
     Beşiktaş'ta ise sarı kart cezalısı Sergen, ayağındaki ağrıları tam olarak geçmeyen Ahmet Dursun, sakatlıkları bulunan Serdar ve Zafer ile genç oyuncular Eser ve Evren derbide forma giyemeyecek. 
     Sakatlığı geçen Kaan Dobra'nın derbi maçta oynayabileceği, Gençlerbirliği maçında sakatlanan kaptan Tayfur'un ise durumunun maç saatinde kesinlik kazanacağı bildirildi. 
     
     MUHTEMEL 11'LER 
     Ezeli rakiplerin derbi maça şu muhtemel 11'lerle çıkması bekleniyor 
     Galatasaray Mondragon, Ümit Davala, Bülent, Emre, Hakan, Cihan, Felipe Berkant , Hasan, Ergün, Arif, Christian Ümit Karan . 
     Beşiktaş Cordoba, Tolga, Ronaldo, Zago, Kaan Dobra, Tayfur Tümer , Yasin Sülün, Pancu, İbrahim, İlhan, Nouma. 
     
     TERİM VE LUCESCU İLK KEZ 
     Yarınki derbi maç, ezeli rakiplerin teknik direktörleri Fatih Terim ile Mircea Lucescu açısından da büyük önem taşıyor. 
     Galatasaray'da büyük başarılara imza atan Terim, 2. kez görev yaptığı takımının başında, kendisinden sonra sarı-kırmızılı takımı çalıştıran, Beşiktaş'ın teknik direktörü Mircea Lucescu ile ilk kez karşı karşıya gelecek. 
     Lucescu, 2 yıl görev yaptığı ve 1 lig şampiyonluğu gördüğü eski takımına karşı, bu kez Beşiktaş'ın başında Ali Sami Yen Stadı'nda sahaya çıkacak. 
     
     MONDRAGON VE CORDOBA 
     Derbi maçta gözler ayrıca her iki takımın kalecileri Mondragon ve Cordoba'da olacak. 
     Kolombiyalı kaleciler, yarınki ezeli rekabette takımları adına büyük sınav verecek. 
     Geçen sezon Galatasaray'ın kalesinde şampiyonluk yaşayan Mondragon, transfer döneminde Beşiktaş'ın gündemine gelmiş ve transferi son anda gerçekleşmeyince, siyah-beyazlılar, Kolombiya Milli Takımı'nın birinci kalecisi Cordoba'yı renklerine katmıştı. 
     
     SARI KART CEZASI SINIRINDAKİLER 
     Ezeli rakiplerin yarınki karşılaşması öncesinde her iki takımda da sarı kart cezası sınırında bulunan oyuncular var. 
     Halen 3'er sarı kartı bulunan Galatasaraylı Hasan Şaş ve Arif Erdem ile Beşiktaşlı Yasin Sülün, İlhan Mansız ve Ronaldo Guiaro, yarınki maçta da forma giyip sarı kart görürlerse, bir sonraki haftada takımlarındaki yerlerini alamayacak. 
     
     PAF HEYECANI FLORYA'DA 
     Galatasaray ile Beşiktaş takımları arasında PAF Ligi mücadelesi ise yarın Florya Metin Oktay Tesisleri'nde yapılacak. 
     Saat 13.30'da başlayacak maç öncesinde Beşiktaş 33 puanla lider, Galatasaray ise 25 puanla 4. sırada yer alıyor. 
     





</TEXT>
</DOC>
