<DOC>
<DOCNO> 126379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/soneko19.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Memur zammı hükümetin konusudur 
</HEADLINE>
<TEXT>

     Maliye Bakanı Kemal Unakıtan, memur maaşlarına 1 Ocak'tan geçerli olmak üzere yapılacak yeni yıl zammının hükümetin konusu olduğunu söyledi. 
     Unakıtan, Bağımsız Kamu Görevlileri Sendikaları Konfederasyonu BASK Genel Başkanı Resul Akay ve beraberindeki heyeti makamında kabul ederek bir süre görüştü. 
     Basına kapalı olarak gerçekleştirilen görüşme öncesinde Maliye Bakanlığı'na gelişinde gazetecilerin, memur maaşlarına ilişkin sorularını yanıtlayan Unakıtan, ''Memur maaş zammı hükümetin konusudur'' demekle yetindi. 
     
     YÜZDE 50'LİK ZAM İSTEĞİ 
     Görüşme sonrası basın mensuplarına açıklamada bulunan BASK Başkanı Akay ise Maliye Bakanı'ndan Ocak'ta memur maaşlarına yüzde 50 artış yapılmasını istediklerini belirtti. 
     1999-2002 döneminde 57. hükümetin ''memuru enflasyona ezdirmeyeceğiz'' sözüne karşın, maaşlarda yüzde 41.2'lik bir kayıp ortaya çıktığını kaydeden Akay, ''Biz bu kaybın giderilmesini talep ediyoruz. Her gelen memurları iteledi, örseledi. 58. hükümetin de aynı tavrı göstermemesini bekliyoruz. Yüzde 50'lik artış zaten kayıplarımızı telafi edecek'' diye konuştu. 
     Akay, görüşmede Maliye Bakanı'nın zam konusunun kendi yetkisinde bulunmadığını, yetkinin Bakanlar Kurulu'na ait olduğunu dile getirdiğini ifade ederek, Unakıtan'ın BASK'ın taleplerini Bakanlar Kurulu'na ileteceğini söylediğini vurguladı. 
     Görüşmede memur maaş zamlarının yanı sıra personel rejimi reformu ve memurların işçi yapılması planını da gündeme getirdikleri anlatan Akay, memurların işçi yapılmasına karşı olduklarını, bunun işçi sendikalarının üye transferleri ile memurları kapı dışarı bırakma anlamına geldiğini savundu. 
     Maliye Bakanı'ndan çalışanların vergi iadelerinin 1 ya da en fazla 2 taksitte ödenmesi talebinde bulunduklarını, aynı şekilde 200 ile 600 bin lira arasında değişen kira yardımının günün şartlarına uygun hale getirilmesini istediklerini de kaydeden Bask Başkanı, şöyle devam etti 
     ''Sayın Bakana enflasyon farklarına ilişkin görüşlerimizi de aktardık. 2002 yılında memur sendikalarının acemiliği yüzünden hükümet sendikaları uyuttu ve enflasyon farkları feda edildi. Oysa Aralık ayında yüzde 15'lere ulaşan bir alacağımız ortaya çıkacaktı. Bu da 500 milyon liranın üzerindeki maaşlara seyyanen zammın çok daha üzerinde artış getirecekti.'' Akay, Unakıtan'dan Ekonomik ve Sosyal Konsey'de bütün memur sendikalarının temsilini istediklerini sözlerine ekledi. 
     





</TEXT>
</DOC>
