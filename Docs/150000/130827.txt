<DOC>
<DOCNO> 130827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur16.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye Dışişleri Bakanı Ankara'dan memnun ayrıldı 
</HEADLINE>
<TEXT>

     Suriye Dışişleri Bakanı Faruk El Şara, Irak konusunda Ankara ile Şam arasında sürükli istişare sürecinin başladığını söyledi. 
     Temaslarını tamamlayarak Ankara'dan ayrılan konuk bakanı, Esenboğa havaalanından, Dışişleri Bakanı Yaşar Yakış ve diğer yetkililer uğurladı. 
     Suriye Dışişleri Bakanı Şara, ayrılışından önce yaptığı açıklamada, ziyareti çerçevesinde Suriye Devlet Başkanı Beşşar Esad'ın bir mesajını Cumhurbaşkanı Ahmet Necdet Sezer'e ilettiğini belirterek, ''Bu mesajın aramızdaki dostluk ve işbirliğini pekiştirir bir niteliği var'' dedi. 
     Başbakan Abdullah Gül ile Ortadoğu turuna ilişkin değerlendirmelerde bulunduklarını kaydeden Şara, bu ziyaretler sırasında Türkiye'nin Suriye ile aynı tutumu sergilemesinden duydukları memnuniyeti dile getirdiklerini belirtti. 
     Şara, AK Parti Genel Başkanı Recep Tayyip Erdoğan'a da nezaket ziyareti yaptığını hatırlatarak, seçimlerden birinci parti çıkmalarından dolayı Erdoğan'ı tebrik ettiğini söyledi. 
     Irak sorununun savaşa başvurulmadan çözülmesinden yana olduklarını ifade eden Şara, bu konuda Ankara ile Şam arasında sürekli istişare sürecinin başladığını söyledi. Şara, amaçlarının sorunun barışçı yollardan çözümlenmesi olduğunu kaydetti. 
     Faruk El Şara, Irak lideri Saddam Hüseyin'in sürgüne gitmesinin barışçı bir çözüm olup olmayacağının sorulması üzerine, ''Bu gündemde olan bir konu değildir, 1441 sayılı BM kararına da uygun değildir'' diye konuştu. 
     Dışişleri Bakanı Yakış da aynı soruya, ''Türkiye açısından da bu konu gündeme gelmemiştir'' yanıtını verdi. 
     Adana mutabakatına ilişkin bir soruya karşılık da Şara, iki ülke arasında son derece dikkatli davranışların söz konusu olduğunu söyledi. 
     Yaşar Yakış da Türkiye'nin mutabakatın uygulanmasından tüm makamlarıyla memnun olduğunu ifade etti. 
     





</TEXT>
</DOC>
