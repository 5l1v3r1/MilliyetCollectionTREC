<DOC>
<DOCNO> 129991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/soneko10.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi Pearson Savaşsız çözüm istiyoruz... 
</HEADLINE>
<TEXT>

     ABD'nin Ankara Büyükelçisi Robert Pearson, Irak'ın uluslararası barışı tehdit ettiğini, bu konuda herkesin bir sorumluğu ve zorunluluğu bulunduğunu belirtirken, ''biz savaşsız bir çözüm istiyoruz'' dedi. 
     Büyükelçi Pearson, Ankara Sanayi Odası'nın düzenlediği ''ABD ile İş olanakları'' seminerinde yaptığı konuşmada, Irak'a olası askeri müdahale konusuna değindi. 
     Türkiye'nin bölgede barış için bir köprü oluşturduğuna dikkati çeken Pearson, ancak bölgede de bazı sorunlar bulunduğunu anlattı. 
     Büyükelçi, bu problemi Irak konusu çözmenin ise son 10-15 yıldır Türkiye'yi inciten bölücü örgüt PKK, Kuzey Irak ve bölge ticareti gibi sorunların çözümünü de getireceğini belirtti. 
     Konuşmasında ''Türkiye'ye zarar vermeyecek'' bir çözüm aradıklarına vurgu yapan Pearson, çünkü Türkiye'nin bölgedeki rolünün çok önemli olduğunu bildirdi. 
     
     ''ASLA KRİZ YOK'' 

     Bu arada, basında son günlerde Türkiye ile ABD arasında bir kriz yaşandığına dair spekülasyonlar yer aldığını ifade eden Pearson, ''asla böyle bir kriz yok'' dedi. 
     Türkiye ile ABD arasında 50 yıldır dostane ilişkiler bulunduğunu ve bu ilişkilerin bundan sonra da süreceğini anlatan Büyükelçi Pearson, ''sorunlar ne olursa olsun, iki taraflı uzlaşma sağlanarak mutabakata varırız'' şeklinde konuştu. 
     
     TÜRKİYE EN BÜYÜK TİCARET ORTAKLARIMIZDAN 

     ABD'nin Ankara Büyükelçisi Robert Pearson, ABD'nin şu anda, Almanya'dan sonra Türkiye'nin en büyük ticaret ortaklarından biri olduğunu belirterek, Amerika'nın Türkiye'deki yatırımlarının çok büyük miktarda olduğunu söyledi. 
     Bu yatırımların payının, yabancı yatırımlar içinde yaklaşık yüzde 12'yi bulduğunu anlatan Büyükelçi, Türkiye'de ortaklığı olan Amerikan şirketlerinin sayısının 385'e yükseldiğini, bu şirketlerin toplam sermayelerinin de, yine çok büyük miktarlara ulaştığını vurguladı. 
     Resmi rakamların, ABD'li şirketlerin Türkiye'deki faaliyetlerinin çok yüksek noktada olduğunu gösterdiğini ifade eden Büyükelçi Pearson, Amerika'nın, şirketleri aracılığı ile Türkiye'ye verdiği sermayenin, Avrupa'nın üzerinde olduğunu söyledi. 
     Pearson, ''aynı zamanda şunu söylemekten büyük bir memnuniyet duyarım ABD Türkiye'nin en büyük ticari ortaklarından biridir. ABD, şu anda Almanya'dan sonra ikinci durumdadır'' dedi. 
     Pearson, 2001 yılında Türkiye'nin, Amerika'ya ihracatının 2 milyar doların üzerinde olduğunu, bu rakamın da yüzde 10'luk bir paya tekabül ettiğini, özellikle 1985 yılından itibaren iki ülke arasındaki ticaret hacminin, büyük oranda arttığına dikkati çekti. 
     ''Her iki ülkede, bu ticaret hacminin artırılıması için elinden geleni yapmak zorundadır'' ifadesini kullanan Büyükelçi Pearson, iki ülkenin ticari alanda her türlü fırsatı değerlendirmek durumunda olduğunu kaydetti. 
     ABD'nin 2002 yılında, Türkiye'ye 200 milyon dolarlık mali yardım yaptığını, Bakü-Ceyhan Boru Hattı Projesi konusunda da destek verdiğini anımsatan Büyükelçi, iki ülkenin bu anlamda, birlikte çalışmaya devam edeceklerini söyledi. 
     Türk ve Amerikan şirketlerinin, Afganistan'ın başkenti Kabil'de de bir Amerikan Büyükelçiliği yapmak için ortak çalışmalarını sürdürmekte olduklarını vurgulayan Büyükelçi, bunun gibi pek çok ortak projenin bulunduğuna işaret etti. 
     
     TEKSTİL FİRMALARINA MEKTUP 

     ABD'nin, yine OPEC garantili 300 milyon dolar kredi vererek Türkiye'nin enerji politikalarını desteklemeye devam edeceğini anlatan büyükelçi Pearson, geçen hafta 50 ABD'li tekstil firmasına mektup yazarak, Türk şirketleriyle ortaklıklara girmesini önerdiğini bildirdi. 
     Büyükelçi, ABD'li tekstil şirketlerine yazdığı mektubun takipçisi olacağını sözlerine ekledi. 

     
</TEXT>
</DOC>
