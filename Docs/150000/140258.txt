<DOC>
<DOCNO> 140258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sondun05.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın 2 bin 500 petrol kuyusunu ateşe vermesinden korkuluyor 
</HEADLINE>
<TEXT>

     Irak'a yönelik operasyonun başlamasından sonra Devlet Başkanı Saddam Hüseyin'e bağlı güçlerin, çoğu ülkenin kuzeyinde bulunan 2 bin 500 dolayında petrol kuyusunu ateşe vermesinden endişe ediliyor. 
     Körfez Savaşı'nda Irak tarafından ateşe verilen Kuveyt'teki kuyularda yangın söndürme çalışmalarına katılan Amerikalı uzmanlardan Ronnie Roles, ''bu kez ateşe verilmesinden korkulan kuyu sayısının çok daha fazla olduğunu'' söyledi. Roles, ''Saddam'n, kuyuları, dünya petrol piyasasını kaosa sürüklemek amacıyla ateşe verebileceğini'' öne sürdü. 
     ''Iraklıların petrol kuyularının içlerini dinamitleyerek kuyu gövdesini hasara uğratmaları halinde durumun tam bir felaket olacağını'' söyleyen Roles, ''O zaman, Kuveyt'te 2,5 günde söndürdüğümüz bir kuyuyu söndürmek için aylarca uğraşmamız gerekir'' diye konuştu. Roles'e göre, ''tüm kuyuların söndürülmesi yıllar alabilecek.'' Roles, merkezi Oklahoma'da bulunan ''Cudd Pressure Control'' adlı bir şirketin yöneticiliğini yapıyor. Söz konusu şirketin Irak'ta meydana gelebilecek petrol kuyusu yangınlarını kontrol altına almak amacıyla ABD Savunma Bakanlığı ile sözleşme imzaladığı belirtildi. 
     Kuveyt'te çalışan diğer iki şirket olan ''Wild Well Control'' ve ''Boots Coots International Well Control''un da ihtiyaç halinde Irak'ta faaliyet gösterecekleri kaydedildi. 
     Irak, 1991 Körfez savaşı sırasında Kuveyt'te 788 petrol kuyusunu ateşe vermişti. 
     Kuzey Irak'ta ise 1500-2500 arasında kuyu bulunuyor. Bu kuyularda çıkarılacak yangınların Kuveyt'tekilerden çok daha büyük olacağı uzmanlar tarafından tarafından ifade edildi. Bunun nedeni ise Kuveyt'teki kuyuların günlük kapasitesinin 20-40 bin varil olmasına karşılık Irak'taki kuyuların kapasitesinin 60-80 bin varil olması. Ayrıca dağlık arazide bulunan Irak'taki kuyuların kontrol edilmesinin Kuveyt'tekilerden çok daha zor olduğu belirtildi. 
     Bu arada, kuyuların söndürülmesi için gerekli suyun nereden temin edileceği de çok ciddi bir sorun oluşturuyor. 
     Uzmanlar, Kuveyt'teki kuyuları söndürmek için suyu Körfez'den temin etmişlerdi. 
     Öte yandan, Iraklıların bölgeye yerleştirebilecekleri bubi tuzakları, mayınlar, kimyasal ve biyolojik silahlar da uzmanları derin derin düşündürüyor. Ancak Amerikalı uzmanlar, ''Iraklı petrol işçilerinin, Saddam'ın devrileceğinden emin oldukları takdirde kuyuları ateşe vermeyeceklerine inanıyoruz. Bu husus bizi rahatlatıyor'' dediler. 
     





</TEXT>
</DOC>
