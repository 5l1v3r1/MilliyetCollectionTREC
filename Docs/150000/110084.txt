<DOC>
<DOCNO> 110084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/ekonomi/aeko.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyümeyi reklam veren şirketler yakalayacak 
</HEADLINE>
<TEXT>

Seçim öncesinde medyanın izlenirlik oranının en üst seviyeye çıktığını belirten reklamcılar, "Canlanmadan en büyük payı bu dönemde reklam yapan firmalar alır" dedi 
     Seçim öncesi kararsız ve harcamalarını erteleyen bir kitlenin varlığına dikkat çeken reklamcılar, bu dönemde reklam veren firmaların seçim sonrasındaki büyüme dalgasını yakalayacaklarına dikkat çekti. 
     Uluslararası Reklamcılık Derneği IAA Türkiye ofisinde IAA Türkiye Başkanı Mehmet Ali Yalçındağ’ın ev sahipliğinde bir araya gelen, IAA Dünya Genel Sekreteri Pınar Kılıç, Reklamcılar Derneği Başkanı Nesteren Davutoğlu, Reklamverenler Derneği Başkanı Caner Tunaman ve Reklamcılık Vakfı Başkanı Faruk Kaptan, seçim sürecinde reklam harcamalarının kısılmaması gerektiğine dikkat çekti. 
     
     Tam reklam zamanı’ 
     Reklamın harcama kalemi değil, yatırım olduğuna dikkat çeken IAA Türkiye Başkanı Yalçındağ, 'öReklam yatırımı sürekli ve istikrarlı yapılırsa geri dönüşü sağlıklı olur" dedi. Geçmişte olduğu gibi Türkiye’nin seçim sonrası dönemde ekonomik ve siyasi istikrara kavuşacağına dikkat çeken Yalçındağ şöyle konuştu "Bu sebeple reklamverenler bu iki ayı çok iyi değerlendirmelidir ki seçim sonrası dalgayı yakalayabilsinler. Bu dönemde reklam harcamalarını kısanlar seçim sonrası büyümeyi yakalayamayacaklar. Hem siyasilere hem de üreten kesime önemli bir mesajımız var. Hem görsel hem yazılı medyada izlenirlik seçim öncesi had safhaya çıkıyor. Şu anda tam da reklamın zamanı." 
     
     Geri adım atmayın’ 
     Tüketimin önündeki en büyük engelin yüksek reel faiz olduğunu vurgulayan Yalçındağ, seçim sonrasında faizlerin düşmesi ile genel ekonomide hiç umulmadık bir canlama yaşanabileceğine dikkat çekti. 
     Yalçındağ, "Şu anda bazı firmalar, reklam harcamalarını olumsuz beklentilerle kısmak yerine, müthiş reklam kampanyaları yapıyor. Bu çabalarında da geri adım atmıyorlar. Çünkü onlar bu fırsatı fark ettiler. Firmalar nasıl ki satışları katlanınca reklam harcamalarını aynı oranda artırmıyorlarsa, satışlar düşünce de reklamda istikrarı bozmamalılar" dedi. 
     
Kılıç Bu fırsatı göz göre göre kaçırmayın      IAA Dünya Genel Sekreteri Pınar Kılıç, "Ben patronlara seslenmek isterim. Reklamdan sorumlu yöneticileriyle hemen konuşsunlar ve bu fırsatı göz göre göre kaçırmasınlar’’ dedi. 
     Krizde ertelenen tüketim talebine dikkat çeken Kılıç, "Bu yüzden seçim öncesinde şu andaki reklam en uygun zamanlı reklam olur. Bu kadar kararsız ve alışverişini bu kadar ertelemiş bir kitleyi bir daha bulamazlar" diye konuştu. 
     Reklamcılar Derneği Başkanı Nesteren Davutoğlu da seçim sonrasına ilişkin olumsuz beklentilerle reklam bütçelerinde kısıtlama olmasını anlamakta güçlük çektiğini söyledi. Davutoğlu, "Çünkü, en güçlü görünen partiler iktidar oldukları takdirde şu andaki ekonomik programı genel olarak devam ettireceklerini zaten açıkladılar" dedi. Seçimlerden öncekilere göre daha istikrarlı bir siyasi yapı çıkabileceğini kaydeden Davutoğlu, "Bu yüzden firmaların bir takım endişelerle reklam harcamalarını kısmaları, seçim sonrasındaki muhtemel canlanmada kendi zararlarına sonuçlar doğurabilir. Pazar kaybetmelerine sebep olabilir’’ dedi. 
     Reklamcılık Vakfı Başkanı Faruk Kaptan da reklam harcamalarının artması halinde iç pazarın tam anlamıyla canlanacağını, bunun doğal olarak sadece reklamcılık sektörünü değil tüm vatandaşların yararına olduğunu vurguladı. 
     
Artık, kriz dönemi kampanyaları bitsin’      Kriz döneminde kampanyaların fiyat ve fırsat içeriğine yöneldiğine dikkat çeken Reklamverenler Derneği Başkanı Caner Tunaman artık bu eğilimden vazgeçilmesi gerektiğini söyledi. Tunaman, "Krize girince reklam ve pazarlama kampanyaları fiyat ve fırsat içeriğine kaydı. Bu konularda yapılan fedakarlıklar da yine genel reklam bütçesinden karşılandı. Bu reklam tarzı maalesef bu krizde çok büyüdü. Bence firmalar artık kriz temalı kampanyalardan uzaklaşmalılar. Çünkü artık büyüme başladı" dedi. 
     
Reklamda, gelişen ülke kategorisinin altındayız      Türkiye’nin 2000 yılındaki reklam cirosu 1.2 milyar dolara ulaştı, 2001’de krizle birlikte yüzde 50’ye yakın gerileyerek 550 milyon dolara indi. Reklamcılar 2002’de 700 - 750 milyon dolar ciro bekliyor. Uluslararası verilere göre sektörün büyüklüğü gelişen ülkeler kategorisinden de aşağı düştü. Türkiye’de reklam harcamaları gayri safi milli hasılanın GSMH binde 3.8’i iken, bu oran gelişen ülkelerde 8 ila binde 1 arasında değişiyor. Reklamcılar, GSMH’deki küçülme yüzünden binde 8’lik oran yakalansa bile reklam cirosunun ancak 1 milyar dolara ulaşabileceğini söylüyorlar. 
     
İşçi atıp, reklamı kısmak çözüm değil’      IAA Dünya Genel Sekreteri Pınar Kılıç, "Türkiye’de kriz ve belirsizlik dönemlerinde, şirket yöneticilerinin büyük çoğunluğu işçi atıyor, reklamı kısıyor ve stokları eritmeye çalışıyor. Oysa böyle bir yönetim davranışı en ilkel ve iş bilmez davranış şekli" dedi. Kılıç, bu üç eylemi hiç iş bilmeyen sıradan insanların da yapabileceğini, böyle dönemlerde yönetimlerin başarısının işçi çıkarmadan, reklamı kısmadan yapabildikleriyle ölçülebileceğini anlattı. 
     



 EKONOMİ 















</TEXT>
</DOC>
