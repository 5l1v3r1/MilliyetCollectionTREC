<DOC>
<DOCNO> 143199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/soneko19.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze fiyatları düştü... 
</HEADLINE>
<TEXT>

     Turfanda üretim merkezi Antalya'da, sebze fiyatları, geçen haftaya oranla düştü. Domatesin fiyatı 100 bin, taze fasulye ve ıspanağın fiyatı ise 500'er bin lira ucuzladı. 
     Antalya Büyükşehir Belediyesi Toptancı Hal Şube Müdürlüğü'nden alınan bilgiye göre, biber dışında tüm sebze fiyatlarında düşüş yaşandı. 
     Sivri biber geçen haftaya göre 800 bin lira artışla 4 milyon 800 bin liradan, dolmalık ve muhacir biber fiyatı 300'er bin lira yükselerek, 3 milyon 600 bin liradan satıldı. Kapya cinsi biber ise 1 milyon lira artışla 4 milyon liradan, Macar biberi de geçen haftaki değerini koruyarak 4 milyon liradan işlem gördü. 
     Domatesin fiyatı geçen haftaya göre 100 bin lira ucuzladı ve domates 1 milyon 200 bin liradan alıcı buldu. Taze fasulye 500 bin lira ucuzlayarak 6.5 milyon liradan pazara giriş yaptı. Ispanak da 500 bin lira düşüşle 1 milyon liradan satıldı. Fiyatı 200 bin lira düşen bal kabağı, 1 milyon 200 bin liradan müşteri buldu. 
     Geçen hafta 2 milyon 400 bin liradan müşteri bulan karnabahar ise haftaya 400 bin lira düşüşle başladı ve 2 milyon liradan satıldı. 
     Patlıcan, fiyatı 400 bin lira düşerek, 2 milyon 400 bin ile 3 milyon lira arasında satıldı. Salatalık da 300 bin lira ucuzlayarak 1 milyon 200 bin liradan işlem gördü. 
     Sarmısak ise geçen haftaki değerini koruyarak 6 milyon liradan satıldı. 
     Antalya Büyükşehir Belediyesi Toptancı Hal Şube Müdürlüğü yetkilileri, ihracat için kaliteli ürün bulunmadığını, iç piyasada da fazla talep olmadığını söylediler. 
     





</TEXT>
</DOC>
