<DOC>
<DOCNO> 148969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/guncel/agun.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük’e girip yağma yapan Kürtler, geri çekiliyor 
</HEADLINE>
<TEXT>
Fırsatçılık sökmedi 
Peşmergeler, Türkiye’nin savaş nedeni saydığı Kerkük’e girince, Ankara’nın sert tepkisiyle karşılaştı. Oldubittiye izin verilmeyeceğini anlayınca çekiliyoruz’ dedi 
     KERKÜK NAMIK DURUKAN 

     Türkiye’nin Kürt grupların girmesi halinde savaş nedeni saydığı Irak’ın petrol kenti Kerkük, dün peşmergelerin yağmasına uğradı. Binlerce peşmerge tapu ve nüfus daireleri başta olmak üzere resmi kurumları yağmalarken, Türkiye’nin sert tepkisi üzerine peşmergeler, akşam saatlerinde gruplar halinde kentten ayrılmaya başladı. Talabani de kentte bulunan silahlı güçlerin bugün tamamen kentten ayrılacaklarını açıkladı. Türkiye’nin sert tepkisi üzerine, ABD birlikleri de denetimi almak üzere Kerkük’e girdi. 
     
     Hedef Tapu ve nüfus kayıtları 
     Bağdat’ın düşmesinden sonra dün KDP’ye bağlı peşmergeler, Musul’a 10 kilometre kadar yaklaştı. Süleymaniye’den yürüyen KYB peşmergeleri ise öğle saatlerinde Kerkük’e girdi. KYB birlikleri, ABD uçaklarının ağır bombardımana tuttuğu kente girerken direnişle karşılaşmadı. Harir bölgesine konuşlanan ABD askerleri de öğleden sonra uzun konvoylarla yoğun tezahüratlar arasında Kerkük’e ilerledi. 
     Kerkük’ün alındığı haberi üzerine, Süleymaniye ve Erbil başta olmak üzere birçok yerleşim merkezinden kamyon, otobüs, traktör ve motosikletlerle gelen Kürtler, peşmergelerle birlikte sokaklarda kutlama yaptı. Kerkük’te oturan Kürtler’in de katılımıyla başlayan coşku, kısa sürede yağmaya dönüştü. Kürtler, tapu ve nüfus dairelerine girdi. Peşmergeler yerleşim ve kimlik bilgilerinin yer aldığı arşivleri yağmaladı, belgeleri yırttı, mahkeme dosyaları da imha edildi. Yağma hareketi akşam saatlerine kadar sürdü. 
     
     İlk uyarı Talabani’ye 
     Ankara Milliyet 

     Gelişmeleri yakından takip eden Ankara ise ilk uyarısını sabah KYB Ankara Temsilciliği’ne yaparak peşmergelerin Kerkük’ten derhal çekilmelerini istedi. Uyarının ardından KYB Ankara Temsilcisi Behruz Galali Fransız basın ajansı AFP’ye verdiği demeçte, "Adamlarımızı Kerkük’ten yarın bugün çekeceğiz. Talabani, Türk yetkililerine Kerkük’ten çekileceğimize dair teminat vermemi istedi" dedi. 
     KYB’ye bağlı güçlerin hemen ardından KDP’li grupların da kente girmesine rağmen Barzani, Ankara ile temasa geçerek "Talabani’nin hareketini kabul etmiyoruz. Biz de çıkmalarını istedik ve süre verdik. Çıkmazlarsa TSK ile beraber ne gerekiyorsa yapmaya hazırız" mesajını iletti. Başbakan Erdoğan’a yakın kaynaklar ise, bu durumun Türk askerinin bölgeye girmesi için bir provakasyon olabileceğini iddia etti. 
     
     Gül Garanti verdiler 
     Gelişmeler üzerine Dışişleri Bakanı Abdullah Gül ise, ABD’nin verdiği sözü tutarak Kerkük’e iki tabur asker gönderdiğini açıkladı. Gül, Talabani’nin de Ankara’ya "Peşmergelerinin bu sabah Kerkük’ü terk edeceği garantisini verdiğini" bildirdi. Gül, Türkiye’nin kırmızı hatları içinde yer alan Musul için de aynı tedbirlerin alındığını vurguladı. Gül’den sonra CNN Türk’te Mehmet Ali Birand’ın sorularını yanıtlayan Talabani de, "Türk kardeşlerimizle kriz olmayacak. Bin 200 peşmergeden 600’ü sabah, diğerleri de ABD’liler denetimi sağlandıktan sonra kentten ayrılacak" dedi. 
     Pentagon sözcülerinden Tümgeneral Stanley McCrystal da, peşmergelerle ABD Özel Operasyon Güçleri’nin de Kerkük’e girdiklerini ve bu birliklere daha sonra ABD’nin 173. Hava İndirme Tugayı’ndan askerlerin de katıldığını açıkladı. Sözcü, "Türk kuvvetleriyle sürekli konuşuyoruz. Türkler bizim koalisyon ortağımız" dedi. 
     
Kerkük’e peşmerge akını      Iraklı askerlerin bir kısmının silahlarını teslim etmesi bir kısmının da güneydeki Tikrit’e doğru çekilmesiyle yüzlerce peşmerge Kerkük’e aktı. Peşmergeler, ABD lehine pankart açıp slogan attı. 
     


GÜNCEL 























</TEXT>
</DOC>
