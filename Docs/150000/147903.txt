<DOC>
<DOCNO> 147903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/soneko02.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurun da ilaç reçetesi kabaracak... 
</HEADLINE>
<TEXT>

     Emeklilerden sonra devlet memurlarının ilaç faturaları da kabaracak. Referans fiyat, kamu personeli için de geçerli olacak. 
     Maliye Bakanlığı, 1 Mart'dan itibaren memur emeklileri için uygulamaya konulan ilaçta referans fiyat uygulamasının, devlet memurları ile sözleşmelilere yaygınlaştırılması için harekete geçti. 
     2003 yılı Bütçe Kanunu'na da bu yönde bir hüküm konuldu. Bütçenin 16'ıncı maddesinde Maliye Bakanlığı, kamu personelinin ilaç kullanımına ilişkin düzenleme için yetkili kılındı. 
     Söz konusu maddenin ''b'' fıkrasında, ''İlaç katılım payları karşılığında ilgililerin maaş veya aylıklarından kesinti yaptırmaya yatan hasta hariç ayakta tedavilerde ilaç kullanımında eşdeğer ilaç gruplarından, fiyatların aritmetik ortalamasının alınması suretiyle referans fiyatlar üzerinden ilaç bedellerinin ödenmesine ve bu hususlara ilişkin usul ve esasları tespit etmeye Maliye Bakanı yetkilidir'' denildi. 
     
     KISA SÜREDE UYGULAMAYA GİRECEK 
     Maliye Bakanlığı yetkilileri, devletin sağlık harcamalarında tasarruf sağlayacak olan söz konusu düzenlemenin kısa bir süre içinde uygulamaya sokulacağını bildirdiler. 
     Geçen yıl devletin 1.1 katrilyon lira sağlık harcamasında bulunmasının öngörüldüğünü, ancak yıl sonunda bu rakamın 1.7 katrilyon liraya ulaştığını belirten Maliyeciler, bu çerçevede devlet memurları ile sözleşmeliler için de yeni bir sistemin kaçınılmaz olduğunu vurguladılar. 
     Yeni uygulama ile memur emeklilerine uygulanan referans fiyat sistemi, memurlar için de aynen geçerli kılınacak. 
     Buna göre, farmasötik eşdeğerliliği esas alınarak ilaçlar gruplandırılacak. Aynı gruptaki ilaç fiyatlarının aritmetik ortalaması baz alınarak, referans fiyat elde edilecek. 
     Reçete düzenlenen devlet memuru ya da emekliye yazılan ilacın fiyatı, referans fiyatın altında ise hasta katılım payı bu fiyat üzerinden hesaplanacak, memur ayrıca bir ödemede bulunmayacak. 
     Reçetede yazılan ilacın fiyatı, referans fiyatın üzerinde ise katılım payı, yine referans fiyatı üzerinden hesaplanacak. Daha sonra maaştan bu miktarda katılım payı kesilecek. Ancak memur ya da sözleşmeli, reçetede yeralan ilaç ile referans fiyat arasındaki farkı cebinden ödeyecek. 
     
     SORUNLAR YAŞANIYOR 
     Bu arada Maliye Bakanlığı ve Emekli Sandığı yetkilileri, emeklilerin referans fiyat uygulamasında çeşitli sorunlarla karşılaşıldığını bildirdiler. 
     Emeklilerin referans fiyatın üzerindeki ilaçlar için fark öderken sürekli şikayet ettiğini kaydeden bir üst yetkili, şu açıklamada bulundu 
     ''Vatandaş, benim yıllardır kullandığım ilaç bu. Madem bize sağlık hizmeti verilecek, o zaman doktorun yazdığı ilaç için ayrıca niye fark ödüyoruz diyor. Diğer yandan başka sorunlar yaşıyoruz. Örneğin son olarak İstanbul'dan aradılar. Bir hastanın aldığı ilaçların sadece katılım payı 800 milyon lira tutuyormuş. O da maaşını aşıyormuş. Bu durumda memur ne yapacak İlk ayın maaşı tamamen gidiyor. Takip eden ayın maaşı da büyük ölçüde katılım payı olarak kesiliyor. Bu tür sorunları değerlendiriyoruz.'' 
     
     ÖZEL HASTANE YÖNETMELİĞİ HAZIR 
     Öte yandan devlet memurlarının paket programlar ile anlaşmalı özel hastanelerden de sağlık yardımı alabilmelerine ilişkin yönetmelik, Başbakanlığa gönderildi. 
     Maliye Bakanlığı'nca hazırlanan düzenlemede Devlet Memurlarının Tedavi Yardımı ve Cenaze Giderleri Yönetmeliğine bir madde ekleniyor. 
     Buna göre, devlet memurları ve bakmakla yükümlü oldukları aile fertleri, resmi sağlık kurum ve kuruluşları tarafından tedavi amacıyla özel sağlık kurumlarına sevk edilebilecek. 
     Hangi özel sağlık kurumlarına doğrudan sevk yapılabileceği, hangi tür tedaviler için hasta gönderileceği hususları ile uygulamaya ilişkin usul ve esaslar, özel sağlık kurumlarında aranacak tıbbı donanım ve teknik özellikler, Maliye Bakanlığı ile Sağlık Bakanlığı'nca müştereken tespit edilecek. 
     Özel sağlık kurumlarında yapılacak paket tedavi uygulamaları ve bunlara ilişkin fiyatlandırma işlemleri ile ilgili olarak özel sağlık kurumları ile Maliye Bakanlığı arasında anlaşma yapılabilecek. Kurumlarca, özel sağlık kurumlarına yapılacak ödemeler, resmi sağlık kurumları için tespit edilen birim fiyatları geçemeyecek. 
     





</TEXT>
</DOC>
