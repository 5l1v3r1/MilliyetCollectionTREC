<DOC>
<DOCNO> 123088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/siyaset/siy02.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP’de 7 başkan adayı 
</HEADLINE>
<TEXT>

14 Aralık’taki kongrede İlhan Kesici, Mehmet Ağar, Aydın Menderes, Hasan Subaşı, Takiddin Yarayan, Ufuk Söylemez ve Mehmet Sena Ekici yarışacak 
Birbirlerine iltifat ettiler      AHMET AY Antalya DHA 

     Genel başkan olmak için adaylıklarını açıklayan Mehmet Ağar ile Hasan Subaşı, Antalya’da il başkanlığında düzenlenen bayramlaşma töreninde buluştu. Ağar ve Subaşı birbirlerine iltifat dolu sözler söyledi. Ağar, isim vermeden Çiller’i eleştirerek şöyle konuştu "Kahvelerde çay içip, evinde yatanlar şimdi barajı aşmış, iktidar olmuştur. Otel lobilerinde, Ankara’nın, İstanbul’un arka odalarında oturup, telefonla siyaset yapılamaz." Ağar, Subaşı için "Genel başkanlık dahil, partimizin tüm kademeleri kendisine anasının ak sütü gibi helaldir" diye konuştu. Subaşı da, Ağar’ın sözlerine şu yanıtı verdi "Sayın bakanımı tenzih ediyorum devletin en üst kademelerinde görev yapmış, bir ağabeyimizdir. Başımızın üstünde de yeri vardır." 
     
Özal’ın mezarını ziyaret      PINAR AKTAŞ İstanbul 

     DYP Genel Başkan adayı İlhan Kesici, "Bağrımız yanıktır. Bir yerde sessiz gözyaşları varsa bunun altından ya yıkıntı çıkar ya da zafer. Yiğit düştüğü yerden kalkacaktır. Büyük kongreden sadece genel başkanlık değil, merkez sağ liderliği, bir büyük Türkiye liderliği çıkmalıdır" dedi. DYP’de 14 - 15 Aralık’ta yapılacak kongre öncesinde çalışmalarını İstanbul’da sürdüren İlhan Kesici partililerle birlikte, Adnan Menderes ve Turgut Özal’ın mezarını ziyaret etti. Kesici daha sonra İl başkanlığındaki bayramlaşmaya katıldı. Bayram öncesi merkezi ziyaret eden diğer genel başkan adayı Mehmet Ağar’dan daha kalabalık bir gruba seslenen Kesici’nin yanında, seçimlere kadar Çiller’in yakın çevresinde yer alan eski il başkanı Süleyman Soylu vardı. 
     



 SİYASET 
















</TEXT>
</DOC>
