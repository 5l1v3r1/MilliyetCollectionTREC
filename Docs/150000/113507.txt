<DOC>
<DOCNO> 113507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur04.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlıklı saçın kaynağı dengeli beslenme... 
</HEADLINE>
<TEXT>

     Saçlardaki matlaşma ve uçlarındaki çatallaşmanın demir ve çinko eksikliği ile kansızlığın belirtisi olduğu, bu durumda mutlaka bir doktora başvurulması gerektiği bildirili. 
     Erciyes Üniversitesi Tıp Fakültesi Dermatoloji Ana Bilim Dalı Öğretim Üyesi Prof. Dr. Ümit Ukşal, A.A muhabirine yaptığı açıklamada, sağlıklı saçın kaynağının dengeli beslenmede saklı olduğunu ancak, saç dökülmesinin ve saçta meydana gelen bazı değişikliklerin hastalık habercisi olabileceğini söyledi. 
     Günde 100 tel saç dökülmesinin normal olduğunu ve paniğe kapılmamak gerektiğini ifade eden Ukşal, şunları anlattı 
     ''Tarakta kalan ya da banyoda çektiğimizde elimize gelen bir tutam saç, bizi özellikle de bayanları çok korkutur. Ancak günde ortalama 100 tel saç dökülmesi normaldir. Saçımızı tepe kısmından tutarak çektiğimizde birkaç tel elinize geliyorsa, bu hastalık habercisi olabilir. Ayrıca, saçınız matlaşmışsa ve uçlarında çatallaşma olmuşsa, bu demir ve çinko eksikliği ile kansızlığın belirtisidir. Saç dökülmesinin hormanlarla özellikle de troid hormonu, böbreküstü bezleri ve yumurtalıklarla yakından ilişkilidir. Kadınlarda, gebeliğin ilk aylarında, doğumu takip eden 1-2 ayda ve menopoz döneminde saç dökülmesi normaldir. İlkbahar ve Sonbahar'da da saç dökülmeleri görülebilir.'' Ukşal, kadınların yaptıkları bilinçsiz zayıflama diyetlerinin de saç dökülmelerine neden olduğunu belirtti. 
     
     SAÇ BOYALARI VE KINA 
     Saç boyalarının gebelik dönemi dışında herhangi bir zararlı etkisinin olmadığını kaydeden Ukşal, şöyle devam etti 
     ''Boyalar, sülfür bağlarını ve keratin yapısını bozarak saçını içine girerler ancak, bunun zararlı bir etkisi yoktur. Kimyasal içerikli oldukları için alerjisi olan kişilerde ve gebelik döneminde kullanılmamalıdır. Emzirme döneminde ise anne sütüne karıştığı yönünde bir bulgu henüz yoktur. Kına ise doğal boyadır. Boyalar saçın keratin yapısını bozar, kına ise bu yapıyı bozmadan saç üzerinde tabaka oluşturur. Eğer saçınız ince telli ve beyazı az ise kına ile boyayabilirsiniz. Ancak, saç teliniz kalın ve beyazınız çoksa kına kullanılması tavsiye edilmez.'' 
     





</TEXT>
</DOC>
