<DOC>
<DOCNO> 122782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/siyaset/siy05.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık da Yakış’ı düzeltti 
</HEADLINE>
<TEXT>

Başbakanlık, ABD’ye üs verilmesi konusuna noktayı koydu "Karar mercii TBMM’dir" 
     ANKARA Milliyet 

     Dışişleri Bakanı Yaşar Yakış’ın "ABD’ye üsleri açabiliriz" demeci, Dışişleri Bakanlığı’nın ardından Başbakanlık tarafından da düzeltildi. Önceki gece 01.00’de Yakış’ın demecini düzeltmek zorunda kalan Dışişleri Bakanlığı, "Bakanın seçeneklere değinmiş olmasının Türkiye bakımından bir taahhüt anlamına gelmediği ve bu tür seçeneklerin hiçbir ülkeyle görüşme konusu yapılmadığı" açıklamasını yaptı. Başbakan Abdullah Gül’ün onayıyla dün de Başbakanlık’tan bir açıklama yapıldı. Askeri seçeneklerin gündeme gelmesi halinde karar merciinin TBMM olacağı hatırlatılan açıklamada, "Bu konularda hükümetimiz nihai siyasi karar almamış ve herhangi bir yükümlülük altına girmemiştir. Türkiye ile ABD arasındaki yakın siyasi, askeri ve ekonomik danışmalar her olasılık dikkate alınarak bundan sonra da sürdürülecektir" ifadelerine yer verildi. 
     
     Genelkurmay’ı aradı 
     Açıklamasının Genelkurmay’da da rahatsızlık yaratması üzerine Yakış dün sabah Büyükanıt’ı aradı. Basında yer alan "Böyle bir karar bize iletilmedi" demeci üzerine Büyükanıt’ı aradığını belirten Yakış, gazetecilere, "Büyükanıt bana Ben açıklamalarınıza binaen bir konuşma yapmadım. Gazetelerle haberim olmadan muhatap oldum’ dedi" açıklamasını yaptı. Yakış, kendi açıklamasını şöyle düzeltti "Sözlerimde Türkiye’yi taahhüt altına sokan bir ifade yoktu. Kapıları kapalı tutmadığımızı söylemiştik. Bu haber biraz saptırılarak yayımlanmış. Türkiye, ABD’ye karşı herhangi bir taahhüt altına girmemiştir." 
     
     Hipotetik senaryoydu 
     Basın toplantısında kendisine yöneltilen sorunun "hipotetik farazi bir senaryo" halinde olduğunu belirten Yakış, "Biz de Amerikalı dostlarımızla çeşitli işbirliği konularını görüşmeye kapıları kapalı tutmadığımızı söylemiştik. Bu haber biraz saptırılarak yayımlanmıştır. Dolayısıyla Dışişleri açıklaması söylediklerimi teyit edecek şekildedir" dedi. 
     



 SİYASET 

















</TEXT>
</DOC>
