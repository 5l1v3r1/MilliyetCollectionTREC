<DOC>
<DOCNO> 128547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko39.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşı öncesi kredi kartlarıyla 175.7 trilyonluk alışveriş yapıldı 
</HEADLINE>
<TEXT>

     Bankalararası Kart Merkezi BKM verilerine göre, yılbaşından önceki hafta sonunda kredi kartlarıyla yaklaşık 175.7 trilyon liralık alışveriş yapıldı. 
     31 Aralık'tan önceki Cuma, Cumartesi ve Pazar günleri kredi kartıyla yapılan işlem adetlerinde geçen yıla oranla yüzde 13, tutarda ise TL bazında yüzde 42'lik artış kaydedildi. 
     Söz konusu hafta sonunda toplam 4 milyon 583 bin 821 adet işlem yapılırken, bu işlemlerin tutarı 175 trilyon 727 milyar 669 milyon lira olarak gerçekleşti. 
     Kredi kartıyla yapılan işlemlerin dolar bazındaki cirosu ise 105 milyon 912 bin doları buldu. 
     2002'nin son hafta sonundaki kredi kartı harcamalarının yüzde 35'i süpermarketlerde, yüzde 14.6'sı benzin istasyonlarında, yüzde 8'i giyim ve aksesuar mağazalarında, yüzde 4.4'ü catering ve restoranlarda, yüzde 3.7'si kozmetik ve sağlık harcamaları alanında yapıldı. 
     Süpermarketlerde 44 trilyon 916 milyar 324 milyon liralık, benzin istasyonlarında 33 trilyon 114 milyar 559 milyon liralık, giyim ve aksesuar mağazalarında 19 trilyon 458 milyar 838 milyon liralık, catering ve restoranlarda 5 trilyon 884 milyar 198 milyon liralık, kozmetik ve sağlık alanında ise 6 trilyon 729 milyar 358 milyon liralık alışveriş gerçekleştirildi. 
     Yılın son günü olan 31 Aralık'ta ise, kartla yapılan bütün işlemlerin gösterildiği BKM switch sisteminden 2 milyon 464 bin 613 işlem geçti. 
     
     GARANTİ'DE YÜZDE 137'LİK CİRO ARTIŞI 
     aranti Bankası'ndan yapılan açıklamaya göre de, bankaya ait kredi kartlarıyla 24-31 Aralık tarihleri arasında yapılan alışveriş cirosu, geçen yılın aynı dönemine göre yüzde 137 oranında arttı. 
     Aynı dönemde Bonus, Shop Miles ve diğer kredi kartlarıyla yapılan işlem adetlerinde yüzde 100 artış kaydedildi. 
     Yılın son haftasında bir önceki haftaya göre en fazla artış yüzde 75 ile oyuncak, yüzde 62 ile hediyelik eşya ve yüzde 61 ile otel kategorilerinde gerçekleşti. Ayrıca kozmetik, bar-taverna, restoran, giyim, mücevher-saat ile kuaför ve güzellik alanlarındaki alışverişlerde yüzde 15 ile 61 arasında artış oldu. 
     Bonus Card ve Tansaş'ın birlikte düzenlediği ''Şimdi al Şubat'ta öde'' kampanyası sonucunda, Tansaş'ta da 14-31 Aralık tarihleri arasında Bonus Card'la yapılan işlem adeti yüzde 55, ciro ise yüzde 112 oranında arttı. 
     





</TEXT>
</DOC>
