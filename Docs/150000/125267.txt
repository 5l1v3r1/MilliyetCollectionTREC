<DOC>
<DOCNO> 125267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur19.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eyüp Aşık ve Sedat Bucak dosyaları yeniden DGM'de... 
</HEADLINE>
<TEXT>

     Milletvekili genel seçimlerinde milletvekili olamayınca dokunulmazlıkları kalkan Eyüp Aşık ile Sedat Edip Bucak'ın TBMM'de bulunan suç dosyaları, yeniden yargılanmalarına olanak sağlayacak prosedür gereği İstanbul DGM Cumhuriyet Başsavcılığı'na geri döndü. 
     Milletvekili dokunulmazlığına sahip oldukları için TBMM'de bekleyen Eyüp Aşık ve Sedat Edip Bucak'ın dosyaları, 3 Kasım seçimlerinde yeniden milletvekili seçilemeyince Adalet Bakanlığı aracılığıyla İstanbul DGM Cumhuriyet Başsavcılığı'na iade edildi. 
     Dosyayı incelemeye alan DGM Cumhuriyet Başsavcılığı, Aşık ve Bucak'ın yeniden yargılanmalarını sağlayacak prosedürü başlattı. 
     Ancak DGM, Aşık ve Bucak'ın suçlandığı TCK'nın 313 ve 314. maddelerinin DGM kapsamı dışına çıkarılması nedeniyle , ''görevsizlik'' kararıyla dosyaları İstanbul Ağır Ceza Mahkemesi'ne gönderecek. 
     
     AŞIK HAKKINDAKİ SUÇLAMA 
     İstanbul DGM Cumhuriyet Başsavcılığı, Fransa'da yakalanarak tutuklanan çıkar amaçlı suç örgütü elebaşı Alaattin Çakıcı ile telefon görüşmeleri yaptığı iddiaları üzerine Devlet Bakanlığı ve milletvekilliğinden istifa eden Eyüp Aşık hakkında, 16 Kasım 1998 tarihinde kamu davası açmıştı. 
     TCK'nın 314. maddesinin 1. fıkrası uyarınca ''Cürüm işlemek için oluşturulan çete mensubuna yardım etmek''le suçlanan Aşık, İstanbul 6 No'lu DGM'de görülen dava kapsamındaki savunmalarında, çetelere hiçbir zaman yardım etmediğini belirterek, söz konusu kasetlerin şantaj ve tehdit amaçlı hazırlandığını öne sürmüştü. 
     Davayı 3 Şubat 1999 tarihinde karara bağlayan mahkeme heyeti, ''Üzerine atılı suçun maddi ve manevi unsurları oluşmadığı'' gerekçesiyle, dönemin heyet başkanı Sedat Karagül'ün muhalefet şerhine rağmen oy çokluğu ile Eyüp Aşık'ın beraatine karar vermişti. 
     Heyet başkanı Karagül, karara düştüğü muhalefet şerhinde, ''Çete reisi olduğu iddia edilen Alaattin Çakıcı ile sanık Eyüp Aşık arasındaki bant çözüm tutanağı ve bunu doğrulayan Erol Evcil ile Alaattin Çakıcı arasındaki konuşma tutanağı, Alaattin Çakıcı'nın ele geçirilemeyen ve annesiyle yaptığı konuşma metinleri ve bu husustaki telefon konuşması, ayrıca bantların orijinal olduğu konusundaki bilirkişi raporu, sanığın duruşmadaki beyanları karşısında TCK'nın 314 1. maddesindeki suç oluşmuştur. Bu nedenle çoğunluğun görüşüne karşıyım'' demişti. 
     Beraat kararının İstanbul DGM Cumhuriyet Başsavcılığı'nca temyiz edilmesi üzerine dosyanın gönderildiği Yargıtay 8. Ceza Dairesi, Eyüp Aşık'ın Trabzon'dan yeniden milletvekili seçilmesini dikkate alarak hakkındaki yargılamayı durdurmuştu. 
     Dosyanın geri döndüğü İstanbul DGM Cumhuriyet Başsavcılığı da, Aşık'ın dokunulmazlığının kaldırılması istemiyle fezleke hazırlayarak Adalet Bakanlığı aracılığıyla dosyayı TBMM Başkanlığı'na göndermişti. 
     Aşık'ın, Türk Ceza Kanunu'nun 314. maddesinin 1. fıkrasında düzenlenen ''Cürüm işlemek için oluşturulan çete mensubuna yardım etmek'' suçundan 6 ay ile 1 yıl arasında hapis cezasına çarptırılması isteniyor. 
     
     BUCAK HAKKINDAKİ SUÇLAMA 
     İstanbul DGM Cumhuriyet Başsavcılığı, Susurluk'ta 3 Kasım 1996 tarihinde bir kamyona arkadan çarpan Mercedes marka otomobilden ağır yaralı halde kurtulan DYP Şanlıurfa Milletvekili Sedat Edip Bucak hakkında ortaya atılan ''çete'' iddialarından dolayı yasal işlem yapabilmek için fezleke hazırlayarak, 11 Şubat 1997 tarihinde Adalet Bakanlığı aracılığıyla TBMM Başkanlığı'na göndermişti. 
     Başsavcılık, 11 Aralık 1997'de Meclis Genel Kurulu'nda yapılan oylama sonucunda bu suçlamaya ilişkin yasama dokunulmazlığı kaldırılan Sedat Edip Bucak hakkında, 11 ile 20 yıl arasında ağır hapsi gerektiren ''gıyabi tutuklama kararıyla aranan Abdullah Çatlı'nın yerini bildiği halde yetkili mercilere haber vermeyerek saklamak'', ''cürüm işlemek amacıyla teşekkül oluşturmak'' ve ''vahim nitelikte silah bulundurmak'' suçlarından kamu davası açmıştı. 
     ''Susurluk Davası''nın görüldüğü İstanbul 6 No'lu DGM, 4 Mayıs 1998 tarihindeki duruşmada, Bucak'ın dosyasını Özel Harekat Dairesi eski Başkanvekili İbrahim Şahin'in de aralarında bulunduğu bazı sanıkların yargılandığı ana davayla birleştirmişti. 
     Ancak bu mahkeme, 18 Nisan 1999'da yapılan seçimlerde yeniden Şanlıurfa Milletvekili seçilen Sedat Edip Bucak hakkındaki yargılamayı 3 Mayıs 1999 tarihinde durdurarak, dokunulmazlığının kaldırılması için dosyasını fezlekeyle TBMM Başkanlığı'na göndermişti. 
     





</TEXT>
</DOC>
