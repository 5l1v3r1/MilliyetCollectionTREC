<DOC>
<DOCNO> 122644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sondun10.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş iddia "El Kaide, İsrail milli takımına saldıracaktı" 
</HEADLINE>
<TEXT>

     El Kaide terör örgütünün İsrail milli futbol takımına Malta'da saldırı düzenlemeyi planladığı, ancak Tunus vatandaşı bir kişinin yakalanması sayesinde saldırının engellendiği bildirildi. 
     İsrail Yediot Aharonot gazetesi, El Kaide örgütünün Ekim ayı ortalarında milli takıma, Malta'da oynayacağı maç sırasında saldırı düzenlemeyi planladığını, ancak İtalya'da oturan Hamadi Buahya adlı Tunus vatandaşı El Kaide üyesinin, İsrail güvenlik servislerine ulaşan bir istihbarat sayesinde maç arifesinde yakalandığını yazdı. 
     Gazete, İtalyan gizli servisinin, bir terörist hücresi üyeleri arasında geçen ''Maç için her şey hazır, zemin hazır, kazanacağız'' şeklinde konuşmaları duyduğunu haber verdi. 
     2004 Avrupa Şampiyonası elemeleri kapsamında 12 Ekim'de Malta'da oynanan maç, 2-0 İsrail lehine sonuçlanmıştı. 
     





</TEXT>
</DOC>
