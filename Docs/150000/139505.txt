<DOC>
<DOCNO> 139505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur04.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Patriotlar konuşlandırılacakları bölgelere sevkediliyor 
</HEADLINE>
<TEXT>

     Türkiye'nin savunmasını, olası savaşta güçlendirmek amacıyla Hollanda'dan gemiyle gönderilen ve dün İskenderun Limanı'na indirilen Patriot hava savunma sistemleri, konuşlandırılacakları bölgelere sevkedildi. 
     Dün İskenderun Liman sahasına indirildikten sonra bir bölümü İskenderun Deniz Destek Kıtaları Komutanlığı'na aktarılan Patriot hava savunma sistemleri, bu sabah oluşturulan konvoyla, konuşlandırılacakları bölgelere gönderildi. 
     Sevkiyat sırasında, dün akşam saatlerinde Adana üzerinden İskenderun'a gelen 210 Hollandalı askeri personel de hazır bulundu. 
     Patriot hava savunma sistemleri Diyarbakır ve Batman'da konuşlandırılacak ve Yarbay Erik Abma komutasında toplam 360 Hollandalı askeri personel görev yapacak. 
     Hava savunma sistemleri altı aylık bir süre için Türkiye'ye gönderildi, ancak gerekli görüldüğü takdirde bu süre uzatılabilecek. 
     Bu arada, önceki günden bu yana İskenderun Limanı'nda bekleyen ABD Donanması'na ait kargo gemisi ''Cappella''dan ise dün akşam saatlerinde başlatılan boşaltma işlemi sürdürülüyor. 
     Mersin'in Silifke İlçesi'ne bağlı Taşucu Beldesi yakınlarında NATO finansmanıyla yaptırılan limandaki modernizasyon ve iyileştirme çalışmalarının ise bugün tamamlanarak, yüklenici müteahhit firmadan geçici kabulünün yapılması bekleniyor. 
     





</TEXT>
</DOC>
