<DOC>
<DOCNO> 122416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/spor/spo04.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek kurtuluş kemençe 
</HEADLINE>
<TEXT>

Trabzonlu taraftarlar kulübün resmi internet sitesine gönderdikleri mesajlarda, takımın maçlara iyi motive olması için sahaya çıkmadan önce kemençe dinlemesini önerdi 
     Böylesi görülmedi 
     KARADENİZ insanı parlak zekası, ince esprileri, gün görmemiş fikirleriyle Türkiye’nin her zaman en popüler kitlesi olmuştur. Bu tezi Trabzonsporlu taraftarlar bir kez daha belgelediler, takımlarının başarısı için ortaya attıkları öneriyle yine gündemin tepesine oturdular. Geliştirdikleri formül uzun süre hafızalardan silinmeyecek nitelikteydi. 
     
     İşi abarttılar 
     BORDO-Mavili kulübün resmi internet sitesi olan "www.trabzonspor.org.tr" ye mesaj gönderen geniş bir taraftar grubu, takımlarının maçlara bir türlü iyi konsantre olamadığını ileri sürdü ve "Sahaya çıkmadan önce futbolculara türkücü Fuat Saka’yı dinletelim" önerisini sundu. Bazıları ise işi abarttı, "Kemençe istiyoruz. Takım maç öncesi dinlesin bak nasıl oynuyor" dedi. 
     
Osman kaleye      TEKNİK Direktör Samet Aybaba, Türkiye Kupası’nda bugün oynayacakları Gaziantep Büyükşehir Belediyespor maçında kaleyi Osman Kurtuldu’ya teslim edecek. Aybaba’nın Metin’e görev vermeyi düşündüğü, ancak bu futbolcunun sakatlığının nüksetmesi nedeniyle kadrodan çıkarıldığı ve Osman’a şans doğduğu belirtildi. Bu arada Samet Aybaba da gribe yakalandı. 
     
Petkoviç polemiği      BAŞKAN Yardımcısı Ahmet Ağaoğlu’nun, "Kaleci Petkoviç’i 250 bin dolara ben transfer ettim. Şimdi değeri milyonlarca dolar" açıklamasından sonra başkan adaylarından İskender Önal’ın, "Petkoviç’in bu kadar ucuza mal edilmesinin nedeni benim" sözleri şaşkınlık yarattı. Önal, transferi Avustralya’da yaşayan yakın bir arkadaşı vasıtasıyla bitirdiğini söyledi. 
     TRABZONSPOR’DA Başkan Özkan Sümer, Ahmet Ağaoğlu ve İskender Önal’a, "Birleşin" çağrısını yapanların sayısı giderek artıyor. Divan Kurulu Başkanı Rıfat Dedeoğlu, Sicil Kurulu Başkanı Tayfun Sezer, Futbol Federasyonu üyesi Haşim Sayitoğlu, "Adayların birleşmesi, kulübün yararına. Güçler dağıtılmamalı" diye konuştular. 
     



 SPOR 
























</TEXT>
</DOC>
