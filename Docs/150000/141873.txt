<DOC>
<DOCNO> 141873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sontur18.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni hükümet bu hafta kurulabilir... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, bu hafta içerisinde yeni bir hükümetin kurulma ihtimali olduğunu söyledi. 
     Şener, Bakanlar Kurulu toplantısına ilişkin açıklamalarının ardından gazetecilerin sorularını yanıtladı. 
     Yeni hükümetin ne zaman kurulacağının sorulması üzerine, Şener, bu hafta içerisinde yeni bir hükümetin kurulma ihtimali bulunduğunu, ancak sürelerle ilgili konunun hükümetten de öte, Yüksek Seçim Kurulu'nun YSK yapacağı açıklamalara bağlı olduğunu söyledi. Şener, dolayısıyla, mazbatanın alınacağı tarih ve seçim sonuçlarının kesinleşmesinin bu konuda önem arz ettiğini ifade etti. ''Asker bulundurma ve göndermeyle ilgili tezkerenin yeni hükümete mi kaldığının'' sorulması üzerine de Şener, bugünkü toplantıda, tezkere ile ilgili herhangi bir değerlendirmede bulunmadıklarını söyledi. 
     Şener, bir gazetecinin, ''Dünya Bankası Başkanı'nın 2003 yılı bütçesine ilişkin sert eleştirileri oldu. 1.3 milyar dolarlık kredinin tehlikeye girebileceğini söyledi. Bunları nasıl aşacaksınız, değerlendirmeniz nedir '' sorusuna ise şu karşılığı verdi ''Bir yere nereden baktığınız önemlidir. Hükümetin icraatını, dış ekonomik politikalar konularında icraatları farklı bakış noktalarına göre farklı değerlendirenler olabilir. Ancak açıkça ifade etmek gerekirse, gerçekten ekonomik koşulların ağır olduğu, ekonomik dengelerin hassas olduğu bir dönemde, 58. Hükümet, diğer konularda olduğu gibi ekonomik politikalarda da başarılı bir çizgi izlemiş ve sürdürmüştür. 
     İcraatlarla ilgili ayrıntılı değerlendirmeler, Başbakanımız tarafından basınla paylaşılacaktır. Farklı birtakım değerlendirmelere de hükümetimizin bakış tarzı, yorumlayış tarzı, bu toplantıda ifade edilecektir.'' 1.3 milyar dolarlık kredinin riske girmesinin ekonomide sorun çıkarıp çıkarmayacağı sorusu üzerine de Şener, ''Şu anda, ekonomi rayındadır, ekonomik dengeler kurulmuştur. Herhangi bir aksama olmaz ve önümüzdeki süreç, ekonominin çok daha iyi olacağı bir süreçtir'' diye konuştu. 
     Şener, bir gazetecinin, ''Bu açıklamalar, bütçede bir değişiklik yapılmayacağı anlamına mı geliyor '' sorusu üzerine de bütçenin TBMM'ye sunulduğunu ve müzakerelerin devam ettiğini söyledi. Şener, bu süreç içerisinde yasama yetkisinin TBMM'ye ait olduğunu bildirdi. 
     
     MİLLET İÇİN FAYDALI OLAN 

     ''58. Hükümet'e 10 üzerinden kaç verirsiniz '' diye sorulması üzerine de Şener, şunları kaydetti 
     ''Notları zaman zaman siz veriyorsunuz. Kendi kendimize not vermeye kalkmamız çok sağlıklı olmaz. 58. Hükümet, çok hassas kararlar almayı gerektiren bir dönemde, başarılı bir şekilde görevini yerine getirmiştir. Zaten hükümet kurulurken tüm Bakanlar Kurulu üyelerimiz bilmekteydi ki makamlar hiç kimseye bir ayrıcalık tanımak maksadıyla verilmez, hiç kimse bulunduğu makama göre bir ayrıcalık elde etmiş olamaz. Makamlar, görevler, sadece görev alan kişilerin sorumluluk alanlarını genişletir veya daraltır. Her görev, bir sorumluluk tanımıyla birlikte nitelendirilebilir. Bu anlayış içerisinde göreve başlayan 58. Hükümet'in Başbakanı ve bakanları, görevlerini bu anlayış ve sorumluluk duygusu içinde sürdürmüşlerdir. 
     Mutlaka, önümüzdeki süreçte görev alacak tüm arkadaşlarımız da aynı sorumluluk anlayışı içinde görevlerini devam ettireceklerdir. Bizim anlayışımız, millet için faydalı olanı ortaya çıkarmaktır. Halkımızın beklenti ve taleplerini, içinde bulunduğumuz koşullarda en üst düzeyde gerçekleştirebilmek, hükümetimizin temel hedefi ve anlayışı olmuştur. Bu hiçbir zaman ihmal edilmemiştir. Bu anlayış içinde görev yapan 58. Hükümet yeni bir AK Parti iktidarına devretmek suretiyle önümüzdeki süreç tamamlanacaktır.'' 
     
     YENİ KABİNE 

     Başbakan Abdullah Gül'ün yeni kabinede yer alıp almayacağına ilişkin soru üzerine de Şener, Anayasa'nın 109'uncu maddesinin açık olduğunu söyledi. Şener, gelecek günlerde, AK Parti Genel Başkanı Recep Tayyip Erdoğan'ın, Bakanlar Kurulu listesini açıklayıp Cumhurbaşkanı Ahmet Necdet Sezer'e sunacağını, takdirin Erdoğan'a ait olduğunu belirtti. 
     Önemli olanın bakan olmak değil, bulunduğu makamda sorumluluk duygusu içerisinde iş yapmak olduğunu ifade eden Şener, 58. Hükümet'te görev alan ve 59. Hükümet'te görev alacak tüm bakanların bu anlayış içerisinde olduklarına inandığını söyledi. 
     Bir gazetecinin, ''Yeni liste açıklanırken bazı isimlerin hayal kırıklığı yaşacağı, bunun da parti içinde çatışmalara yol açacağı söyleniyor. Böyle bir izlenim edindiniz mi, toplantıda gündeme geldi mi '' sorusunu ise Şener, bu yönde bir izlenim edinmediği belirterek cevaplandırdı. 
     AK Partili milletvekilleri, bakanlar, genel merkez ve TBMM grup yöneticilerinin bir bütün olduğunu vurgulayan Şener, ''Birbirlerine karşı sevgi, saygı ve kardeşlik duyguları içerisindeler. Bir arkadaşımızın bakan olması hepimizi sevindirir. Bakan olup olmaması şahsi önemi ifade etmez'' dedi. 
     Şener, Dışişleri Bakanı Yaşar Yakış'ın, Bakanlar Kurulu toplantısının ardından, ''Bana Düzce milletvekili diyebilirsiniz'' açıklamalarının anımsatılmasına karşın, Yakış'ın sadece espri yaptığını sandığını belirtti. 
     Başbakan Gül'ün, Bakanlar Kurulu toplantısında bakanlarla vedalaşıp vedalaşmadığına ilişkin bir soruyu da Şener, ''Hayır'' diye yanıtladı. 
     





</TEXT>
</DOC>
