<DOC>
<DOCNO> 143938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/soneko24.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş, sebze fiyatlarını düşürdü... 
</HEADLINE>
<TEXT>

     Türkiye'nin turfanda üretim merkezi olan Antalya'da, ABD'nin Irak'a müdahele etmesi sebze fiyatlarını düşürdü. 
     Antalya Büyükşehir Belediyesi Toptancı Hal Şube Müdürü Hüseyin Kara, ABD'nin Irak'ı bombalamaya başlamasıyla birlikte, üreticilerde ve tüketicilerde ''Savaş Psikolojisi'' başladığını, bunun da sebze fiyatlarının düşmesine neden olduğunu söyledi. 
     Doğu Anadolu bölgesinden sebze alımının azaldığı ve bölge halkının da turfanda sebzeye rağbet etmediği duyumlarını aldıklarını belirten Kara, ''Savaş psikolojisi sebze fiyatlarını düşürdü'' dedi. 
     Antalya Toptancı Hali'nde, domates fiyatları hafta başına göre 200 bin lira düşerken, biber fiyatları değerini korudu. 
     Toptancı Hali'nde sebze fiyatları şöyle oluştu 
     Cam sera ürünü ve salkım domates 200 bin lira düşüşle 1'er milyon liradan, arılı domates ise 1 milyon 100 bin liradan işlem gördü. 
     Biber fiyatları ise hafta başındaki değerini korudu. Sivri biber 4.5 milyon, dolmalık biber 3 milyon 700 bin, muhacir ve Kaliforniya cinsi biber 3.5 milyon, kapya biberi 5 milyon ve Macar biberi de 4 milyon liradan satıldı. 
     Taze fasulye 500 bin lira düşüşle 6 milyon liradan, kabak fiyatı da 200 bin lira azalarak 1 milyon liradan alıcı buldu. 
     Hafta başındaki değerini koruyan karnabahar 2 milyon liradan, kereviz de 1 milyon 100 bin liradan satıldı. Fiyatı 100 bin lira düşen marul ise cinslerine göre 900 bin lira ile 1 milyon 200 bin liradan müşteri bulabildi. 
     Patlıcan fiyatları da 200 bin ile 700 bin lira arasında düştü. Cam sera patlıcan 1.5 milyon, topak patlıcan 1 milyon 300 bin liradan işlem gördü. Salatalık fiyatları da 200 bin lira düşüşle 1 milyon liradan alıcı buldu. Kuru sarmısak ise hafta başındaki değerini korudu ve 6 milyon liradan satıldı. Kırmızı soğan ise 1 milyon liradan işlem gördü. 
     





</TEXT>
</DOC>
