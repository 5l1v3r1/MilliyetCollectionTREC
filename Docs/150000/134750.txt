<DOC>
<DOCNO> 134750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/yazar/ulagay.html </URL>
<DATE> 2003/02/03/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Yaşam ve ölüm, bilim ve savaş 
</HEADLINE>
<TEXT>

     Murat ve Bülent gibi insanların ölümü, en elverişsiz ortamlarda bile bilimsel arayışa, öğrenme ve öğretme tutkusuna adanmış hayatların yaşanabileceğini hatırlattığı için farklı bir önem kazanıyor benim gözümde. Akademisyen takımının içinden çıkanlar arasında bile bu tür bilimsel arayışları unutup pespaye işlerle uğraşanların ve savaş çığırtkanlığı yapanların çoğaldığı bir ortamda, bu ortama meydan okuyarak yaşanmış makbul yaşamların değeri ne yazık ki çoğu kez ölümün soğuk çağrısı vesilesiyle hatırlanabiliyor. 
     Amerika şimdi bilimin sağladığı en yeni olanakları kullanarak Irak’a saldırmanın ve zavallı Irak halkına zorla "özgürlük ve demokrasi" empoze etmenin hazırlığını yapıyor. Bu garip hevese karşı çıkanlar ise Amerikan entelijensiyası içinde azınlıkta kalıyor. İnsani değerleri korumanın giderek zorlaştığı bir dünyada bunu başarabilenlere farklı bir saygı duymamak olanaksız. 
     
ABD büyük korku’yu Irak’ta yenmek istiyor      Uzay mekiği Columbia’nın inişe geçtiği sırada parçalandığını duyduğumda kendi kendime ah dedim, Amerikalıların 11 Eylül sonrasında yaşamaya başladıkları büyük korku’ şimdi daha da büyüyecek, Amerikalılar bir kez daha başlarına gelen felaketi sorgulamaya, yeni bir terör saldırısından kuşkulanmaya ve ilk şoku atlatır atlatmaz birbirlerine kenetlenerek "biz güçlüyüz, bu felaketi de aşarız" demeye başlayacaklar. 
     Olayı izleyen saatlerde televizyonlara yansıyan görüntüler tahminimde fazla yanılmadığımı gösterdi. Birçok kimse olayla terör arasında bağlantı bulunup bulunmadığını sorguluyor, NASA yetkilileri bu kuşkuyu yaratacak bir iz bulunmadığını belirtirken "bugün bizim için kötü bir gün ama Amerika bunu da aşar" diyorlardı. 
     Davos’taki Dünya Ekonomik Forumu’nda Amerika ile ilgili birçok toplantıya katıldım, Amerikalı siyasetçileri, gazetecileri, bilim adamlarını, işadamlarını izledim, bazılarıyla konuştum. Amerikalıların, Amerika’nın rakipsiz gücüyle ve bu gücü kullanış biçimiyle ilgili görüşlerini dinlerken süregelen terör korkusunu saptadım ve dünyanın Amerika’ya gösterdiği tepkiyle ilgili görüşlerini, karşı tepkilerini anlamaya çalıştım. Ve Amerikaların bu ruh haliyle, Başkan Bush’un Irak zaferi tutkusu arasında yakın bir bağ olabileceğini düşünmeye başladım. 
     
     KORKUYU AŞMAK İÇİN 
     Amerikalı olmayan ve ABD dışında yaşayan birinin 11 Eylül’ün Amerikaların ruhunda açtığı derin yarayı anlaması kolay değil galiba. 11 Eylül’de, Dünya Ticaret Merkezi’nin ikiz kulelerinin yanı sıra, büyük felaketleri filmlerde görmeye alışmış olan Amerikalıların "dünyada en güçlü biziz, kimse bizi vuramaz" inancı da yıkılmış. Bunun yerine nerede, ne zaman, nasıl vuracağı bilinemeyen "şer güçleri"nin varlığına olan inanç tırmanmış. Soğuk Savaş döneminde tehlikenin nereden ve nasıl gelebileceği konusunda çok iyi fikir sahibi olan ve buna göre önlem alan Amerika şimdi tam olarak tanımadığı, tanımlayamadığı, izini süremediği, yaygınlık derecesini bilemediği bir düşmanla karşı karşıya. Düşmanı "terörist" olarak tanımlamak ve "teröre karşı savaş" ilan etmek de fazla bir işe yaramıyor. İşte tam bu noktada Saddam Hüseyin gibi bu rolü çok iyi oynayabilecek bir "kötü adam"a ihtiyaç var. Amerikalılar için "iyiliği" temsil eden ABD güçleri, "kötü adam" Saddam’ı devirip Irak’ı "kurtarırösa Başkan Bush halkına dönüp, "İşte, Amerika’nın gücü her kötülüğü yenmeye yeter" diyebilecek. Böylece Amerikalıların ruhunu saran büyük korku’yu yenme, büyük belirsizliği aşma yolunda önemli bir adım atmış olacak. Belki de borsalar yükselecek, ekonomideki atalet havası da yerini zafer havasıyla desteklenen bir canlılığa bırakacak. 
     
     PLAN GERİ TEPERSE 
     ABD’nin Irak’taki Saddam rejimini zor kullanarak devirmek istemesinin başka stratejik nedenleri de olabilir kuşkusuz ama Davos’ta dinlediklerimin ışığında bana öyle geliyor ki Başkan Bush Saddam’ı öncelikle bu büyük korku’yu yenmek için vurmak istiyor. 
     Başkan Bush’un planı Irak’ta Saddam yönetiminin fazla direnç gösteremeden yıkılacağı varsayımına dayanıyor. Bu varsayım tutmaz ve Saddam "kötülüğünü" gösterip işgal kuvvetlerinin canını yakmaya başlarsa ve buna ek olarak ABD’ye ve Batı’ya yönelik yeni terör eylemleri yaşanırsa bu kez büyük korku’nun daha da büyüyeceğini düşünenler de var. NATO’nun eski Avrupa Kuvvetleri Komutanı, emekli General Wesley Clark’ın Davos’ta dile getirdiği gibi, ABD komuta kademesinde Irak’a savaş açmanın hikmetini sorgulayanların bulunması da bu olasılığın ciddiye alınması gerektiğini düşündürüyor. 
     Savaş heveslisi Bush yönetiminin, Amerika’yı saran büyük korku’yu Irak zaferiyle aşma tutkusu umarız sonunda kanlı bir çatışmaya dönüşmez, dünyayı ve Türkiye’yi de saran yeni korkulara yol açmaz. 
     
Davos’ yerine Yuşa Tepesi      Davos’tan Türkiye’ye dönüp bizim gazetelerde yazılanları görünce dudağım uçukladı. Özellikle bazı köşe yazarlarının Davos’un ortamıyla ve Dünya Ekonomik Forumu ile ilgili olarak yaptıkları yakıştırmalar ve orada bulunmak "günahını" işleyen meslektaşlarını aşağılamak için kullandıkları deyimler, saptırmaca ve karalamaca edebiyatının şaheserleri arasına katılabilecek nitelikteydi. Davos’ta beş günde 30 tartışmalı oturuma ve 6 basın toplantısına katılmak ve özel görüşmeler yapmak için kendini helak eden benim gibi bir enayinin, oturdukları yerden hikmet saçan bu zevata hayranlık duymaması mümkün değildi. 
     Davos’ta zirve mirve yapılmadı ama "Davos zirvesi" diye tutturan bu kalem efendilerini tatmin etmek için seneye "Davos zirvesi" yerine İstanbul’da bir "Yuşa Tepesi zirvesi" yapılmasını teklif ediyorum. "Zirve" onların gözü önünde yapılırsa bizim vatanı - milleti emperyalistlere satmamız ya da işadamlarıyla eğlence alemlerine katılmamız zor olur. Onlar da belki kaidelerini kaldırıp birkaç oturumu izleme zahmetine katlanırlar. 
     
     







Milliyetçilik 


Sıkıla mıkıla 


Salam’ politikası 


K. Irak hesapları ve geciken Ankara 


Kudümle, çifte nara... 


Columbia’dan insanlığa mesaj 


Yaşam ve ölüm, bilim ve savaş 


Kimse Boğazlıyan kaymakamı’ olmak istemez 


</TEXT>
</DOC>
