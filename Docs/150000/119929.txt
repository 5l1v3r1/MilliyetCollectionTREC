<DOC>
<DOCNO> 119929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/yazar/temelkuran.html </URL>
<DATE> 2002/11/20/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Öyle değil mi anne 
</HEADLINE>
<TEXT>

     Kokteyl denen hadise, bütün tarih boyunca icat edilmiş en pespaye sosyalleşme türüdür. İşlenen cinayetler kanıtlanamayacak türdendir sözden bıçaklar uçuşur göbekler arasında, iki gülümseme arası karna girer kurşunlar. Eşantiyonlaşan ruhların değiş tokuş ettikleri "prezantabl" yüzler, küçük köftelerle birlikte ağızda eriyiverirler. Kokteylin en kötü yanı değildir, yalanın en dibine vurmuş samimiyetler, samimiyetsizliğin en dibine vurmuş sevgi gösterileri, yıvış yıvış selamlaşmalar. Kokteylin en düşük yanı, bir türlü birinde duramayan, zavallı bir telaşla fıldır fıldırlaşan o gözler... Tam sizinle konuşurken "Acaba daha enteresan’, daha mühim’ biriyle karşılaşır mıyım " diye aranan gözler, aslında her kırpışmalarında sizi "önemsiz" ilan etmekteler. 
     Kokteylde herkes bir diğerini kendi figüranı yapmak ister 
     
     Gövdeler o mühim’ birilerine zavallıca sokulmaya çalıştıkça en yalnız halini alır eller. Zaten ellerin bu müşkül vaziyetini teselli etmek için vardır o küçük köfteler, küçük börekler ve bütün o küçük şeyler. Düşüp sigara küllerine karışır karşılığını bulamayan gülümsemeler, tam ortasında terk edilip gidilen cümleler... Normal kişiler bu "100 metre engelli" ruh koşusunda daha ilk dönemeçte can verip giderler... Onlar eve gidip bir daha insan içine çıkmama yemini edecek, ruhlarının "dizaynında" temel bir problem olduğunu düşünecektirler... 
     
     Yarın bir resim sergisi açılacak Ankara’da. Sanat meselesi çok "prezantabl" bir iş zannedildiğinden o serginin de bir kokteyli yapılacak. Birilerinin gözleri, resimlerdeki m n dan ziyade, o "mühim" olan, o "enteresan" olan insanları bulmak için fıldır fıldır gezecekler. 
     Annem, o resimleri yapan kişi olarak başrolü "oynamayı" beceremeyecek yine. O duruşları, o şık fotoğraf vermeleri, o "sanatçı gibi durmaları", o "Kaf Dağı’nın ardından geldim, on beş dak’ka durup gidicem" yüz hallerini, o yalandan samimiyetleri, samimiyetsiz sevgi gösterilerini, bütün o "ressam " olmak için gereken şeyleri beceremediği için çok sıkılacak. Hemen eve gitmek isteyecek yine annem. Eve gidip insan içine çıkmama yemini etmek isteyecek. Resimlerinin ruhun dibini kazıyan cinsten olağanüstü resimler olduğunu, ama "mühim ressam" olmak için resim yapmaktan başka bir şeyleri daha becerebiliyor olmak gerektiğini, o şeyleri de yapamayacağını düşünecek. Tıpkı "mühim" yazar olmak için iyi yazmaktan başka bir şeyleri daha beceriyor olmak gibi Gövdede ve ruhta yüksek manevra kabiliyeti, "mühim" insanlara yanaşma isteği ve bu istekten dolayı kendini ucuz hissetmeme becerisi, sanatçı olmak için gerekli olduğuna nedense inanılmış "orijinal" kişilik gösterileri sergileyebilme yeteneği ve insan ilişkilerinin kurduğu gizli iktidarlara yıvışabilme performansı gibi... 
     Resimler ve yazılar oysa, bütün bunların dışında, bir Kanlı Bulut Ülkesi’nde, bir ihtiyar Çocuklar Adası’nda yapılıyor. Hakikaten ve sadece "ihtiyaçtan" yapılıyor. Su gibi, nefes gibi... Biz kurtaramıyoruz kendimizi "mühim" insanları ararken bizden sekip giden, yüzümüzde sıyrık bırakan gözlerden. Ama resimler kurtarır kendini. Yazılar da... Onlar yüzüp samimiyetsizlik bataklığından adresini bulur. Bulur, değil mi anne 
     Resimleri görmek isteyenler için, sergi yarın Ankara Altanay Sanat Galerisi’nde, Kuveyt Caddesi’nde... 
     
     







Yeni hükümet ve parti 


Yüreği gümbürdeyenler ve gümbürdemeyenler 


Medya pilaki 


Ecevit ve Gül 


Kıbrıs’ta birkaç köyle Türkiye’nin kaderi mi . 


Şoförden al haberi 


Yeni hükümet, yeni bakanlar ve AKP 


Genç kabine ve Acil Eylem Planı 


Kompartıman, lojman, konut 


Medya iktidarla balayında ama... 


Buzluktakiler duruyor, bunlar yeni 


Bakanlarla bir anım bile yok 


Öyle değil mi anne 


Para faiz dışında değil faizde 


</TEXT>
</DOC>
