<DOC>
<DOCNO> 109443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/spor/yozer.html </URL>
<DATE> 2002/09/25/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Dersimiz Barcelona 
</HEADLINE>
<TEXT>

     Galatasaray, son yıllarda Ali Sami Yen Stadı’nda bu kadar güçlü bir rakiple oynamamıştı. Geçtiğimiz yılki Barcelona ile uzaktan yakından hiç ilgisi olmayan Katalanlar, Galatasaray’a tek kelimeyle ders verdiler. 
     Günümüz modern futbolunun tüm özelliklerini en ince ayrıntısına kadar sergileyen Barcelona’nın, takımımızın iki top bile yapmasına izin vermemesi dikkat çekiciydi. Van Gaal, Galatasaray’ı öyle bir çözmüş ki, şaşırmamak elde değil. Arif’i çok iyi kilitleyen, orta alanda yüksek pas yüzdesiyle Galatasaray’ın en güçlü yanı olan presini kıran Barcelona, istediği sonuca düşündüğünden daha kolay gitti. Galatasaray sadece tek yıldız Felipe ile sonuca gitmeyi düşünürken, Barcelona sahaya sürdüğü Puyol, Mendieta, Saviola, Kluivert, Luis Enrique gibi yıldızlarla tartışılmaz bir üstünlük kurdu. 
     Galatasaray, maç öncesi planladığı hiçbir şeyi sahaya yansıtamadı. Kanatlarda Sarr ve Ümit Davala kırık birer dişli gibi takımın koltuk değnekleri rolünü oynadılar. Orta alanda Barcelona’nın yüksek pas yüzdesi karşısında aciz kalan Ergün ve Batista, sadece idare ettiler. 
     Şampiyonlar Ligi’nde üç puanı bakkaldan tuz ister gibi vermiyorlar. Koşacaksın, çalışacaksın, mücadele edeceksin, rakibi zorlayacaksın, yırtınacaksın ve gol atacaksın. Galatasaray, bunlardan birini bile yapmadı. 
     Savunmayı kuran isimlerdeki anlamsız Terim ısrarının bir gün patlayacağı belliydi. Böylesine maçların adamı olan Emre Aşık, şu karşılaşmada kulübede oturacak en son adamdı. Nitekim ikinci golde Emre sahada olsaydı, kesinlikle eminiz ki, Luis Enrique o golü atamazdı. 
     Barcelona’nın bu futbolu ve aldığı sonuç Galatasaray’ın aynaya bakmasını inşallah sağlar. Bu gücü ve performansı ile Galatasaray’ın Şampiyonlar Ligi’nde yürümesi çok zor. Üstelik, Lokomotiv Moskova maçında alınan galibiyetin verdiği rehavet, Brugges maçında yol, su elektrik olarak geri dönecek. O maç şimdi gergin oldu. Belli ki, Galatasaray bu maça ayakları sağlam basmadan çıkmış. 
     
     



 SPOR 


























</TEXT>
</DOC>
