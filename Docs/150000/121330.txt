<DOC>
<DOCNO> 121330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sondun27.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eyfel kulesi 110 yaşında... 
</HEADLINE>
<TEXT>

     Paris'in simgesi sayılan Eyfel kulesini, kuruluşundan bu yana geçen 110 yıl içinde 200 milyon kişi ziyaret etti. 
     Dünyanın en fazla ziyaret edilen ücretli anıtı konumundaki Eyfel'de, daha fazla ziyaretçi kabul edebilmek için çalışmalara yakında başlanacak. Doğumundan bu yana en çarpıcı yeniliklere sahne olacak Eyfel'in dört temel direğinin arasına açılacak geniş mekana müzeler, butikler ve kongre salonu inşa edilecek. 
     İnşa edildikten sonraki 90 yıl içinde 100 milyon meraklı ziyaretçiye kucak açan kule, sonraki 20 yılda ziyaretçi sayısını ikiye katlamayı başardı. Kulede yapılacak yenilik ve değişikliklerle bugün 6 milyon olan yıllık ziyaretçi sayısı 10 milyona çıkacak. Oysa kuleyi yapan Gustave Eiffel, eserini yılda 500 bin kişinin ziyaret edeceğini tahmin ediyordu. 
     Fransız devriminin 100. yıldönümü için 15 Mayıs 1889'da açılışı yapılan Eyfel kulesinin yüksekliği 324 metre. Merdivenleri 1662 basamaktan oluşan kulenin maliyeti, bugünkü parayla sadece 15 milyon euro olmuştu. Yapımı iki yıl süren kule, 20. yüzyılın başlarında halkın pek ilgisini çekmedi, ancak zamanla durum değişti ve Paris'in simgesi rekorlar kırmaya başladı. 
     





</TEXT>
</DOC>
