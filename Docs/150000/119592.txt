<DOC>
<DOCNO> 119592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sontur19.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ile Simitis ortak basın toplantısında neler söylediler.. 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Yunanistan'ı tarihi bir rakip değil en yakın komşu ve stratejik ortak olarak gördüklerini belirterek, ''ulunmadığını belirterek, ''Yunanistan'ın yanı sıra Türkiye ve Kıbrıs'ın AB'ye üye olduğu, aramızdaki sorunların tamamının çözüldüğü günlerin hayalini kuruyorum'' dedi. 
     AK Parti Genle Başkanı Erdoğan ile Yunanistan Başbakanı Kostas Simitis, Başbakanlık binasında gerçekleşen heyetlerarası görüşmelerin ardından, binanın giriş katındaki salonda ortak basın toplantısı düzenlediler. Yan taraftaki geniş salonda yer alan dev ekrana da yansıtılan basın toplantısına, Türk ve Yunanlı gazetecilerin yanı sıra çok sayıda yabancı basın mensubu da ilgi gösterdi. Türkçe ve Yunanca'ya çeviri yapılan basın toplantısı, Türk ve Yunan televizyonlarında canlı olarak yayınlandı. Basın toplantısı sırasında Erdoğan'ın arkasında Genel Başkan Yardımcısı Yaşar Yakış, Simitis'in arkasında ise Dışişleri Bakanı Yorgo Papandreu yer aldı. 
     Basın toplantısında Simitis'ten sonra söz alan AK Parti Lideri Tayyip Erdoğan, sözlerine ''Demokrasinin doğduğu, Eflatun'un, Sokrates'in gelip geçtiği güzel şehir Atina'da bulunmaktan memnuniyet duyduğunu'' belirterek başladı. 
     
     ''STRATEJİK ORTAK'' 
     Simitis'in 3 Kasım seçimlerinden hemen sonra kendisini telefon ile arayarak tebrik ettiğini ve akabinde özel temsilcilerini göndererek Atina'ya davet ettiğini anımsatan Tayyip Erdoğan, Yunanistan Başbakanı'na partisi ve heyette bulunan arkadaşları adına teşekkür etti. 
     ''Yunanistan'ı tarihi rakibimiz olarak değil, en yakın komşumuz ve yarınlarımızın stratejik ortağı olarak görüyoruz'' diye konuşan Erdoğan, Türk ve Yunan halklarının benzer arzuları ve duyguları paylaştığını ifade etti. 
     Atatürk ve Venizelos'un, farklılıklarını kenara bırakıp başlattıkları işbirliğinin ve dayanışmanın devam ettirilmesi gerektiğini kaydeden Erdoğan, sözlerini şöyle sürdürdü 
     ''Partimizin aldığı oyun büyüklüğü kadar demokratik niteliği de Türk siyasi hayatı açısından çok önemli bir gelişmedir. Partimiz, Türkiye'nin bütün toplum kesimlerinden oy alarak Meclis'te temsil edilmelerini sağlamıştır. Partimize oy vererek tek başına iktidara gelmesini sağlayan toplum kesimleri de bu düşüncelerimizi paylaşmaktadır. 
     Halkımız, Türkiye'nin AB'ye girmesi konusunda da kesin bir kararlılık içindedir. Cumhuriyetimiz'in ilanından sonraki en önemli çağdaşlaşma projesi olarak mütalaa ettiğimiz AB'ye üyelik sürecinin hızlanması için tüm üye ülkeler ile birlikte çalışmak istiyoruz. Partimizin seçim zaferi sonrası yaptığımız tüm açıklamalarda da Türkiye'nin en yakın hedefi olarak AB ile üyelik müzakerelerini başlatmak veya müzakerelerin başlaması için bir tarih belirlenmesini sağlamak olduğunu dile getirdik. Bu konunun, kuracağımız hükümetin öncelikli konusu olacağını gerek Türk gerekse yabancı medya kuruluşlarının temsilcileriyle yaptığımız görüşmelerde bir çok kez belirttim. Türkiye ile AB'nin istikrar ve güvenliği ile stratejik, siyasi, ekonomik, ticari ve sosyal çıkarları birbirini tamamlamaktadır. Bu ziyaretimizin önemli amaçlarından biri de 12 Aralık tarihinde yapılacak olan AB Zirvesi'ne kadar olan kısa süreyi değerlendirmektir. Söz konusu zirvede, Türkiye'ye müzakerelere başlamak üzere bir tarih verilmesini bekliyoruz.'' 
     
     ''AB, DÜNYA ÇAPINDA BİR GÜÇ OLABİLİR...'' 
     Partisinin güçlü bir çoğunlukla iktidarı devraldığını, parlamentodan yasa çıkarılmasında hiç bir güçlüklerini bulunmadığını belirten Erdoğan, ''Hükümetimiz döneminde Türkiye'nin AB'ye girmesi için büyük, güçlü bir irade ortaya konulacaktır'' dedi. 
     Türkiye ile AB'nin istikrar ve güvenliği ile stratejik siyasi, ekonomik, ticari ve sosyal çıkarları birbirini tamamladığını ifade eden Erdoğan, ''İlişkilerin temelinde gerçek çıkarlar vardır. Türkiye'nin Avrupa'daki barış, istikrar, ekonomik refah ve sosyal adalet alanına dahil olması, bu alanın Balkanlar, Ortadoğu, Kafkasya ve Orta Asya'ya doğru daha da genişlemesine katkıda bulunabilecektir'' diye konuştu. 
     Türkiye'nin çağdaş değerler sistemi temelinde Avrupa ile bütünleşmesinin Akdeniz, Karadeniz ve Hazar havzalarındaki ülkelerin Avrupa'ya bakışını da olumlu yönde etkileyebileceğini anlatan AK Parti Lideri Erdoğan, böylece AB ile bu havzalardaki ülkelerin stratejik derinlik ve erişimleri karşılıklı olarak artarken, birliğin dünya çapında bir güç olma yolunda önemli mesafe kaydedeceğini vurguladı. 
     
     ÖZGÜRLÜKLER GENİŞLETİLECEK 
     ''Partisinin hükümeti oluşturduktan sonra yapmaya kararlı olduğu yerel ve idari düzenlemeler Hakkında da siz dostları aydınlatmak isterim'' diyen Erdoğan, sözlerini şöyle sürdürdü 
     ''Muhalefet partisi ile parlamento dışında kalan diğer siyasi partiler ve sivil toplum örgüleriyle işbirliği içerisinde Ulusal Program ve Avrupa İnsan Hakları Sözleşmesi ışığında anayasamız gözden geçirilecektir. 
     İfade, din ve vicdan özgürlüğü, örgütlenme özgürlüğü artırılacak ve sivil toplum güçlendirilecektir. Başta siyasi partiler ve seçim kanunları ile ilgili düzenlemeler başta olmak üzere geçen Parlamento döneminde çıkarılan uyum ve reform yasalarında eksiklikler varsa bunlar tamamlanacaktır. 
     AİHM tarafından sonuçlandırılmış kararlar geciktirilmeden uygulanacaktır. 
     İşkence konusunda hiçbir müsahama gösterilmeyecektir. 
     Türkiye'de kurulan derneklerin yurtdışında, yurtdışında kurulan derneklerin Türkiye'de faaliyetlerini kolaylaştıracak düzenlemeler yapılacaktır. 
     Mütekabiliyet esaslarına göre cemaat vakıflarının taşınmaz mal edinmeleri ve yabancı ülkelerde kurulmuş vakıfların ülkemizde şube açmaları ile ilgili yaşanan sıkıntılar giderilecektir. 
     Gerekli değerlendirme ve koordinasyonun sağlanması amacıyla TBMM'de AB Bütünleşme Komisyonu kurulacaktır. 
     TBMM'nin faaliyete geçmesi ve hükümetin kurulmasını takiben, Kopenhag siyasi kriterleri bağlamında halen imzalanmamış ya da imzalandıkları halde onaylanmamış uluslalar arası sözleşmelerin onaylanmasına öncelik verilecektir.'' 
     
     ''MEDENİYETLERİN ORTAKLIĞI'' 
     Bütün bu çalışmaları, Avrupalı müstakbel ortaklarıyla işbirliği içerisinde gerçekleştirme arzusunda olduklarını vurgulayan Erdoğan, nüfusunun çoğunluğu müslüman olan Türkiye'nin bu süreçteki başarısının diğer müslüman halklara örnek teşkil edeceğini, İslam ve demokrasinin beraber yaşayabileceğinin saydam ve dünyaya uyumlu bir yönetimle ispat edilebileceğini söyledi. 
     ''Böylece dünya, medeniyetler çatışmasından değil, medeniyetlerin ortaklığından, uzlaşmasından bahsedecektir'' diyen Erdoğan, AK Parti iktidarının en önemli iki misyonunun, Türkiye'nin AB'ye giriş sürecini hızlandırmak ve dünya ile entegrasyonu güçlendirecek bir ekonomik program uygulamak olduğunu belirtti. 
     Erdoğan, eski bir profesyonel futbolcu olarak da 2008 yılında düzenlenecek Avrupa Futbol Şampiyonası'na ortak ev sahipliği konusunda Yunan hükümetinin verdiği desteğe teşekkürünü yinelediğini bildirdi. Erdoğan, ''Ülkelerimiz arasında dostluğu pekiştireceğine inandığım bu projenin, partimizin iktidarı tarafından da destekleneceğini ifade ediyorum'' dedi. 
     
     ''SORUNLARIN ÇÖZÜLDÜĞÜ GÜNLERİN HAYALİ...'' 
     Konuşmasında Kıbrıs ziyaretine de değinen Erdoğan, ''Yunanistan'ın yanı sıra Türkiye ve Kıbrıs'ın AB'ye üye olduğu, aramızdaki sorunların tamamının çözümlendiği günlerin hayalini kuruyorum'' ifadesini kullandı. 
     Erdoğan, bu hayalin gerçekleşmesi halinde iki ülkenin yer aldığı bölgenin, dünya turizm ve ticaretinin kalbi haline geleceğini, iki ülke halklarının da dünyanın en müreffeh insanları arasında yer alacağını kaydetti. 
     Kopenhag'ta Türkiye'ye üyelik müzakerelerinin 2003 yılında Yunanistan'ın dönem başkanlığında başlatılması yönünde alınacak kararın, iki ülke ilişkilerine mükemmel boyut kazandıracağını kaydeden Erdoğan, böyle bir kararın, Türkiye'nin AB üyeliği konusunda gösterdiği kararlılığa hakkaniyetli bir cevap teşkil edeceğini söyledi. 
     Erdoğan, konuşmasının sonunda Simitis'e şahsı ve beraberindekiler adına teşekkür ederken, Yunanca ''Efharisto poli'' Çok teşekkür ederim ifadesini kullandı. 
     AK Parti Genel Başkanı Recep Tayyip Erdoğan, BM'nin Kıbrıs planını değerlendirirken, ''Kesinlikle müzakerelerin yapılmasından yanayız. Müzakerelerin yapılmamasını bir defa katiyen kabul etmiyorum. Çünkü biz şuna inanıyoruz Siyaset sorun çözme sanatıdır. Problem üretme sanatı değildir'' dedi. 
     Erdoğan ve Yunanistan Başbakanı Kostas Simitis, düzenledikleri basın toplantısının sonunda gazetecilerin sorularını yanıtladılar. 
     Türkiye'nin, Avrupa ordusu konusunda bir tavır değişikliğine gidip gitmeyeceğine ilişkin bir soru üzerine Erdoğan, ''Öncelikle Avrupa Güvenlik ve Savunma Politikası konusunda, öyle zannediyorum ki herhangi bir sıkıntı yok. Yani aşılabilir noktaya gelmiş durumda. Görünen tablo o'' diye konuştu. 
     Erdoğan, BM'nin önerdiği Kıbrıs planına ilişkin bir başka soruyu yanıtlarken de, planın ''çok talihsiz bir döneme rastladığını'' kaydetti. Planın, KKTC Cumhurbaşkanı Rauf Denktaş'ın rahatsızlığına ve Türkiye'de istifa etmiş bir hükümetin bulunduğu döneme denk geldiğini hatırlatan Erdoğan, ''Türkiye, şu anda istifa etmiş bir hükümetle yönetiliyor. Sayın Cumhurbaşkanı, Başbakan atamasını yaptı. Sayın Başbakan, kabineyi kurma çalışmalarını yürütülüyor. Güvenoyu alınmasından sonra da yeni hükümet bütün bu müzakereleri ciddi bir şekilde ele alacak, sürdürecektir'' dedi. 
     AK Parti Genel Başkanı Erdoğan, sözlerini şöyle sürdürdü 
     ''Şunu altını çizerek söylemeliyim. Kesinlikle müzakerelerin yapılmasından yanayız. Müzakerelerin yapılmamasını bir defa katiyen kabul etmiyorum. Çünkü biz şuna inanıyoruz Siyaset sorun çözme sanatıdır. Problem üretme sanatı değildir. Siyasiler de bu sorunları çözmekle görevlidir. Bu bakımdan bizler, inanıyorum ki dostlar olarak el ele vereceğiz ve bu sorunu da müzakere ederek, enine boyuna... 
     Çünkü bizler, BM'nin bu planını sıfır, yeniden başlatılmış bir plan olarak görüyoruz. Değerlendirmelerimizi ona göre yapacağız.'' 
     
     SİMİTİS'İN AB DESTEĞİNE ŞÜKRANLA KARŞILIK VERDİ 
     Bir gazetecinin, ''Kıbrıs meselesi çözülmezse, Türkiye'nin AB üyeliği konusunda Atina'nın bir destek sorunu söz konusu olacak mı Görüşmenizde, BM'nin planı ele alındı mı İlk aşamada, bir uzlaşı yakalayabildiniz mi '' şeklindeki sorusu üzerine de Erdoğan, şöyle konuştu ''Her şeyden Önce Sayın Simitis ile biz, bardağın boş tarafını konuşmadık. Biz bardağın dolu tarafını konuştuk. Çünkü olumlu yaklaşmakla bu işi çözeceğimize inanıyoruz. 
     Ve Kıbrıs konusunu, AB süreciyle ayırarak görüşmelerimizi yaptık. Tabii ki Kıbrıs ile ilgili BM planı taraflarca enine boyuna incelendikten sonra, teknokratların çalışmaları iyice değerlendirildikten sora, az önce de zaman itibariyle bir baskı altında olduğumuzu ifade ettim, bunu da aşmak suretiyle çok daha rahat bir zemine oturtulacağına inanıyorum. 
     AB konusunda Sayın Simitis, müzakere tarihi verilmesini kendileri açıkça ifade ettiler. Bu da ayrıca bizim şükranlarımızı gerektirir.'' Erdoğan, ''Ege kıta sahanlığı konusunu görüştünüz mü '' sorusu üzerine, ''Ege kıta sahanlığıyla ilgili olarak teknokratların yaptığı çalışmaların devamından yanayım. Bu çalışma devam edecek. Onlar belirli bir neticeye kavuşturduktan sonra, bu konuda yetkili olan siyasiler gerekli olan değerlendirmeleri yapacaktır'' dedi. 
     Erdoğan, 58. Hükümet'in güvenoyu alarak göreve başlamasının Aralık ayı başını bulacağını belirterek, hükümetin göreve başlamasıyla AB ile ilgili çalışmaların yoğunlaşacağını ifade etti. 
     





</TEXT>
</DOC>
