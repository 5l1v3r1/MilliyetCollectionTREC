<DOC>
<DOCNO> 146511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun08.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Emektar savaş muhabiri Arnett "ABD'nin savaş planları başarısız" 
</HEADLINE>
<TEXT>

     Amerikalı emektar savaş muhabiri Peter Arnett, ''ABD'nin ilk savaş planının, Irak'ın direnişi nedeniyle başarısızlığa uğradığını, şimdi başka savaş planı hazırlanmaya çalışıldığını'' söyledi. 
     Amerikan National Geographic Television ve NBC televizyon kanalı için çalışan Arnett, Irak televizyonuna yaptığı ve Amerikan televizyonlarında da yayınlanan açıklamasında, ''ABD'nin savaş planlayıcılarının, Irak güçlerinin kararlılığını yanlış değerlendirdiklerini'' kaydetti. 
     ''Irak'ın, aralarında CNN'in Bağdat ekibinin de bulunduğu bazı gazetecileri sınırdışı etmesi ve New York'ta yayımlanan Newsday gazetesinin 2 muhabirini gözaltına almasına karşın, kendisine ve başka basın mensuplarına bir derece özgürlük tanıdığını'' kaydeden Arnett, ''12 yıldır geldiği Irak'ta halk ve yöneticiler tarafından nezaketle karşılandığını'' anlattı. 
     Ünlü muhabir Arnett, ''Başkan George W. Bush'un ABD içinde savaşın gidişatından ötürü giderek artan bir eleştiriyle karşı karşıya bulunduğunu'' belirterek, ''Bağdat'ın disiplinli bir kent olduğunu ve halkın hükümetin disiplin talebine yanıt verdiğini'' kaydetti. 
     Peter Arnett, Iraklı dostlarının kendisine ''ABD ve İngiltere ve yaptıklarına karşı milliyetçilik ve direniş duygularının arttığını anlattıklarını'' söyledi. 
     Arnett'in Irak televizyonuna demecinin ardından NBC News kanalı, ünlü muhabire desteğini açıkladı. 
     





</TEXT>
</DOC>
