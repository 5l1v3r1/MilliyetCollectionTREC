<DOC>
<DOCNO> 149573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/soneko13.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Hükümet krizi iyi idare etti ve iyi yönetti... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, hükümetin Irak krizini iyi idare ettiğini ve iyi yönettiğini bildirdi. 
     Kanal 7 televizyonunda Başkent Kulisi Programı'na katılan Gül, ekonomiye ilişkin soruları da yanıtladı. Bazı kesimler tarafından, ''Türkiye, Arjantin'e dönecek, dolar 2-3 milyon liraya çıkacak'' şeklinde ''felaket tellalığı'' yapıldığını kaydeden Gül, bunların hiçbirinin olmadığını belirtti ve ''Ama bu kendiliğinden mi oldu Zaten çok kötü devralınmış bir ülke, büyük bir savaş söz konusu... Bu krizi hükümet iyi idare etti ve iyi yönetti. Alınması gereken tedbirleri aldı'' diye konuştu. 
     
     ABD YARDIM PAKETİ 
     Hükümetin ABD yardım paketi ile ilgili beklenti yarattığı yönündeki eleştirilerin hatırlatılması üzerine de Gül, eleştirilerin hepsinin haksız olmadığını belirtirken, ancak böyle kritik bir dönemde bazı eleştirilerin sorumsuzca olduğuna işaret etti. 
     Ekonomik yardım paketi teklifinin ABD'den geldiğini anlatan Gül, şöyle devam etti 
     ''Bir mutabakata varılamadı doğrusu. Kamuoyunda da bizim zihnimizde de şu vardı. 1991 yılında da verilen bir sürü sözler var... Dolayısıyla bu sefer biz bunların hepsini kesin bir kayda bağlamak istedik. Kayda bağlamak için de müzakere etmemiz gerekliydi. Burada çok direndiler, direnince biz de direndik. Sonunda öyle bir noktaya geldik ki bir çözüme ulaşılamadı.'' İki bakanın ABD'de müzakerelere gitmesi ve bunun anlaşmayla neticelenmemesinin haber konusu olduğunu ve beklentilerin böyle büyüdüğünü anlatan Gül, bu beklenti gerçekleşmeyince ekonomi üzerine etkisi olduğunu kaydetti. 
     Şimdi ekonominin hemen canlandırılması, iyimser havanın hemen yayılması gerektiğini söyleyen Abdullah Gül, ''Baharla birlikte Türkiye'nin, ekonominin canlanacağına kesinlikle inanıyorum'' dedi. 
     
     YAPISAL TEDBİRLER 
     Savaş olmasaydı da ekonomide bazı tedbirleri almak durumunda olduklarını ifade eden Gül, ''yoksa bu dağınıklık içinde bu evde yaşanılamaz'' dedi. 
     Devleti küçültmek ve köklü reformlar yapmak zorunda olduklarını kaydeden Gül, ''bu savaş bizi engelledi bir çok şeyde. Bu köklü reformları yapmak için geldik'' diye konuştu. 
     Reel faizlerin düşmesi için uluslararası finans kuruluşları ile mutabakat gerektiğini ve faizlerin emirle düşmediğini hatırlatan Gül, ''süratli bir şekilde şimdi sıra reel faizlerin düşmesinde'' dedi. 
     Hükümete yönelik kadrolaşma eleştirilerine karşılık da Gül, bir siyasi iktidarın başarılı olmak için kendi güvendiği insanları kilit noktalara getirmesinin hakkı olduğuna işaret etti. 
     Ancak bu işi parti ayrımcılığına götürmemenin önemine dikkat çeken Gül, bu noktada çok dikkatli davrandıklarını, değişikliklerde gerekli kriterlere uyum ve kariyer gibi unsurlara dikkat edildiğini sözlerine ekledi. 
     





</TEXT>
</DOC>
