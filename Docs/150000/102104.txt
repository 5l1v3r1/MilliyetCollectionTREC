<DOC>
<DOCNO> 102104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sontur10.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcakla gelen tehlike ''Termal Stres...'' 
</HEADLINE>
<TEXT>

     Yaz aylarında, sıcak ortamlarda kalan kişilerde, vücutta biriken ve dışarı atılamayan ısıdan dolayı ''termal stres'' rahatsızlığının görülebileceği, artan vücut ısısına önlem almak ve kaybolan enerjiyi kazanmak için beslenmeye ayrı bir özen göstermek gerektiği belirtildi. 
     Uludağ Üniversitesi Veteriner Fakültesi Besin Hijyeni ve Teknolojisi Ana Bilim Dalı Öğretim Üyesi Dr. Seran Temelli, yaptığı açıklamada, ''termal stres''in insanlarda, nefes sıklaşması, baş ağrısı, baş dönmesi, zihinsel yorgunluk, çabuk sinirlenme veya geç algılama, bitkinlik, işe karşı ilgisizlik gibi belirtilerle ortaya çıktığını bildirdi. 
     Havadaki nem yükseldiği zaman, vücut ısısının dengede tutulabilmesi için terleme yoluyla ısı kaybının zorlaştığını ve bu durumun kişilerde gerginliğe yol açtığını ifade eden Temelli, kalp, akciğer, böbrek ve karaciğer hastaları, 5 yaş altındaki çocuklar, hamileler ve tansiyon problemi olan kişilerin sıcaklardan daha fazla etkilenen riskli grubu oluşturduklarını kaydetti. 
     Temelli, vücudun, sıcak havalarda daha fazla terleyerek mevcut suyu atıp, serinlemeye çalıştığını, bu nedenle sıvı ve mineral kaybında artış yaşandığını anlatarak, vücudun kaybettiği suyu yerine koymak, artan vücut ısısına önlem almak ve kaybolan enerjiyi kazanmak için yaz aylarında beslenmeye ayrı bir özen göstermek gerektiğini vurguladı. 
     Ter yoluyla kaybedilen su ve mineralin, maden suyu gibi mineral içeren sıvılarla yerine konulmasının önem taşıdığını dile getiren Temelli, beslenmede de, yağ ve şeker oranı azaltılmış, sindirimi kolay sulu gıdalar ile taze sebze ve meyveye ağırlık verilmesi gerektiğini bildirdi. 
     Metabolizmada ısı üretimini artırıp, su kaybını hızlandırdıkları için et, tavuk, balık gibi yüksek protein içerikli gıdaların fazla miktarda tüketilmemesini öneren Temelli, alkol alınmaması, çay, kahve gibi kafeinli içecekler yerine su günde en az 2.5 litre maden suyu, meyve suyu veya ayran tüketilmesi gerektiğini kaydetti. 
     





</TEXT>
</DOC>
