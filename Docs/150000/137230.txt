<DOC>
<DOCNO> 137230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/spor/yersen.html </URL>
<DATE> 2003/02/17/ </DATE>
<TIME>  </TIME>
<AUTHOR> CEMAL ERSEN  </AUTHOR>
<HEADLINE>
Gençler’in işi zor 
</HEADLINE>
<TEXT>

     Savunmada Ümit, forvette Youla gibi iki önemli eksiğin dezavantajına, Ömer’in aksaması, M’Bayo’nun etkisizliği, Okan’ın sol kanatta verimsizliği eklenince Gençlerbirliği için sıkıntılı bir 90 dakika ortaya çıktı. Kalabalık savunmanın kilidini Serkan’ın müthiş golü açtı. Ancak ikinci yarıda ofsayt tartışmalarının yaşandığı Diyarbakırspor’un beraberlik sayısı sonrası, Başkent ekibi savunma güvenliğini riske edip daha çok adamla rakibin üzerine gitmek zorunda kaldı. Bu bölümde maçı koparacak gol her iki taraftan da gelebilirdi. Veysel’in bir karambol pozisyonunda, çok yakın mesafeden yaptığı vuruşta günün başarılı ismi kaleci Şenol’un yapabileceği fazla birşey yoktu. Uzatma bölümünde sahneye çıkan Ahmet Hassan’ın golü ise Gençlerbirliği’nin alıştığı o kalabalık skorlardan birini oluşturmaktan öteye gitmedi. 
     Genç hakem Bülent Demirlenk vasat bir yönetim gösterirken, yardımcılarıyla uyumsuzluğu dikkat çekti. İnisiyatifin kendisinde olduğu pozisyonlarda son kararı yardımcılarına bırakması olumsuz görüntüler yarattı. 
     Son söz ise başkent seyircisine. Yıllardır boş kalan tribünlere Gençlerbirliği’nin getirdiği hava ve heyecan ortada. Başarılı sonuçlar taraflı - tarafsız futbol izleyicisini artık mıknatıs gibi 19 Mayıs stadına çekiyor. Ve onların yarattığı atmosfer zirve mücadelesi veren bu takıma itici bir destek oluyor kuşkusuz. 
     
     



 SPOR 
































</TEXT>
</DOC>
