<DOC>
<DOCNO> 112227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/soneko11.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi yönetimi daimi kadro ve emekli zammı için çıkış arıyor 
</HEADLINE>
<TEXT>

     Geçici işçilerin kadroya alınması ile memura ek zammın işçi ve Bağ-Kur emeklilerine de yansıtılması istekleri, ekonomi yönetiminde sıkıntı yarattı. 
     Orman Genel Müdürlüğü'nde çalışan 21 bin 475 geçici işçinin kadroya alınması konusu, Ankara'da bulunan IMF heyeti ile görüşmelerde de gündeme geldi. IMF heyeti, Orman Genel Müdürlüğü ya da diğer birimlerde geçici olarak çalışan işçilerin kadroya alınmasının, bunlara 12 ay maaş ödenmesini gerektireceğini, bunun da kamu harcamalarını arttıracağını savundu. IMF, bu durumda ekonomik programın da bu düzenlemelerden olumsuz etkileneceğini öne sürdü. 
     Bu arada Maliyeciler de, geçici işçilerin kadroya alınmasına itiraz ediyor. Halen kamuda 100 bin dolayında geçici işçi bulunduğuna dikkat çeken Maliye yetkilileri, Orman Genel Müdürlüğü'ndeki 21 bin 475 işçinin kadroya alınmasının 2003 bütçesine 200 trilyon lira ilave yük getireceğini bildirdi. 
     Orman işçilerini emsal gösterecek olan diğer kurumlardaki geçici işçilerin de kadro talebiyle kendilerine geldiğini belirten Maliyeciler, bütün geçici işçilerin kadroya alınmasının da 2003'de 500 trilyon liralık ilave bir fatura çıkaracağını hesapladı. 
     
     EK ZAM VE TARIMSAL DESTEKLEME SORUNU 
     Öte yandan bugün yürürlüğe giren memurlar, sözleşmeliler ve memur emeklilerine 100'er milyon liralık ek zam konusu, sorun olmaya devam ediyor. 
     İşçi ve Bağ-Kur emeklileri, memur emeklileri gibi kendilerinin de bu zamdan yararlandırılması için, ilgili bütün kesimler nezdinde girişimlerini sürdürüyor. 
     Ekonomi yönetimi, bu konuda çıkış ararken, yapılan değerlendirmelerde 100'er milyon liralık zammın 1 Ekim'den geçerli olmak üzere SSK ve Bağ-Kur emeklilerine de yansıtılması halinde, 800 trilyon liralık ilave bir kaynağa ihtiyaç olduğu belirtiliyor. 
     Söz konusu zammın 2003 bütçesine getireceği ek yük ise 3 katrilyon lira olarak ifade ediliyor. 
     Diğer yandan çiftçiye doğrudan gelir desteği ödemelerinin finansmanı konusundaki çalışmalar da sürüyor. 
     2002 bütçesine konulan 1.4 katrilyon liralık ödeneğin 650-700 trilyon liralık bölümünün kaldığını kaydeden Maliyeciler, ''Bütçede 600 trilyon lira da bloke edilmişti. Ancak bu kaynağın tümünü bu alana aktarmamız mümkün görünmüyor'' dediler. 
     





</TEXT>
</DOC>
