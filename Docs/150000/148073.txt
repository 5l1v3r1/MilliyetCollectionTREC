<DOC>
<DOCNO> 148073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun21.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Harrazi "Türkiye ziyaretim olumlu geçti" 
</HEADLINE>
<TEXT>

     İran Dışişleri Bakanı Kemal Harrazi, ''Türkiye ziyareti ve Türk yetkililerle görüşmelerinin olumlu geçtiğini'' söyledi. 
     İRNA'nın haberine göre Harrazi, dün gece Tahran'a dönüşünde Mehrabad Havaalanı'nda gazetecilere yaptığı açıklamada, ''İran ve Türkiye'nin, Irak krizine ilişkin son gelişmelerin yanı sıra iki ülkenin ortak çıkarları ve kaygılarını görüştüğünü'' belirterek, ''ABD önderliğinde Irak'a açılan savaşın olumsuz siyasi, güvenlik ve ekonomik sonuçlarını engellemeye çalışmalıyız'' dedi. 
     ''İran İslam Cumhuriyeti ve Türkiye, Irak'ın iki önemli komşusu ve Irak'ta patlak veren savaş konusunda haklı kaygılara sahipler'' diyen Harrazi, Türk yetkililerle görüşmelerinde iki tarafın Irak'taki durumu ve mümkün olan en erken zamanda savaşı sona erdirmenin muhtemel yollarını ele aldıklarını belirtti. 
     Harrazi, Irak'ın geleceği konusunda belirli mekanizmaların kurulması ve BM'nin bu konuda rol oynaması gerektiğini belirterek, Irak krizinde insani konuların en önemli sorun olduğunu ve bu tür sorunların daha da büyüyebileceğini kaydetti. 
     





</TEXT>
</DOC>
