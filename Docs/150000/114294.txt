<DOC>
<DOCNO> 114294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sontur35.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi'nden küskünlere ret 
</HEADLINE>
<TEXT>

     Anayasa Mahkemesi, TBMM'nin tatile girme kararının iptali ve yürürlüğün durdurulması istemiyle açılan davada, konunun Anayasa Mahkemesi'nin görev alanına girmediğine karar verdi. 
     Anayasa Mahkemesi Başkanvekili Haşim Kılıç, 110 milletvekilinin "TBMM'nin 746 sayılı kararının, bir iç tüzük değişikliği niteliğinde olduğu" gerekçesiyle iptali istemiyle yaptığı başvuruyu kurulun incelediğini, söz konusu kararın, Anayasa Mahkemesi görev alanına giren bir karar olmadığı sonucuna varıldığını söyledi. Kılıç, kararın 3'e 8 oy çokluğu ile alındığını kaydetti. 
     TBMM Genel Kurulu, 1 Ekim 2002 günü toplanarak, TBMM'nin 3 Kasım 2002 Pazar günü yapılacak milletvekili genel seçiminin kesin sonuçlarının Yüksek Seçim Kurulu'nca TRT'de ilanını takip eden 5. gün saat 15.00'de toplanmak üzere tatile girmesini kararlaştırmıştı. 
     110 milletvekili, TBMM'nin bu kararının iptali ve yürürlüğünün durdurulması istemiyle Anayasa Mahkemesi'ne dava açmıştı. 
     Dava dilekçesinde, bu kararın "yeni bir iç tüzük ihdası" niteliğinde olduğu ileri sürülmüştü. 

     
</TEXT>
</DOC>
