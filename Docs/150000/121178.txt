<DOC>
<DOCNO> 121178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sonspo28.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Arıca ile ilk antrenmanını yaptı... 
</HEADLINE>
<TEXT>

     Bursaspor, 30 Kasım Cumartesi günü deplasmanda yapacağı Altay maçının hazırlıklarına, yeni teknik direktörü Erdoğan Arıca'nın gözetiminde başladı. 
     Vakıfköy Orhan Özselek Sosyal Tesisleri'nde yapılan antrenman öncesi Erdoğan Arıca, futbolcularla kısa süre görüştü. Arıca'nın ilk mesaisinde, yeşil-beyazlı futbolcuların oldukça hırsı oldukları gözlendi. 
     Kondisyon ağırlıklı geçen antrenmanda, oyuncularından çalışmalardan kaytarmamalarını isteyen Arıca, ''Sakatlıklar da bu yüzden olur. Örneğin, sürekli adalenin sakatlanması, o bölgenin çok fazla çalıştırılmadığını gösterir'' dedi. 
     Bu arada, Fatih ve Mustafa'nın molalarda su içmeye gitmediğini gözleyen Arıca, ''Siz oruçlu musunuz'' diye sordu. Arıca, iki futbolcunun ''evet'' yanıtını vermesi üzerine, ''Tenis oynayacaksanız, orucunuzu tutun'' diye konuştu. 
     Sakatlıkları süren Tayfun, Cenk ve Emre antrenmana katılmazken, Bulat ve Serkan, kulüp doktoru Uğur Köksal nezaretinde takımdan ayrı hafif tempolu koştu. 
     Antrenman sırasında kasığında ağrı oluşan Junior, ''nokta fıtığı'' şüphesiyle çalışmayı yarıda bıraktı. 
     Bursaspor, Altay maçının hazırlıklarına yarın da devam edecek. 
     





</TEXT>
</DOC>
