<DOC>
<DOCNO> 136982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur30.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, gösterileri değerlendirdi Herkes görevini yapıyor 
</HEADLINE>
<TEXT>

     AK Parti Genel Başkanı Recep Tayyip Erdoğan, savaş karşıtı eylemlerle ilgili olarak, ''Demek ki herkes görevini yapıyor'' dedi. 
     Erdoğan, dünürü Osman Ketenci'nin oğlunun nişan törenine katılmak üzere Üsküdar'daki evinden çıkışında gazetecilerin, ''Denetçilerin ikinci raporundan sonra hala barış umudunuz var mı '' şeklindeki soruları üzerine, raporun neticelerini arkadaşlarıyla değerlendireceğini ve bu değerlendirmeden sonra bir açıklama yapacağını bildirdi. 
     Bir gazetecinin, ''Savaş karşıtı eylemler gün geçtikçe artıyor'' şeklindeki ifadesi üzerine de Erdoğan, ''Demek ki herkes görevini yapıyor'' diye konuştu. 
     Erdoğan, daha sonra eşi Emine Erdoğan'la birlikte, dünürü Osman Ketenci'nin oğlu Ahmet Ketenci ile sözlüsü Derya İşler'in, Küçükyalı'daki Yalı Düğün Salonu'nda düzenlenen nişan törenine katıldı. 
     Törende, Ahmet Ketenci'nin nişan yüzüğünü Erdoğan, Derya İşler'in yüzüğünü de eşi Emine Erdoğan taktı. 
     Erdoğan, genç çifte mutluluklar dileyerek yüzüklerin kurdelesini keserken, Emine Erdoğan da Derya İşler'e bir altın yüzük ve bilezik hediye etti. 
     Erdoğan, nişan töreninin ardından, eşi Emine Erdoğan ve beraberindekilerle Maltepe'de hemşehrisi Ömer Mirzaloğlu'na ait kebap salonunda yemek yedi. 
     Yemeğe, Maltepe Belediye Başkanı Bahtiyar Uyanık da katıldı. 
     





</TEXT>
</DOC>
