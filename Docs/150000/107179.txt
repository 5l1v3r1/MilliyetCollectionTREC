<DOC>
<DOCNO> 107179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sondun02.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'dan ABD'ye "Irak için tek taraflı harekete geçme" 
</HEADLINE>
<TEXT>

     BM Genel Sekreteri Kofi Annan, ABD'den, Irak konusunda tek taraflı olarak harekete geçmemesini istedi. 
     BM Genel Kurulu'nda bugün yapacağı konuşmanın metni basına dağıtılan Annan, konuşmasında, ABD'nin BM kararı olmadan tek taraflı olarak harekete geçmemesini talep etti. 
     ''Kendisine saldırılan her devletin meşru müdafaa hakkı bulunduğunu'' belirten Annan, ''Kendi ülkesinde yasalara uyan her hükümetin dışarıda da yasalara uyması gerektiğini düşünüyorum'' ifadesini kullandı. 
     Çok sayıda BM yetkilisi, BM Genel Kurulu'nda ABD Başkanı George Bush'tan önce konuşacak olan Annan'ın konuşma metninin, ''mesajının Bush'un konuşması tarafından bastırılmaması için'' önceden basına dağıtıldığını düşünüyor. 
     Amerikalı yetkililerin de Annan'ın konuşmasının metnini gördüklerini belirten bir BM yetkilisi, ''Bu ABD'ye uyarıysa dostça bir uyarıdır'' dedi. 
     ABD Başkanı Bush'un, Kurul'daki konuşmasında, kitle imha silahları üretmek ve teröre destek vermekle suçladığı Saddam Hüseyin yönetimini neden devirmek gerektiğini açıklaması ve destek istemesi bekleniyor. 
     





</TEXT>
</DOC>
