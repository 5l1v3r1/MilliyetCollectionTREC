<DOC>
<DOCNO> 146301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/guncel/gunz1.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Irak’ta Bakanlık vuruldu 
     KOALİSYON güçleri, önceki gün bir pazaryerini vurarak 58 sivilin ölümüne neden olmalarına rağmen Bağdat’a dün de füze ve bomba yağdırmayı sürdürdü. Hava saldırılarını yoğunlaştıran koalisyon güçleri Irak’ın propaganda aracı Enformasyon Bakanlığı’nı Tomahawk füzeleriyle vururken, müttefiklere ateş püsküren Enformasyon Bakanı Muhammed Es Sahaf, son 24 saat içinde Bağdat’ta 68 Iraklının öldüğünü, 107’sinin de yaralandığını söyledi. 
     
     CIA Bağdat’a girdi 
     THE Washington Post, CIA ve ABD özel birliklerinin, Bağdat’ta Saddam ve yakın arkadaşlarını öldürmek için operasyonlar düzenlediğini ileri sürdü. Operasyonlarda, Baas Partisi yetkilileri ve Cumhuriyet Muhafızları komutanlarının da hedef alındığı belirtildi. Gazete, aşiretleri de organize eden CIA ve özel birliklerin kitla imha tesislerinin yanı sıra vurulması için Iraklı liderlerin evlerini tespit ettiğini yazdı. 
     
     6 bin tam isabet 
     ABD Ordusu Birleşik Komutanlığı Operasyonlar Dairesi Komutan Yard. Tümgeneral Stanley McChrystal’in yaptığı açıklamaya göre, müttefikler, perşembe gününe kadar toplam 4300 tam isabetli güdümlü bomba ve 600 Tomahawk füzesi kullanırken, bu sayı son iki günde büyük bir artış göstererek toplam 6000 bomba ve 675 Tomahawk füzesine çıktı. McChrystal, savaş uçaklarının1 günde Irak’a 1000 uçuş yaptıklarını söyledi. 
     
     Dört İngiliz kaçırıldı 
     BASRA’da Iraklı askerlerle çatışan ittifak güçlerinden yapılan açıklamada, dört ya da beş İngiliz askerinin önceki geceki operasyonlarda kaçırıldığı belirtildi. İngiliz 2. Kraliyet Tank Alayı yetkilileri, "İngiliz askerleri önceki gece kaçırıldı" derken, soruşturma açılan olayla ilgili konuşan askeri sözcü Yüzbaşı Al Lockwood ise, "kayıp olmadığını" belirterek, verilen haberlerin "hatalı" olduğunu söyledi. 
     
     
     
     


GÜNCEL 




























</TEXT>
</DOC>
