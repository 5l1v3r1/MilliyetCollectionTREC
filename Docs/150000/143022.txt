<DOC>
<DOCNO> 143022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/soneko10.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya bakır üretiminde yok gibiyiz... 
</HEADLINE>
<TEXT>

     Türkiye'nin dünya bakır üretimindeki payı sadece binde 3 düzeyinde bulunuyor. 
     Dünya Madencilik Kongresi Türk Milli Komitesi'nin verilerine göre, 340 milyon ton olan dünya bakır rezervlerinin yüzde 48'ine yakın kısmı Kuzey ve Güney Amerika'da bulunuyor. Dünyadaki en önemli bakır cevheri üreticisi Şili, en önemli bakır tüketicisi ise ABD olarak belirlendi. 
     Dünya bakır rezervinin 88 milyon tonluk bölümüne sahip olan Şili'de 2001 yılında 4 milyon 804 bin ton bakır üretimi yapılırken, bu ülkeyi 45 milyon ton rezerv ve 1 milyon 356 bin tonla ABD izledi. 10 milyon ton rezerve sahip olan Kanada'da 2001 yılında 626 bin ton bakır üretimi yaptı. 18 milyon ton rezerve sahip olan Çin'de ise aynı yıl 565 bin ton bakır üretimi yapıldı. 
     Toplam 70 milyon ton rezerve sahip olduğu bilinen Türkiye'de ise yılda 30 bin ton civarında blister bakır üretiliyor. 
     Dünya rafine bakır tüketiminin yüzde 17'sini ABD gerçekleştirirken, Türkiye'nin pirinçle birlikte bakır tüketimi 250-300 bin ton civarında olup dünya tüketiminde yüzde 1 oranında bir paya sahip bulunuyor. 
     
     TÜRKİYE'DE BAKIR REZERVLERİ 
     Öte yandan 70 milyon ton bakır rezervine sahip olan Türkiye, bugüne kadar Karadeniz Bakır İşletmeleri KBİ aracılığı ile 640 bin ton blister bakır üretti. 
     Türkiye'de bakır üretimi 13.7 milyon ton ile Çayeli ve 10.7 milyon ton ile Küre olmak üzere iki önemli sahada sürdürülüyor. 
     KBİ'ye ait Murgul-Damar maden sahasından ise bugüne kadar 630 bin ton metal bakır üretildi. Sahada kalan ve ekonomiye kazandırılamayan rezerv ise 4 milyon ton olarak hesap ediliyor. 
     Siirt Madenköy ile Cerratepe sahalarında üretimi yapılamazken, Lahanos, Yomra, Harköy, Koyulhisar, Zamantı ve Ergani sahalarında ise üretim özel ve yabancı şirketler tarafından sürdürülüyor. 
     





</TEXT>
</DOC>
