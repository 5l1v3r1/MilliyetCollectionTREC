<DOC>
<DOCNO> 115808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sontur01.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba adayları sağlıklı çocuk için sigarayı bırakın 
</HEADLINE>
<TEXT>

     Anne adayları gibi baba adaylarının da çocuk sahibi olmaya karar vermeden en az 4 ay önce sigarayı bırakması gerekiyor. 
     Selçuk Üniversitesi S.Ü Aile Hekimliği Araştırma Merkezi Başkanı Yrd. Dç. Dr. Ruhuşen Kutlu, sağlıklı bir çocuğun dünyaya gelmesinde anne ve babanın ortak sorumluluklarının olduğunu, doğacak çocuğun sağlıklı olmasında baba adayına daha çok sorumluluk düştüğünü söyledi. 
     Yeni evlenen genç çiftlerin dünyayı tanıyan ve bilimsel gelişmelere açık kişiler olduklarını belirten Kutlu, "Yeni bir birey dünyaya getirmek, asla hafife alınmaması gereken çok önemli bir konudur. Bu nedenle özellikle baba adayları sigaranın zararları konusunda bilinçlendirilmelidir" dedi. 
     Sağlıklı bir çocuk için baba adayının sorumluluğunun henüz evlenmeden başladığına dikkati çeken Kutlu, şunları söyledi 
     "Baba adayları, çocuk sahibi olmaya karar vermeden 4 ay önce anne adayları gibi sigarayı bırakmalı. Çünkü sigara, spermanın evreleri olan pipermatit ve sipermatozoa dönemlerinde, spermin genetik yapısını bozarak çocukta genetik bozukluklar oluşturabilir. Sigaranın içinde bulunan zehirli maddeler nedeniyle yapıları değişen ve bozulan spermeler çocukta 'konjental' denilen fiziksel bozukluklara neden olur." Bebeklerde ayrı üst dudak yapısı şeklindeki "tavşan dudak" bozukluğunun da en önemli nedeninin konjental bozukluk olduğunu kaydeden Kutlu, sigaranın etkisiyle bozulan spermlerin doğacak bebeklerde ayrıca, kromozom anomisi, otistike, zeka düşüklüğü, matematik sporlarındaki düşüklük ve çeşitli zeka bozukluğu ortaya çıkardığını söyledi. 
     Bebeklerde, sigaraya bağlı olarak meydana gelebilecek bozukluklarda, babanın sigara içmesinin, annenin sigara içmesinden çok daha etkili olduğunu vurgulayan Kutlu, "Sakat çocuklar dünyaya getirmemek için anne ve baba adaylarından bir tek isteğimiz var. Nikah masasına oturdukları andan itibaren sigarayı da bıraksınlar" dedi. 
     





</TEXT>
</DOC>
