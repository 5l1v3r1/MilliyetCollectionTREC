<DOC>
<DOCNO> 136234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/dunya/adun.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO’da Türkiye krizi 
</HEADLINE>
<TEXT>

Fransa, Belçika ve Almanya, olası Irak savaşında NATO’nun Türkiye’ye savunma yardımında bulunmasını engelledi 

Türkiye, ittifak tarihinde ilk kez NATO üyelerinin toplanmasını öngören 4. maddenin işletilmesi için başvurdu 
     GÜVEN ÖZALP Brüksel 

     Irak krizi Avrupa Birliği’nden sonra NATO’yu da resmen böldü. Atlantik’in iki yakasındaki müttefiklerin Irak konusundaki farklı politikaları İttifak’ı tarihinin en önemli kriziyle karşı karşıya bıraktı. Olası bir operasyonda Türkiye’nin korunmasına yönelik olarak ABD tarafından sunulan önlemler paketinin kabulü için NATO Genel Sekreteri Lord George Robertson tarafından başlatılan sessizlik süreci önce Fransa, ardından da Belçika ve Almanya tarafından bozuldu. Bunun üzerine Türkiye, 4. maddenin işletilmesi için NATO’ya resmi başvuruda bulundu. 
     Sessizlik sürecinin tamamlanmasına yaklaşık bir saat kala Fransa, şu aşamada NATO’nun devreye girmesinin savaş dışındaki olasılıkların önünü tıkayacağı gerekçesiyle pakete yönelik itirazını NATO’ya ulaştırdı. Fransa’nın bu girişimini Belçika ve Almanya’nın benzer yöndeki gerekçelerle donatılmış mektupları izledi. Üç ülkenin adımları kelimenin tam anlamıyla "ortalığı karıştırdı". 
     
     Gergin toplantı 
     Bu gelişme üzerine Kuzey Atlantik Konseyi KAK acilen toplandı. Son derece gergin bir havada geçen toplantıda, sessizlik sürecinin bozulmasına dek ikili düzeyde temaslarını sürdüren Türkiye, başka bir alternatif kalmadığı için, "Tehdit çok ciddi. Artık en ufak bir gecikmeye tahammülümüz kalmadı" mesajıyla birlikte 4. maddenin işletilmesini istedi. Bunun üzerine akşam bir kez daha toplanan NATO, yine sonuç alamayarak bugün Türkiye saatiyle 12.00’de bir toplantı daha yapma kararı aldı. 
     
     Türkiye brifingi verildi 
     Son toplantıda üyelere NATO Askeri Komite Başkanı General Harald Kujat tarafından Türkiye’nin karşı karşıya olduğu tehditler konusunda bilgi verildi. Bu brifing Türkiye’nin endişelerinin meşru olduğunu, tehdidin gerçeklik düzeyini ve acilen karar alınması gereğini bir kez daha gösterdi. 
     Toplantıda Fransa, Almanya ve Belçika temsilcileri savaş durumunda yükümlülüklerini yerine getirecekleri taahhüdünde bulundular. Ancak özellikle Fransa, "acil bir durum olmadığı" tezini hararetle savundu. Fransa, BM’nin 14 Şubat’taki oturumuna kadar tavır değiştirme niyetinde olmadığının sinyallerini de bu toplantıda verdi. Robertson ise gelişmeleri "çok ciddi" şeklinde değerlendirirken, "Çözüm bulamazsak bunun yaratacağı sonuçlar çok daha ciddi olur" dedi. 
     
4. madde nedir      Türkiye’nin, NATO tarihinde bir ilke imza atarak devreye sokulmasını istediği Kuzey Atlantik Antlaşması’nın 4. maddesi şu ifadeleri içeriyor "Taraflardan herhangi biri, taraflardan birinin toprak bütünlüğü, siyasi bağımsızlığı ya da güvenliğinin tehdit edildiğini düşündüğü zaman, tüm taraflar birlikte danışmalarda bulunacaklardır." 
     



 DÜNYA 













</TEXT>
</DOC>
