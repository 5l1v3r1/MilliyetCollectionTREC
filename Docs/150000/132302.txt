<DOC>
<DOCNO> 132302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/guncel/gun12.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail’de 200 Türk gözaltında 
</HEADLINE>
<TEXT>

Tel Aviv’deki inşaat şirketine baskın düzenleyen polis, vizesi dolduğu gerekçesiyle Türk işçileri şiddet uygulayarak emniyete götürdü. İşçiler, elçiliğin devreye girmesiyle serbest bırakıldı 
     ANKARA İSTANBUL Milliyet 

     İsrail’in Tel Aviv kentinde önceki gece kaçak işçilere karşı başlatılan operasyon çerçevesinde, vize sürelerinin dolması nedeniyle inşaat sektöründe çalışan yaklaşık 200 Türk işçi zor kullanılarak gözaltına alındı. 
     İnşaat şirketlerinin yetkilileri, gözaltındaki Türk işçilerinin sayısının 200’den fazla olduğunu öne sürerken, Türk Büyükelçiliği sayının 50 civarında olduğunu açıkladı. Türk işçilerinin büyük bölümünün yasal olarak İsrail’de bulunduğu vurgulanırken, TLM İnşaat’ın ortaklarından Yuda Mizrahi de, bütün Türk işçilerinin vizeli ve sigortalı olduğunu belirtti. 
     Gözaltındaki Türk işçiler için Türkiye’nin Tel Aviv Büyükelçiliği hemen İsrail makamları nezdinde girişimde bulundu. Türk işçilerinin vizelerinin yenilenmesi için ek süre isteyen elçiliğin talebine olumlu yanıt geldi. İsrail makamlarının, ek sürenin verilmesinin yanı sıra, Türk işçilerin büyük bölümünü de serbest bıraktığı öğrenildi. 
     



 GÜNCEL 




















</TEXT>
</DOC>
