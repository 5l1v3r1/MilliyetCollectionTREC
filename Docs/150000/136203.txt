<DOC>
<DOCNO> 136203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sonspo03.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü kaçan 2 puana üzülüyor... 
</HEADLINE>
<TEXT>

     Ankaragücü, dün akşam Fenerbahçe ile yapılan maçta kaybedilen 2 puana üzülüyor. 
     Başkent'in sarı-lacivertli ekibinin basın sözcüsü Serdar Özkazanç, Fenerbahçe karşısında aldıkları 1 puanı sadece teselli olarak gördüklerini söyledi. 
     Özkazanç, Ankaragücü açısından sevindirici olanın 90 dakika sergiledikleri mücadele ve kollektif futbol anlayışının sahaya yansıtılması olduğunu ifade ederek, ''Bizim için önemli olan rakibinden korkmadan, cesaretle üzerine giden takımın Ankaragücü olmasıdır'' dedi. 
     Ankaragücü Basın Sözcüsü Serdar Özkazanç, güzel futbolun artık sonuca yansıyacağına inandıklarını belirterek, şunları söyledi 
     ''Denizlispor ve Malatyaspor maçlarında oynadığımız oyunların karşılığını alamamıştık. Fenerbahçe karşısında da maç boyunca üstün olmamıza rağmen yine son vuruşlarda etkili olamadık. Bizim için sevindirici olan Fenerbahçe karşısında 90 dakika boyunca golü düşünen taraf olmamız ve rakibimize maç boyunca tek gol fırsatı bile vermemiş olmamızdır. Ligde oynadığı güzel futbolla adından bahsettiren takımımız, bundan böyle alacağı galibiyetlerle de gündeme gelecektir.'' 
     





</TEXT>
</DOC>
