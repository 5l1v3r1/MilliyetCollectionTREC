<DOC>
<DOCNO> 147395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/guncel/gunz2.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     12 taksiyi gasp eden 3 kişi gözaltına alındı 
     Emniyet Müdür Yardımcısı Niyazi Palabıyık, Eyüp’te dört, Bahçelievler’de üç taksiyi gasp eden bir kişinin, Şişli’de de beş taksiciyi silah tehdidiyle etkisiz hale getiren iki kişinin gözaltına alındığını belirtti. Palabıyık, Eyüp ve Bahçelievler’deki 7 taksiyi gasp eden soyguncunun 30 Mart tarihinde tutuklanarak, cezaevine konulduğunu söyledi. 
     
     UPS kuryeye ses bombası atıldı 
     Kadıköy Selamiçeşme Dr. Faruk Ayanoğlu Caddesi’ndeki uluslararası kurye ve kargo servisi United Parcel Service UPS önünde dün saat 10.15’te büyük bir patlama oldu. Yüksek basınçlı ses bombasının neden olduğu patlamada ABD şirketi UPS’yi çevreleyen duvar yıkılırken, çevredeki ev ve işyerlerinin camları kırıldı. Bir trafoda da hasar meydana geldi. 
     
     Valizlere gizlenen 13 kilo eroin ele geçti 
     Hollanda’ya gitmek üzere 30 Mart’ta Atatürk Havaalanı’na gelen yabancı uyruklu kadınlar M.B. ve E.T.F.N. ile R.G.’ nin valizleri, narkotik köpeği Leydi’nin koku alması üzerine kontrol edildi. Aramada valizlere gizlenen 13 kilo 122 gram eroin ele geçti. Eroini İspanya’ya getireceklerini belirten kadınların verdiği bilgi üzerine Kartal’da yapılan operasyonda da yurtdışındaki eroinin sahibi A.Y.’nin eşi F.G. gözaltına aldı. 
     
     Annesinin cenazesini götürürken öldü 
     Zonguldak’tan Giresun Çanakçı’ya annesi Esma Karadirek’in cenazesini götüren Necip Karadirek yönetimindeki otomobil, Espiye Gülburnu yakınlarında dün saat 05.30’da, dikkatsizlik sonucu yol kenarındaki kayalara çarptı. Kazada, Necip 41 ve Hanife Karadirek 50 öldü. Yaralanan Şadıman Karadirek ve Osman Yaylı da hastaneye kaldırıldı. 
     
     Sakarya Nehri iki kız kardeşi yuttu 
     Şanlıurfa’dan Ankara’nın Polatlı ilçesine tarım işçisi olarak gelen Çakır ailesinin kızları Zeynep 14 ve Hatice Çakır 16 Sakarya Nehri’ne düşerek kayboldu. Jandarma ile çevre köylülerin arama çalışmalarına karşın iki kardeşin izine rastlanamadı. Ankara Büyükşehir Belediyesi’ne bağlı dalgıç ekipleri bölgede arama çalışmalarına başladı. 
     
     Emekli öğretmene tacizden tutuklama 
     Edremit’e bağlı Altınoluk’ta emekli öğretmen Ekrem Kandilli 63 , 12-15 yaşlarındaki kızlara cinsel tacizde bulunduğu iddiasıyla tutuklandı. Ailelerin şik yeti üzerine jandarma, İskele Mahallesi’nde oturan evli ve iki çocuk babası Kandilli’yi genç kızlarla konuşurken yakaladı. Mahkeme, 4 kızın teşhis ettiği Kandilli’nin tutuklanmasına karar verdi. Kandilli, cezaevine götürüldü. 
     
     Bulduğu 600 milyonu sahibine teslim etti 
     Şanlıurfa’da Müslüm Oturakçı isimli bir şahıs, yolda bulduğu 600 milyon liranın sahibini bulmak için her yolu denedi, son olarak da gazetelere ilan verdi. 20 başvuru yapıldı, ama hiçbiri doğru kişi değildi. Oturakçı’ya son olarak emekli ikramiyesini düşüren Ahmet Garip başvurdu. Garip’in, dekontunu gösterdiği maaşını düşürdüğü yerle Oturakçı’nın parayı bulduğu yer ay-nıydı. Böylece para gerçek sahibini buldu. 
     


GÜNCEL 
































</TEXT>
</DOC>
