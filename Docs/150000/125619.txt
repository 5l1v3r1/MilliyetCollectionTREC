<DOC>
<DOCNO> 125619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/soneko10.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango bayileri satacak bilet bulamıyorlar... 
</HEADLINE>
<TEXT>

     Milli Piyango'nun bu yılki yılbaşı çekilişinde, istedikleri miktarda bilet alamamaktan yakınan bayiler, yetkililerden yardım istiyorlar. 
     Gaziantepli Sabit Bayi Ayhan Nizamoğlu, bilet sıkıntısı çektiklerini belirterek, ''Yıllardan beri bu işi yapıyorum, hiçbir zaman böyle bir bilet sıkıntısı yaşamadım. 100 milyarlık bilet talebime karşın sadece 5 milyar liralık bilet alabildim. Oysa, bir yıl önce yılbaşı için 60 milyar liralık bilet talebim karşılanmıştı'' dedi. 
     Seyyar Bayi Halil Aksu ise 15 yıldan beri milli piyango sattığını, ancak bu yıl istediği kadar bilet alamadığını bildirdi. 
     ''Sadece, 5 milyar liralık milli piyango bileti alabildim. Gaziantep'te 140 seyyar bayi var. Tüm seyyar bayiler aynı sorunu yaşıyor'' diyen Aksu, daha önce böyle bir sorun yaşamadıklarına dikkati çekti. 
     Seyyar bilet satıcılarının her yıl umutla yılbaşını beklediklerini anlatan Aksu, bu yıl bilet sıkıntısı ile birlikte, para kazanamama korkusu yaşamaya başladıklarını vurguladı. 
     





</TEXT>
</DOC>
