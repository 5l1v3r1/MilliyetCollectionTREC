<DOC>
<DOCNO> 120855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/spor/spo02.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü bakıma alındı 
</HEADLINE>
<TEXT>

İtalya ve Kocaeli maçlarında görev yapmayan Fenerbahçe’nin tecrübeli file bekçisi, tamamen düzelmesi için İstanbulspor, Konya ve Diyarbakır sınavlarında da oynamayacak 
     YALÇIN TÜRK 

     Kale Oğuz’un 
     SAKATLIĞI nedeniyle İtalya ile oynanan özel maçta forma giyemeyen, Fenerbahçe’nin Kocaeli deplasmanında da görev yapmayan kaleci Rüştü’nün bir süre daha dinlendirilmesi kararlaştırıldı. Teknik Direktör Lorant, tecrübeli file bekçisinin tamamen iyileşebilmesi için İstanbulspor, Konya ve Diyarbakır maçlarında kaleyi genç Oğuz’a teslim etmeyi düşündüğü öğrenildi. 
     
     İğne tedavisi 
     TAKIM izinli olmasına rağmen dün Samandıra’ya gelerek tedavisini sürdüren Rüştü’nün tüm şikayetlerinden kurtulması için yoğun uğraş veriliyor. Milli kaleci, "Vücudumun değişik yerlerindeki şikayetlerin karın kaslarımdaki problemden kaynaklandığını sanıyorum. Eğer bu problem giderilirse, hiçbir sorunum kalmaz. Bu da iğne tedavisiyle mümkün" ifadesini kullandı. 
     
Prim fırsatı      DAHA önce sadece şampiyonluğa prim vereceğini açıklayan yönetim, üst üste gelen galibiyet sonrası futbolcularına son bir fırsat tanıdı. Fenerbahçeli futbolculara İstanbulspor, Diyarbakır ve Göztepe maçlarını da kazandıkları takdirde 20’şer bin dolar ödenecek. Bu arada Galatasaray derbisi için belirlenen 100 bin dolarlık primin de dağıtılmasına başlandı. 
     
Lorant sert çıktı      TEKNİK Direktör Lorant, son dönemlerde futbolcuların saha içinde birbirleriyle sert diyaloglara girmesine tepki gösterdi. Özellikle Kocaeli maçı sırasında Ortega ile Washington arasında yaşanan penaltı krizi ve de Ceyhun’un serbest atış kullanırken Steviç ile yaptığı kavga sonrası Alman hoca yumruğunu masaya vurdu. 
     KARŞILAŞMA biter bitmez soyunma odasında oyuncularını bu konuda azarlayan Lorant, "Birbirinize destek olmanız gerekirken, tam tersini yapıyorsunuz. Başarı için birlik ve beraberlik şart. Aksi taktirde canınızı yakarım. Bundan sonra böyle bir olayın yaşanmasını istemiyorum. Hırsınız güzel ancak takıma zarar vermeyin" dedi. 
     
Johnson unutulduSarı-Lacivertli takımın vazgeçilmez yıldızı, bir anda gözden düştü, tam iki haftadır yedek kulübesinin gediklisi oldu 
     YUSUF DURSUN 

     BİR dönem teknik heyetin vazgeçemediği isimler arasında yer alan ve adeta takımın jokeri olan Johnson yedek kulübesine alışmaya başladı. Teknik Direktör Lorant tarafından son iki maçta forma yüzü göremeyen Ganalı oyuncu, "Takımın patronu Lorant. Seçimlerine saygı duyuyorum. Ben her an forma giyecekmişim gibi çalışmalarımı sürdürüyorum. Ancak sahada olmamak beni üzüyor" diye konuştu. 
     
Hesaplaşma ertelendi      GALATASARAY maçı sonrası emniyetin düzenlediği operasyon nedeniyle 1907 Derneği ile Aziz Yıldırım arasındaki krizin bitmesi için düzenlenen toplantı ertelendi. Bugün yapılması gereken görüşme ileri bir tarihe alındı. Dernek başkanı Necdet Ersoy, "Gözaltına alınmamız skandal. Bunu kim ne maksatla yaptı, ortaya çıkaracağız. Leke temizlenecek" dedi. 
     



 SPOR 


























</TEXT>
</DOC>
