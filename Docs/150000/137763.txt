<DOC>
<DOCNO> 137763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sonspo21.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Turmuş Sabırla mücadelemizi sürdürüp, kaostan kurtulacağız... 
</HEADLINE>
<TEXT>

     Altay Teknik Direktörü Ümit Turmuş, ''Sabırla ve inatla mücadelemizi sürdürüp kaostan kurtulacağız'' dedi. 
     Ümit Turmuş, düzenlediği basın toplantısında, Trabzonspor karşısında oyuncularının bireysel performanslarında düşüş gözlemlediğini ve karşılaşmadan hiç beklemedikleri bir skor çıktığını söyledi. 
     Yedikleri gollerin maçın ''ölü'' dakikalarında geldiğini kaydeden Turmuş, sözlerini şöyle sürdürdü 
     ''Savunma tedbiri almadığımızı öne sürenler var. Ancak savunma tedbiri almıştık. Kötü bir günümüzdü. Disiplinli oynamak zorundayız. Biz genç oyuncularla bir yere geldik. Onların da hata yapma kredileri olsun.'' Ankaragücü karşısında ''korakor'' mücadele etmeleri durumunda maçtan galibiyetle ayrılacaklarını öne süren Turmuş, şöyle devam etti 
     ''Bizler futbolcusuyla ve teknik heyetiyle hedefleri olan bir takımız. Kimsenin kuşkusu olmasın hedeflerimizin altında kalmayacağız. Biz popülist değiliz. Günü kurtarmaya çalışmıyoruz. Bizi kendi kulvarlarına çekmeye çalışanlar var. Ancak biz aldırmayacağız. Sabırla ve inatla mücadelemizi sürdürüp, kaostan kurtulacağız.'' Turmuş ayrıca, hafif sakatlığı bulunan Ramazan'ın çalışmalara başladığını, Oktay'ın ise 10 gün sonra takıma katılacağını bildirdi. 
     





</TEXT>
</DOC>
