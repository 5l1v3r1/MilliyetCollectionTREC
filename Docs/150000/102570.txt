<DOC>
<DOCNO> 102570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sontur15.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan ve Kutan öğle yemeğinde buluştu 
</HEADLINE>
<TEXT>

     SP Genel Başkanı Recai Kutan, Türkiye'nin seçim havasına iyice girdiğini ifade ederek, ''SP'nin seçimin ertelenmesine destek vermesi kesin olarak söz konusu değildir'' dedi. 
     Kapatılan RP'nin Genel Başkanı Necmettin Erbakan, SP Genel Başkanı Recai Kutan, partinin başkanlık divanı üyeleri, il başkanları, gençlik ve kadın kolları temsilcileri, Dedeman Oteli'nde öğle yemeğinde biraraya geldiler. 
     Kutan, otele gelişinde, gazetecilerin, ''Seçimin ertelenmesine yönelik girişimler olacağı ifade ediliyor. Bu girişimlere SP destek verir mi '' sorusuna, Türkiye'nin seçim havasına iyice girdiğini belirtti. Bundan önceki tecrübelerine dayanarak hiçbir şekilde seçimin ertelenmesinin söz konusu olamayacağını ifade eden Kutan, ''SP'nin seçimin ertelenmesine destek vermesi kesin olarak söz konusu değildir. Seçim olacaktır'' diye konuştu. 
     Kutan'dan ve partililerden sonra otele gelen Erbakan da gazetecilerin ısrarlı sorularını, ''Gereken herşey içeride söylenecektir'' diyerek, yanıtsız bıraktı. 
     Yemekte, gazetecilerin sadece görüntü almasına izin verildi. 
     





</TEXT>
</DOC>
