<DOC>
<DOCNO> 129808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sonspo12.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da ikinci yarı hazırlıkları... 
</HEADLINE>
<TEXT>

     İkinci yarı hazırlıklarını günde çift idmanla sürdüren Samsunspor'un teknik direktörü Sakıp Özberk, ''Ligde en iyi ara transferi biz yaptık'' dedi. 
     Antalya kampı öncesi çalışmalarını sürdüren Karadeniz ekibi, bu sabah Atakent sahilinde Teknik Direktör Sakıp Özberk gözetiminde kondisyon ve çabukluk antrenmanı yaparken, bazı futbolcular da Nuri Asan Tesisleri'nde çalışmalarını sürdürdü. Shorunmu haricinde tüm futbolcuların katıldığı çalışmalarda, grip olan Ertuğrul ile Can, Osman ve Mehmet Nas, Nuri Asan Tesisleri'nde doktor kontrolünde idman yaparken, diğer oyuncular ise sahilde kros ve dayanıklılık çalışması gerçekleştirdi. Bu çalışmalara katılan Samsunspor'un yeni forvet oyuncusu Oktay Derelioğlu ile Müslim ve İgnatov ise takımdan ayrı olarak sadece düz koşu yaptı. 
     İdman öncesi basın mensuplarının sorularını yanıtlayan Teknik Direktör Özberk, ligdeki takımların güçlerinin birbirine yakın olduğunu ve kopmaların yaşanmayacağını düşündüğünü söyledi. 
     Özberk, ikinci yarıya fikstür avantajıyla başlayacaklarını belirterek, şöyle konuştu 
     ''Ligin alt sıralarındaki takımlarla sahamızda oynayacağız. Ayrıca Doğu bölgelerindeki takımlarla yine sahamızda oynayacağız. Bu da kış şartları nedeniyle bizim lehimize bir durumdur. Kağıt üzerindeki bu avantajımızı iyi değerlendirmeliyiz. 3-5-2 sisteminde de bir değişiklik düşünmüyorum. Belki küçük değişiklikler olabilir.'' Oktay Derelioğlu'nun transferini de değerlendiren Özberk, ''Ligdeki en iyi ara transferi biz yaptık. Ancak, orta sahaya en az 2 oyuncu daha alacağız. Herkesin istediği transferler bir anda olmuyor. Oyuncuyla anlaşıyoruz ama kulübüyle sorun yaşayabiliyoruz. Samsunspor için en iyi seçimi yapacağız, taraftar bize güvensin ve sabretsin'' diye konuştu. 
     





</TEXT>
</DOC>
