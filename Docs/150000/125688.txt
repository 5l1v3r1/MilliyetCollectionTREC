<DOC>
<DOCNO> 125688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur03.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümete hutbeli destek... 
</HEADLINE>
<TEXT>

     2003'ü ''Tasarruf Yılı'' olarak ilan eden 58. Hükümet'e, Diyanet İşleri Başkanlığı, hazırladığı ''İsraf'' konulu hutbe ile destek verecek. 
     Diyanet İşleri Başkanlığı'nca hazırlanan ''İsraf'' hutbesi, 3 Ocak 2003 Cuma günü bütün camilerde okunacak. Hutbe ile vatandaşlar, her konuda tasarruflu davranmaya çağrılacak. 
     Hutbede, İslam'ın, huzurlu bir hayat için benimsediği prensiplerden yeme-içme, harcama, konuşma ve benzeri bütün işlerde ölçülü olmayı önerdiği vurgulanarak, şöyle denilecek 
     ''İsraf, ihtiyaç sınırını aşmak, aşırı harcamalarda ve ölçüsüz davranışlarda bulunmak demektir. Millet olarak çok müsrifiz. Özellikle çöpe atılan ekmeklerden tutun da kamu malları, tabii kaynaklar, elektrik, su ve zaman gibi sayısız değerlerimizi israf ediyoruz. Halbuki yeryüzünde hiçbir kaynak ve imkan sonsuz değildir. Günümüzde bunların değeri daha da artmıştır. Çünkü azalan kaynaklar daha çok değer kazanırlar. Değerli şeyler ise rastgele sarf edilmezler.'' 
     
     İSRAF, NANKÖRLÜK VE SAYGISIZLIKTIR'' 
     Allah'ın hayat, sağlık, eş, çocuk, makam-mevki ve mal-mülkü insanlara emanet olarak verdiği ifade edilecek cuma hutbesinde, ''Onun için biz bu nimetleri kullanma tarzımızdan, israf edip etmediğimizden ve bunları nerelerde harcadığımızdan ahirette sorguya çekileceğiz'' denilecek. 
     Maddi imkanların israf edilmesinin büyük bir vebal olduğu, pek çok yuvanın dağılmasına ve ülkenin ekonomik açıdan zayıflamasına da sebep olduğu vurgulanacak hutbede, şu görüşlere yer verilecek 
     ''Bunun için, şahsi harcamalarımızda ölçülü olmak, ülke kaynaklarını dikkatli kullanmak, verimli alanlarda değerlendirmek, dini ve milli bir görevdir. Yarınlarımızın huzur ve rahatı için, fert ve millet olarak iktisatlı davranmak ve israfa sapmamak zorundayız. Çünkü israf, Yüce Allah'ın verdiği nimetlere karşı bir nankörlük ve saygısızlıktır. İktisatlı olmak ise o nimetlere gösterilen fiili bir saygı ve şükürdür.'' 
     





</TEXT>
</DOC>
