<DOC>
<DOCNO> 117269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/guncel/gun08.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Başarısız lider hemen görevini bırakmalı mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     DSP Genel Başkanı Bülent Ecevit, seçime üç gün kala siyaseti bırakmaktan söz etti. MHP Genel Başkanı Devlet Bahçeli, DYP Genel Başkanı Tansu Çiller ve ANAP Genel Başkanı Mesut Yılmaz da seçim yenilgilerinin ardından, görevi bırakacaklarını açıkladılar. Dört açıklamanın ortak yönü ise liderlerin hemen istifa etmemesi ve olağanüstü kongreye kadar görevde kalacaklarıydı. Kaybeden liderin görevi teslim etmesi için kongreyi beklemesine gerek var mı Hemen istifa etmesi daha doğru bir tavır değil mi Değerlendirmeler şöyle 
     
Cemil Çiçek AKP Ankara Milletvekili Şark kurnazlığı      Batı’da seçimi kaybeden bir siyasetçi, bir şart ileri sürmeksizin yerini hemen yeni birine bırakır. Bizde ise uzunca süre siyasette kaybettikleri halde kaldılar. İlk defa geçen dönemde Deniz Baykal böyle bir jest yapmıştı. Dolayısıyla bugün parti liderlerinin görevden ayrılmalarını olumlu karşılıyorum. Ancak bu istifaların şarta bağlı olması "Bir şark kurnazlığı mı " diye aklıma gelmiyor da değil. Neredeyse bir yıl sonra olacak kongreler, sağdan soldan ayrılma’ diye baskılar, "Yine bizim şark kurnazlığımız mı tutuyor " sorusunu aklıma getiriyor. Çekilirsiniz, teşkilat başkanı partiyi 45 gün içinde kongreye götürür. Ama çekilmiyorlar. Buradan da anlaşılıyor ki, kendi kontrollerinde bir kongre yapılacak, yine emanetçiler gelecek, bir süre sonra da "Nerede kaldın, gel bizi kurtar" denecek. 
     
Altan Öymen CHP eski Genel Bşk. Tercihlerini göreceğiz      Bu demokratik ülkelerin çoğunda çoktan yerleşmiş olan bir gelenektir. Seçim başarısızlığına uğrayan liderler görevlerinden ayrılır, yerlerine de başkaları gelir. Ayrılanlar da parti üyesi olmaya, eğer milletvekili iseler milletvekili kalmaya, siyasette başka görevler üstlenmeleri söz konusu olursa da onları sürdürmeye devam ederler. Bizde ise bu geleneğin ilk adımları atılmış bulunuyor. Tabii bunun bir an önce gerçekleşmesi söz konusudur. İstifa edip görevi genel başkan vekili olabilecek bir merkez yöneticisine bırakmak da mümkündür. Büyük kongre çalışmalarını o kişi yürütebilir veya 15 - 20 gün içinde toplanacak olan olağanüstü kongreye gidilebilir. Şimdi ayrılacaklarını açıklayan siyasi parti liderlerinin hangi yolu tercih edeceklerini göreceğiz. 
     
İsmet Sezgin DTP eski Genel Bşk. İstifa etmiş değiller      Esasen çok daha önce istifa etmeleri gerekirdi. Kongreyi de kendilerinden sonra gelecek kişilerin yapmasını sağlamaları yerinde olurdu. Kongrelerin ne zaman toplanacağı belli mi Ortada süre yok. Aslında istifa etmekte geç kaldılar ama istifa etmiş de görünmüyorlar. "İstifa edeceğim. Aday olmayacağım. Kurultayı toplayacağım" demelerinin arkasında, "Durun biraz bekleyelim. Ne olacak, durum ne gösterecek Ortalık biraz yatışacak mı Gergin sinirler düzelecek mi Öfkeler yerini daha salim düşünmeye terk edecek mi " diye düşünüyor oldukları izlenimini alıyorum. Oysa halk kurulu düzeni sildi. Her direnişlerinde biraz daha batacaklar. 
     
Şevket Bülent Yahnici MHP Gen. Bşk.Yard. Bahçeli sürpriz yapmadı      Bu konuda dört parti lideri de genel başkanlığı bırakacaklarına ilişkin kararı kendileri verdi, kendileri açıkladı. Ancak hepsi farklı gerekçelerle bu kararı aldı. Bana göre Tansu Çiller, Bülent Ecevit ve Mesut Yılmaz açısından geç kalınmış kararlardır bunlar. Yılmaz ve Çiller, daha önceki seçimde de partilerini başarısız çıkardılar. Dolayısıyla o zaman da bu kararı alıp ayrılabilirlerdi. Ecevit de sağlık nedenleriyle birçok kez ayrılabilirdi. Devlet Bahçeli’nin ise bir başarısızlık halinde ayrılacağına dair bir beyanı vardı. Bu nedenle Bahçeli’nin bu kararı yeni ya da sürpriz durum değil. Daha önceki beyanına uygun, paralel bir tavırdır bu. Bahçeli’nin tavrı daha önce ortaya koymuş olduğu iddianın devamıdır. 
     



 GÜNCEL 














</TEXT>
</DOC>
