<DOC>
<DOCNO> 117339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sondun04.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Concorde uçağının bir motoru havada durdu... 
</HEADLINE>
<TEXT>

     Fransız Havayolları Air France'ın Concorde tipi bir yolcu uçağının 4 motorundan biri uçuş sırasında durdu, ancak uçak gecikmeli de olsa havaalanına indi. 
     Air France'dan yapılan açıklamada, önceki gün New York-Paris seferini yapan uçağın bir motorunun Atlantik üzerinde iken bozulması üzerine, 18 bin metrede seyretmekte olan uçağın hızla irtifa kaybederek 10 bin metreye ve ses hızının altına düştüğü, yolcular arasında panik yaşandığı belirtildi. 
     Pilotun uçuşu 3 motorla sürdürdüğü ve 1,5 saat gecikme ile Paris'teki Charles de Gaulle havaalanına güven içinde indiği kaydedilen açıklamada, uçaktaki 65 yolcuya herhangi bir şey olmadığı bildirildi. 
     Uçağın motorunun durmasının nedeni henüz bilinmiyor. Yaklaşık 2,5 yıl önce Air France'a ait Concorde tipi bir yolcu uçağı Charles de Gaulle havaalanından kalkıştan hemen sonra yere çakılmış, uçaktaki toplam 109 kişi ve çarpma anında yerdeki 4 kişi ölmüştü. 
     Kazadan sonra uçuşları durduran dünyanın Concorde kullanan iki havayolu şirketi Air France ve British Airways, Kasım 2001'de Concorde'ları tekrar hizmete sokmuştu. 
     





</TEXT>
</DOC>
