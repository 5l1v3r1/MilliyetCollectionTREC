<DOC>
<DOCNO> 104592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sondun14.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da el koyulan İsrail gemisi... 
</HEADLINE>
<TEXT>

     İran hükümeti, Almanya'nın Hamburg kentinde gümrük yetkililerinin, İran'a askeri malzeme götürdüğü gerekçesiyle el koyduğu İsrail ticari gemisiyle ilgisinin olmadığını bildirdi. 
     İran Dışişleri Bakanlığı Sözcüsü Hamid Rıza Asefi, iddianın tamamen anlamsız olduğunu belirterek, ''Bir kere bizim tanımadığımız İsrail ile hiçbir ilişkimiz yoktur, ne siyasi, ne ekonomik, ne de askeri'' dedi. 
     Sözcü, ''Bu yeni senaryo, aynı türden başka senaryoların ardından üretiliyor, tıpkı İran'ın El Kaide militanlarını barındırdığı iddiası gibi. İran'a karşı bir önyargı oluşturmak isteniyor'' diye konuştu. 
     İsrail Savunma Bakanlığı'ndan yapılan dünkü açıklamada, kargoyu Tayland'a götürmek için ihracat izninin bulunduğu belirtilen geminin, zırhlı personel taşıyıcıları için İsrail'de üretilen lastik yüklü olduğu, ancak Alman gümrük yetkililerinin, Savunma Bakanlığı'na, geminin nihai varış noktasının İran olduğunu bildirdikleri kaydedilmişti. 
     





</TEXT>
</DOC>
