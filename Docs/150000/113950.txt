<DOC>
<DOCNO> 113950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sontur31.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara emniyetinde "havalı" saldırgan alarmı 
</HEADLINE>
<TEXT>

     Havalı tabanca ile dün akşam saatlerinde 7 kişiyi yaralayan saldırganın yakalanması için polis çok yönlü çalışma yapıyor. 
     Ankara Emniyet Müdürlüğü Asayiş Şube Müdürlüğü'ne bağlı ekipler, havalı silah kullanan saldırganı yakalamak için başta Çankaya bölgesi olmak üzere geniş tedbirler aldı. Sivil ekipler ve kadın polisler Gazi Mustafa Kemal Bulvarı ve Atatürk Bulvarı çevresinde öğle saatlerinde sonra devriye gezmeye başladı. 
     Havalı silahı çanta içerisinde taşıyan ve net eşkali belirlenemeyen 30 yaşındaki saldırganın, akşam saatlerini tercih etmesi üzerine alınan tedbirler geç saatlere kadar sürdürülecek. 
     Bahçelievler, Beşevler, Tandoğan ve Maltepe semtlerinde biri erkek 7 kişiyi yaralayan saldırgan, 4 gün önce de Beşevler'de Burcu G. adlı genç bir kızı yaralamıştı. Elinden hafif yaralanan Burcu G. ifadesinde kendisine plakasını alamadığı bir otomobilden ateş edildiğini söyledi. 
     Emniyet yetkilileri, saldırganın şu ana kadar kadınları hedef aldığını belirterek, sadece Beşevler'de Şafak Murat Altınbaş adlı bir öğrencinin yaralandığını bu kişinin de iki kız arkadaşının arasında yürürken olayın meydana geldiğini söylediler. Yetkililer saldırganın hedefi şaşırmış olabileceğine dikkat çektiler. 
     
     ABD'DEKİ KESKİN NİŞANCIYA ÖZENİYOR 
     Yetkililer, ABD'deki keskin nişancıya özendiğini sandıkları saldırganın psikolojik rahatsızlığı kadar, kadınlarla ilgili sorunları da olabileceğini söylediler. Saldırganın kullandığı havalı tabancanın 50-60 metre menzili olduğunu belirten yetkililer, bu silahlarda kullanılan saçmanın kalın giysili kişilere etki etmediğini, vücudun çıplak bölgeleri ya da ince kıyafetlere isabet etmesi durumunda da ise hafif yaralanmalara sebep olduğunu kaydettiler. 
     Yetkililer saldırıya uğrayanların büyük bölümünün, yaralandıklarını sonradan farkettiklerini, ayrıca olayın akşam saatlerinde olması sebebiyle saldırganla ilgili net bir eşkal ortaya çıkarılamadığını kaydetti. 
     





</TEXT>
</DOC>
