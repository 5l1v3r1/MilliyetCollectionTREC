<DOC>
<DOCNO> 135266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo01.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, ilk yarıdaki Elazığspor yenilgisini halen unutmadı... 
</HEADLINE>
<TEXT>

     Birinci Süper Futbol Ligi'nde hafta sonu kendi sahasında Elazığspor ile karşılaşacak olan Trabzonspor, bu maçın hazırlıklarını sürdürüyor. 
     Bordo-mavili takımın golcü oyuncusu Mehmet Yılmaz, yaptığı açıklamada, Elazığspor maçından galibiyetle ayrılarak ligin ikinci yarısına galibiyetle başlamak istediklerini belirterek, ''Ligin ilk yarısındaki Elazığspor yenilgisini halen unutmadık'' dedi. 
     Mehmet Yılmaz, ligin ilk yarısının son haftasında Fenerbahçe yenilgisi sonrası devre arasına moralsiz bir biçimde girdiklerini de ifade ederek, şöyle konuştu 
     ''Artık ligin ikinci yarısında hedeflerimizi gerçekleştirmek açısından bir galibiyet serisi yakalamamız gerekiyor. Elazığspor maçının da bu galibiyet serisinin başlangıcı olacağına inanıyorum. Takım olarak da böyle bir seri yakalayacak güçteyiz.'' Zamanın bordo-mavili takımın lehine işlediğini hep söylediklerini kaydeden Mehmet Yılmaz, ''Artık takım olarak iyice bütünleştik. İkinci yarılar normalde ilk yarılardan daha zorlu geçer, ancak ikinci yarıda daha fazla puan toplayacağımıza inanıyorum'' dedi. 
     Bordo-mavili takımın golcü oyuncusu, sezon sonunda sözleşmesinin sona ermesiyle ilgili de ''Trabzonlu bir futbolcu olarak Trabzonspor ilk tercihimdir'' diye konuştu. 
     





</TEXT>
</DOC>
