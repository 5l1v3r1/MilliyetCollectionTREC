<DOC>
<DOCNO> 124296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/guncel/gun026.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP’nin belalısı Kopenhag’da ortaya çıktı 
</HEADLINE>
<TEXT>

     KOPENHAG Milliyet 

     AKP’lilerin, olur olmaz yerlerde ortaya çıktığı için kara listeye aldığı Nil Demirkazık, Kopenhag Zirvesi’nde de boy gösterdi. Üzerine giydiği Türk ve Avrupa bayraklı ve "2003, Yes" sloganlı tişörtüyle Türk ve Avrupa basınının ilgi odağı oldu. Demirkazık’ın sadece basın mensuplarına verilen akreditasyon kartıyla zirvenin yapıldığı Bella Center konferans merkezine girmesi dikkat çekti. Demirkazık ise kendisinin Başkent Gazetesi ve Başkent Ekonomi Dergisi adına Kopenhag’da bulunduğunu söyledi. Demirkazık, zirveye kendi adına geldiğini belirterek, "Partiden tepki alacağımı zannetmiyorum, zaten daha önce de tepki göstermemişlerdi" dedi. Demirkazık, Türkiye’ye 2003 tarihinin verileceğinden emin olduğunu belirterek, "Ben pozitif enerjimle buraya geldim. Bu da karara yansıyacak. Zirvedeki liderleri de etkileyeceğimden şüphem yok" diye konuştu. 
     



 GÜNCEL 
























</TEXT>
</DOC>
