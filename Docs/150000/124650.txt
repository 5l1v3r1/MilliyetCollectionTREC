<DOC>
<DOCNO> 124650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sontur02.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı "Türkiye kararında büyük başarımız var" 
</HEADLINE>
<TEXT>

     Almanya Başbakanı Gerhard Schröder, Kopenhag zirvesinde Türkiye için alınan kararı, Almanya ve Avrupa'nın ''büyük başarısı'' olarak değerlendirdi. 
     Schröder, Kopenhag'da Bella Center'da düzenlediği basın toplantısında, zirvede Türkiye ile ilgili alınan kararın hem Türkiye, hem de AB için olumlu olduğunu söyledi. 
     Konrad Adeneur'dan Helmut Kohl'e kadar Alman siyasilerinin tümünün çağdaş Türkiye'nin Avrupa'nın bir parçası olmasını istediklerini hatırlatan Schröder, ''Biz de bunu yapıyoruz'' dedi. 
     ''Türkiye için verilen bu kararda Almanya'nın büyük başarısı olmuştur'' diyen Schröder, bu başarıda Avrupa'nın payının da bulunduğunu sözlerine ekledi. 
     Almanya Dışişleri Bakanı Joschka Fischer de Türkiye'ye ilişkin verilen kararın son derece önemli olduğunu ifade ederek, Türk hükümetinin bunu Türk kamuoyuna anlatması gerektiğini belirtti. 
     





</TEXT>
</DOC>
