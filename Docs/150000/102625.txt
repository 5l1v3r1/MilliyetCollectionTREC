<DOC>
<DOCNO> 102625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/spor/spo01.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KORKMA ÇIIIK 
</HEADLINE>
<TEXT>

Lucescu maçın sonlarına doğru savunmada oynayan Tolga’yı ileri gitmesi için sık sık uyardı, "Korkma, sorumluluk bana ait. Hepiniz çıkın" diye bağırdı 
     BİLAL MEŞE 

     Sesi kısıldı 
     BEŞİKTAŞ Teknik Direktörü Lucescu ile futbolcuları arasında Kocaelispor maçının sonlarına doğru müthiş diyaloglar yaşandı. Rumen hoca, savunmada hata yapan Tamer ile diğer defans oyuncularını hücuma katılmaları için sık sık uyardı. Özellikle Tolga’ya bağırmaktan sesi kısılan Lucescu, "Korkma, sorumluluk bana ait. Hepiniz ileri çıkın" ifadelerini kullandı. Rumen hoca, Tolga’nın yan hakeme itiraz ettiği anda gol yemelerine ise sinirlendi. 
     
     Devre arası kızdı 
     DEVRE arasında hatalı paslardan yakınan ve oyuncularına sert çıkan Teknik Direktör Lucescu’nun, "İyi oynamıyorsunuz. Haydi çocuklar biraz gayret, kazanacağız. Özellikle pas yaparken topu arkadaşınızın koşu yoluna atın. Acele davranmayın, sakin olun. Hakeme itiraz etmeyin, sadece işinize bakın. Savunmadan destek verin, markaj altındaki arkadaşlarınızı rahatlatın. İstediklerimi yapın, gerisini kendiliğinden gelir" dediği öğrenildi. 
     
     Üç puanı alkışladı 
     LUCESCU zor da olsa üç puanı alan oyuncularına kazanma hırslarından dolayı övgüler yağdırdı. Karşılaşma bitiminde soyunma odasında herkesi tek tek kutlayan tecrübeli teknik adam, "Çok hata yaptık, ancak savaştık, kazandık. Bu beni mutlu etti, umutlandırdı. İşte sizden beklediğim de bu. Her maç böyle olmalısınız. Takımdaki dayanışma önümüzdeki haftalara olumlu yansıyacaktır. İstanbulspor maçına daha hazır çıkacağız" ifadelerini kullandı. 
     
İlhan fiyat kırmıyorYıldız futbolcu, yeni sözleşme yapmak için yıllık iki milyon dolar istedi. Yönetim Kurulu ise takım içinde dengelerin bozulmamasına çalışıyor 
     Pazarlık sürüyor 
     SEZON sonunda mukavelesi sona erecek olan İlhan Mansız ile üç yıllık daha anlaşma yapmak isteyen Beşiktaşlı yöneticiler arasında pazarlık başladı. Yıldız oyuncu, Beşiktaş’tan yıllık 2 milyon dolar istediğini belirterek, "Bu paranın verilmesi halinde hemen imzayı atarım" dedi. Siyah - Beyazlı yöneticiler ise takım içindeki dengelerin bozulmasından endişe duyuyor. 
     
     O bizim evladımız’ 
     FUTBOL Şube Sorumlusu Yıldırım Demirören, "İlhan’ın bu sene daha iyi futbol oynaması için kafasının rahat olması şart. 100. yılda şampiyonluğa oynarken, Dünya’nın tanıdığı milli oyuncumuzun kafasından transferi silmemiz lazım. Bunun için kendisi ile anlaşıp, mutlaka sözleşmesini uzatacağız. İlhan bizim evladımız. Hem Beşiktaş ona, hem de o Beşiktaş’a çok şey kazandırdı" dedi. 
     
Ahmet’in kumarı      SAKATLIĞI tam geçmemesine rağmen büyük bir risk alarak Kocaelispor maçına çıkan Ahmet Dursun, attığı golle yeniden hayata döndüğünü söyledi. Siyah - Beyazlı oyuncu, "Stres kırığı 1000 sporcudan birinde rastlanırmış. Bu da benim şanssızlığım. Biraz kendimi tehlikeye attım, buna mecburdum. Çünkü takımdan ayrı kaldığım zamanlar manevi olarak sorun yaşıyorum. Bundan sonra Nihat gibi sağ kanatta serbest oynarsam daha başarılı olurum" dedi. 
     
Sergen az sonra      KOCAELİSPOR maçında doksan dakika forma giyerek herkesi şaşırtan Sergen, iki hafta süre istedi. Yıldız oyuncu, "Çok eksiğim var. Yüzde yüz hazır değilim. Zorlanmama karşın oynamak zorundaydım. Takımda ikinci kaptanım ve sorumluluklarım var. Elimden geleni sahaya yansıtmaya çalışıyorum. İki hafta sonra fizik olarak istediğim noktaya geleceğim. İlhan ve Nouma’nın takıma girmesiyle gücümüz artacak" diye konuştu. 
     
Zago’ya tam not      KOCAELİ maçında ilk onbirde forma giyen ve galibiyette önemli payı olan Zago teknik kadrodan tam not aldı. Menajer Sinan Engin, Brezilyalı futbolcunun yetenekli ve hırslı olduğunu söyledi. Engin, "Topla çıkışları mükemmel. İkili mücadelelerdeki yırtıcılığı iyi. Beşiktaş’a çok yararlı olacak" diye konuştu. 
     
Cordoba üzgün      BEŞİKTAŞ’A geldiği günden bu yana özel ve resmi maçların hepsinde gol yiyen Cordoba, bunun üzüntüsünü yaşıyor. Kolombiyalı file bekçisi Kocaelispor maçında kalesinde gördüğü gol için, "Top Ronaldo’ya çarptığı için kontrpiyede kaldım. Bu durum bir kaleci için en talihsiz an" savunmasını yaptı. 
     
Bilgili sabır istedi      BAŞKAN Serdar Bilgili, taşların yavaş yavaş yerine oturduğunu belirtip, taraftarlardan biraz zaman istedi. Bilgili, "Özlenen Beşiktaş geliyor" ifadesini kullanırken, YTP’den aldığı milletvekilliği teklifi için de, "Önce Beşiktaş gelir. Bu konuları daha sonra düşünüp, bir karara varırız" dedi. 
     



 SPOR 





























</TEXT>
</DOC>
