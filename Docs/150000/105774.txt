<DOC>
<DOCNO> 105774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sontur21.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar hayatı durduracak... Köprüler, hastaneler... 
</HEADLINE>
<TEXT>

     Kamu çalışanları, hükümetle yürütülen ancak uyuşmazlıkla sonuçlanan zam konusunda, hükümeti uyarmak amacıyla yarın alanlara çıkacak. 
     Kamu Emekçileri Sendikaları Konfederasyonu KESK 
     İstanbul Şubeler Platformu Dönem Sözcüsü Gürsel Ümit Sever, hükümetle uyuşmazlık ile sonuçlanan memur zammı konusunda basın toplantısı düzenledi. Kamu çalışanlarının 12 yılı aşkın bir süredir insanca bir yaşam için mücadelesini sürdürdüğünü belirten Sever, bu yıllar içindeki taleplerinin baskı, ceza, sürgün ve soruşturmalarla karşı karşıya kaldığını kaydetti. Son toplu sözleşme görüşmesinde de kendilerine "sefalet ücreti"nin dayatıldığını iddia eden Sever, "Son 5 yılda maaşlarımızdaki erime yüzde 51'dir. En azından 2002'nin reel kaybının giderilmesi ve 2003 için maaşlarımızın yoksulluk sınırı üzerine çıkarılması önerisini hükümet cephesi reddetti" dedi. 30 Ağustos'ta yapılan görüşmelerin uyuşmazlıkla sonuçlanmasının ardından KESK'in Yüksek Hakem Kurulu'na başvurduğunu ve konunun daha sonra Bakanlar Kurulu'na gideceğini belirten Sever, son sözü Bakanlar Kurulu'nun söyleyeceğini anımsattı. 
     
     HÜKÜMET IMF'NİN EMRİNDE 
     Hükümeti IMF'nin emrinde, yerli ve yabancı tekellerden yana olmakla suçlayan Sever, şöyle dedi 
     "Kamu emekçileri, işçiler ülkenin tüm emekçileri onlar için birşey ifade etmiyor. Bize alanlara çıkmaktan mücadeleden, hizmet üretmemekten başka bir seçenek bırakmamışlardır. 12 yıldır sürdürdüğümüz mücadeleyi büyütmekten ve daha kararlı sürdürmekten başka çare yok. 
     Aldığımız karar gereği bütün illerde eylem yapılacaktır. 
     İstanbul'da da kamu emekçileri hayatı durduracaklardır. 
     Boğaz köprülerinde iş yavaşlatılacak, hastanelerde acil servisler dışında hizmet verilmeyecektir. Onlar IMF'ye söz verdiği için direniyorlar, biz de emekçilere, halka söz verdik." KESK'e bağlı kamu çalışanları yarın BEDAŞ Genel Müdürlüğü ve bağlı tüm belediyelerde, vergi dairelerinde, PTT ve Telekom'da Köy Hizmetleri'nde, Karayollarında ve diğer kamu işyerlerinde sabahtan itibaren iş bırakarak Aksaray Metro istasyonu önü ve Kadıköy İskele Meydanı'nda toplanacak. 
     





</TEXT>
</DOC>
