<DOC>
<DOCNO> 125381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sondun17.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AFP'nin yorumu "Türkiye köşeye sıkıştı" 
</HEADLINE>
<TEXT>

     Fransız haber ajansı AFP , Avrupa Birliği'nin AB Kopenhag doruğunda Kıbrıs konusunda aldığı kararla Türkiye'nin hareket alanının daraldığı ve Türk tarafının ''köşeye sıkıştığı'' yorumunu yaptı. 
     Çıkmazdan kurtulmak isteyen Ankara'nın, bu sorunun çözümü için yeni bir zemin oluşturma çabası içinde olduğunu kaydeden AFP, bugünkü Çankaya zirvesinde, ''28 yıldır Türkiye'nin komşu Yunanistan'la ilişkilerini zehirleyen ve Ankara'nın AB çabalarını zora sokan bu dikenli konu''nun masaya yatırılacağına dikkat çekti. 
     AB'nin, ''Kıbrıs''ı üyeliğe kabul ederek, sorunun çözümü için taraflara 28 Şubat 2003'e kadar süre verdiğini anımsatan ajans, Ankara'da bazı çevrelerde, AK Parti iktidarıyla askeri ve diplomatik kurumlar arasında Kıbrıs konusunda görüş ayrılığı bulunduğunun söylendiğini yazdı. 
     AFP, ''milli dava'' Kıbrıs konusunda Ankara'daki havanın ''patlamaya hazır bomba''ya benzediği yorumunu da yaptı ve Türk gazetelerinin, Kıbrıs sorununun çözüme kavuşturulması halinde AB şansının artacağı yolunda yorumlarda bulunduğuna dikkat çekti. 
     Ajans, KKTC'deki muhalefet partilerinin KKTC Cumhurbaşkanı Rauf Denktaş'ı da anlaşmaya zorladığı görüşünü dile getirdi. 
     





</TEXT>
</DOC>
