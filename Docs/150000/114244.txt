<DOC>
<DOCNO> 114244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sonspo03.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Siena antrenörü Ergin Ataman sıkıntılı günler geçiriyor... 
</HEADLINE>
<TEXT>

     İtalyan 1. Basketbol Ligi'ne bu yıl büyük umutlarla başlayan Montepaschi Siena'da alınan kötü sonuçlar antrenör Ergin Ataman'ın geleceğini zora sokuyor. 
     Geçen perşembe günü 17 Ekim Euro Lig'de deplasmanda Maccabi Tel Aviv'den 26 fark yiyen Siena, pazar günü ligde Skipper Bologna karşısında da 18 sayı farkla yenik ayrıldı. 
     Siena'da 2. sezonunu geçiren ve geçtiğimiz yıl büyük başarılara imza atan antrenör Ataman, takımda revizyon yapıp Avrupa'nın yıldız isimlerini kadrosuna almasına rağmen beklenilen galibiyetleri alamıyor. Ligin 6. haftası geride kaldığında 2 yenilgi 4 galibiyet alan Siena, 8 puanla 5. sırada yer alıyor. 
     Corriere della Sera gazetesi yaptığı yorumda, Ataman'ı geçen sezon başında AC Milan'ı çalıştıran daha sonra görevine son verilen teknik direktör Fatih Terim'e benzetti. 
     Gazete, ''Siena, kazanmak için yaratıldı. Takım, teknik direktöre daha fazla katlanamıyor. Bologna'da alınan yenilgi rastlantısal bir sonuç değil. Ya Ataman da geçen yıl Milan'dan kovulan Terim gibi bir sonla karşılaşırsa '' ifadelerini kullandı. 
     Mirsad Türkcan, Alphonso Ford, Vukceviç gibi ünlü oyuncuları kadrosunda bulunduran Siena bu zamana kadar, takım olmayı başaramamak, çabuk pes etmek ve oyuncuların aralarında gerginlik olması suçlamalarıyla karşı karşıya kaldı. 
     İtalyan basketbolundaki ilk ve tek Türk antrenör Ergin Ataman, Bologna yenilgisi sonrasındaki açıklamasında ''Durum kritik'' dedi. 
     Sakatlığından dolayı yaklaşık 1.5 aydır takımdan uzak kalan Stefanov'un yokluğunun ciddi bir sorun olduğunun altını çizen Ataman, ''Ama beni daha çok öfkelendiren savunmanın kötülüğü. İsrail'den sonra bir tepki olacağını sanıyordum ama yeniden pes ettik. Transfere tekrardan dönebilir miyiz bilmiyorum. Belki de Topiç'i göndermekle hata yaptık. Sorumluluk sadece benim'' diye konuştu. 
     Bu arada İtalyan gazeteleri Avrupa basketbolunun önemli yıldızları Mirsad Türkcan ve Alphonso Ford'un Siena'daki ilk sezonlarında hayal kırıklığı yarattığını yazdılar. 
     Mirsad'ın Bologna karşısında hemen 2. dakikada sinirlenip kasti faul yapmasını eleştiren gazetelerde, ''Türkcan kötüydü'' diye yazıldı. 
     





</TEXT>
</DOC>
