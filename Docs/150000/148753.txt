<DOC>
<DOCNO> 148753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/yazar/altan.html </URL>
<DATE> 2003/04/10/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Gördüğümüz rüyalar ekrana yansıtıldığında... 
</HEADLINE>
<TEXT>

     20 günü de aşan savaşta, gün aşırı ölüp giden bir savaş muhabiri... 
     Ölümlerin ne kadarı kasıtlı, ne kadarı bir kaza sonucu 
     Bağdat düşmek üzre mi yoksa Bağdat savaşı yeni mi başlıyor 
     Ne bizim saat ilgileniyor bu tür konularla, ne takvim, ne de barometre... 
     İşte yine geldik perşembeye... 
     Saat 8.45’i gösteriyor. 
     Barometrenin ibresi ise yükselmede. 
     
     Uykunun gelmesi engellenemiyor, acıkma engellenemiyor, sevişme arzusu engellenemiyor. 
     Doğum engellenemiyor, ölüm de engellenemiyor. 
     Ama Hazine’den geçinen bir müsteşar, bir kaymakam, bir general, çıplak hayattan geçinen bir turşucudan, bir marangozdan, bir elektrik teknisyeninden, bir eczacıdan, bir aşçıdan daha önemli... 
     Burada bir sakatlık varmış gibi geliyor bendenize... 
     
     Bir insan mezbahasına dönüşen Irak savaşının temelinde de, böyle bir sakatlığın bulunması olası... 
     Her yere heykelini diktiren 71 saraylı Saddam, büyük lider. 
     Domates, biber satıcıları, kebapçılar, dokumacılar, fırıncılar çerden çöpten insanlar... 
     Bush da tabii öyle... 
     Onun da, özellikle ABD dışında, astığı astık kestiği kestik... 
     Oysa Saddam’ın da çişi geliyor, Bush’un da... 
     Ve bizim barometre ne Saddam’ın çişinin geldiğini gösteriyor, ne Bush’un... 
     
     Silahtan para kazanma dönemi aşılsa İstanbul - Tokyo arası ulaşım, yarım saate inse ve küresel bir belediyeler konfederasyonu kurulsa... 
     Yok canım bütün bunların hepsi ütopya... 
     Leonardo da Vinci’nin kendince çizdiği uçak planı da bir ütopyaydı... 
     Olacak iş miydi yani insanın uçması 
     Ya hele Jules Verne’in yazdığı "Ay’a Seyahat" 
     Laf ola beri gele Ay’a nasıl gidebilir ki insan 
     
     Bendenizin de ütopyası, silahtan para kazanma döneminin aşılması İstanbul - Tokyo arası ulaşımın yarım saate inmesi ve küresel bir belediyeler konfederasyonunun kurulması... 
     Para, tek para yerel diller yanında, ortak dil de İngilizce... 
     Ne sınır kalmış, ne pasaport, ne Hazine’den geçinmeli demagoglar saltanatı... 
     Herkesin kimliği, doğuştan kendisine verilen bir cep telefonu numarası... 
     
     Bir de tabii 21. yüzyılın getireceği en büyük artı, gece görülen rüyaların ekranlara yansıtılabilmesi olacak... 
     Rüyalar da, tıpkı kan grupları ve DNA’lar gibi sınıflandırılacak... 
     Kimin kiminle evlenirse mutlu olabileceği gördükleri rüya kasetlerinin aynı kategoriden olup olmadığının incelenmesiyle anlaşılacak... 
     Böylesi bir ütopya şimdiden gerçekleşmiş olsaydı, Bush’un gördüğü rüyaların kasetiyle, Saddam’ın gördüğü rüyaların kaseti, kimbilir ne kadar çok satardı... 
     
     Bizim Türkiye’ye gelince... 
     Rant ekonomisine dayalı, temelsiz ve birikimsiz bir burjuvalaşma özeninin kolay kolay evrenselleşemeyeceği ve proletaryaya dönüşememiş bir köylülüğün de, "3. Dünya"ya daha yatkın olduğu konularını bir kalemde geçelim... 
     Gelir dağılımındaki uçurumların da, sınıfsal analizlerin de, "vatanın ve milletin bölünmez bütünlüğü" formülüyle üstünün kapatılmasının sürdürülmesine omuz silkelim... 
     Kazara "Son 70 yıldaki siyasetçi yalanları" diye matrak bir inceleme kitabı yazılsa, bir milyon satmaz mıydı 
     Emekli bir militer, yahut bir bürokrat böyle bir uğraşa sıvansa, tüm dünya TV’lerinin baş kahramanı olurdu... 
     
     Ne diyorsunuz, bugün çok mu saçmaladım 
     Irak’taki savaşın saçmalığından azıcık sıyrılmaya çalıştım hoş görün lütfen... 
     
     







</TEXT>
</DOC>
