<DOC>
<DOCNO> 129548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo03.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalite testi değil, çin işkencesi... 
</HEADLINE>
<TEXT>

     Uluslararası Olimpiyat Komitesi IOC tarafından 1 yıl önce akreditasyonu yapılan Türkiye Doping Kontrol Merkezi, 1 yılı doldurduğu için ikinci kez tabi tutulduğu sınavdan da başarıyla geçerken, ISO kalite belgesini alamadığı için yerinde sayıyor. 
     Merkez, 2003 yılı için geçerli olan yeniden akreditasyon testiyle ilgili olarak Dünya Anti Doping Ajansı WADA uzmanları, bağımsız uzmanlar ve IOC Sporda Doping ve Biyokimya Alt Komisyonu üyelerinden oluşan 10 kişilik ekibin incelemelerinden de başarıyla çıktı. 
     Merkezin ikinci akreditasyon için hazırladığı rapor, IOC tarafından örnek rapor olarak gösterilerek, diğer akredite laboratuvarlarının da aynı sistemle çalışmaları istendi. 
     Tüm bu gelişmelere karşın merkezin, ISO 17025 kalite belgesinin sağlanması için 2001 yılından bu yana sürdürülmekte olan çalışmalar, İngiliz ISO Akreditasyon Kuruluşu UKAS tarafından bir türlü tamamlanmayınca, analizler için tam anlamıyla hazır olan merkez, resmi çalışmalarına bir türlü başlayamadı. Merkez, 2 UKAS denetçisinin bir türlü tamamlayamadıkları raporların sonuçlarını bekliyor. 
     IOC Tıp Komisyonu Başkanı Dr.Patrick Schamasch, Türk merkezine yolladığı mektupta, ''IOC akredite laboratuvarlar listesine adınızın eklenmesi için yalnızca ISO 17025 belgesini beklemekteyiz'' derken, uluslararası doping kontrolü pazarında da söz aldığı müşterilerini elinden kaçırmamaya çalışan Türkiye, pazar arayışını sürdürüyor. 
     
     MÜŞTERİ ARAYIŞI 
     Rusya'nın başkenti Moskova'da yapılan 5. Uluslararası Sporda Dopingle Mücadele İnceleme Grubu Toplantısı'na katılan merkez başkanı Prof.Dr.Aytekin Temizer, doping analiz pazarından pay kapmak için yoğun bir kulis faaliyeti yürüttü. 
     Gürcistan, Azerbaycan, İran, Romanya, Bosna-Hersek, Kazakistan, Moldova, Slovakya, Slovenya, Tacikistan ve Özbekistan'dan söz alan Temizer, ülke temsilcilerini, laboratuvarları görüp incelemelerde bulunmak üzere Türkiye'ye çağırdı. 
     





</TEXT>
</DOC>
