<DOC>
<DOCNO> 110382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sonspo26.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Minibüs şöförlerinden Antalyaspor'a destek 
</HEADLINE>
<TEXT>

     Antalya merkezinde yolcu taşımacılığı yapan 633 minibüsün şoförü, bugünkü hasılatını ekonomik sorunlar yaşayan Antalyaspor'a bağışlayacak. 
     Antalya Minibüsçüler Odası Başkanı Mustafa Gönenç, A.A muhabirine yaptığı açıklamada, odaya bağlı 633 minibüsün bugün elde edeceği hasılatın tamamının, ekonomik sıkıntı içindeki, İkinci Futbol Ligi A Kategorisi'nde mücadele eden Antalyaspor'a bağışlanacağını bildirdi. Oda üyelerinin ortak kararıyla Antalyaspor'a yardımcı olmaya karar verdiklerini kaydeden Gönenç, ''Bir günlük uygulama ihtiyaç duyulursa önümüzdeki günlerde de tekrar edilebilir. Amacımız takımımıza maddi ve manevi destek vermek. Onlara yanlarında olduğumuzu göstermek'' dedi. 
     Minibüsçüler bu kararlarını, minibüslerinin camlarına astıkları ''Bugünkü gelirimiz Antalyaspor'a'' yazısıyla da kamuoyuna duyurdular. 
     Geçen sezon oynayan bazı futbolcularına borcunu ödeyememesi yüzünden, yeni transferlerinin lisanslarının iptal edilmesi tehlikesiyle karşı karşıya kalan Antalyaspor'un 5.5 trilyonu vergi borcu olmak üzere, yaklaşık 10 trilyon lira borcu olduğu bildirildi. 
     





</TEXT>
</DOC>
