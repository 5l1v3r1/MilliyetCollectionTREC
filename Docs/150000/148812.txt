<DOC>
<DOCNO> 148812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun43.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Irak halkına seslenecek ''Korku ve zulüm sona eriyor'' 
</HEADLINE>
<TEXT>

     ABD Başkanı George Bush, ''Özgürlüğe Doğru'' adlı yeni bir televizyon kanalı aracılığıyla Irak halkına seslenecek. 
     Konuşmasını, 2 gün önce Kuzey İrlanda'da İngiltere Başbakanı Tony Blair ile biraraya geldiği zirve sırasında kaydeden Bush, Irak halkına, ''Şu anda Saddam Hüseyin rejimi iktidardan uzaklaştırıldı. Uzun süren korku ve zulüm dönemi sona eriyor'' diyecek. 
     TSİ 17.00'da halka seslenecek olan Bush, Irak halkına, ''Saddam ve oğullarına daha çok saray inşa etmek yerine kendilerine daha iyi hayatlar kurmak için özgür olacaklarını, özgürce ekonomik refahlarını sağlayıp, özgürce seyahat ederek, fikir özgürlüğüne sahip olacaklarını'' söyleyecek. 
     Bush, ''Saddam Hüseyin'in ulusunuza yaşattığı kabus çok yakında sona erecek'' de diyecek. 
     Blair de, Irak semalarında uçacak bir C-130 Hercules tipi uçaktan yayın yapacak televizyondan Irak halkına hitap edecek. 
     





</TEXT>
</DOC>
