<DOC>
<DOCNO> 145239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun36.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro'dan Kuzey Irak için 4 senaryo... 
</HEADLINE>
<TEXT>

     Fransa'da yayımlanan Le Figaro gazetesinde çıkan bir haber analizinde, savaşla birlikte Kuzey Irak'taki gelişmeler için gelecekte dört ayrı senaryonun mevcut olduğu bildirildi. 
     Fransız gazetesi, Kuzey Irak'ta ''statüko'', ''durumun kontrol altına alınması'', ''savaş içinde savaş'' ve ''çatışmanın uluslararası hale gelmesi'' şeklinde özetlediği dört ayrı senaryo için özetle şu görüşlere yer verdi 
     
     "STATÜKO'' 

     ''Irak lideri Saddam Hüseyin'in yenilgisiyle savaş kısa sürede bitecek. Musul ve Kerkük, ABD ve İngiltere'nin eline düşecek. Türkiye, ABD'nin baskısıyla tereddüt ettikten sonra Kuzey Irak'a girmeyecek. Savaş bittiği için Kuzey Irak'tan Türkiye'ye göç olmayacak. Yeni kurulacak demokratik Irak'ta parçalanma olmayacak.'' 
     
     ''DURUM KONTROL ALTINDA'' 

     ''Türkiye, ABD'nin ve Iraklı Kürtlerin karşı koymamasıyla birlikte, terör örgütüne karşı koymak ve göçü kontrol altına tutmak için Kuzey Irak'a girecek. Türk ordusuyla Iraklı Kürtler arasında çok fazla sorun çıkmayacak. Savaş bittikten sonra, Türk ordusunun bölgede kalıp kalmaması bir soru işareti olarak kalacak.'' 
     
     ''SAVAŞ İÇİNDE SAVAŞ'' 

     ''Türkiye, ABD'nin onayı olmadan Kuzey Irak'a girecek. Türkiye-ABD ilişkileri bozulacak, Türkiye'de ordu inisiyatifi ele alacak. Iraklı Kürtler Türk ordusuna saldıracak. Türk ordusu, bir Kürt devletinin kurulmasını engellemek için Musul ve Kerkük'e ilerleyecek. ABD, Kürtler ile Türk ordusu arasında barış gücü rolü oynamak zorunda kalacak. Bu sırada terör örgütü PKK da Türkiye'de harekete geçecek.'' 
     
     ''ULUSLARARASI KRİZ'' 

     ''Bu durumda ise Türkiye'nin müdahalesi zincirleme bir sürü uluslararası hareketi de beraberinde getirecek. Kuzey Iraklı Kürtler ve terör örgütü PKK, bağımsız devlet kurmak için Türk ordusuna karşı savaşacak. İran da savaşa müdahale edecek. Bölgede kimlerin kimlerle ittifak içinde olacağı önceden kestirilemediği yeni bir düzen için kartlar yeniden dağıtılacak.'' 

     
</TEXT>
</DOC>
