<DOC>
<DOCNO> 127996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/guncel/gun01.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu'da büyük salgın 
</HEADLINE>
<TEXT>
   100 bin çocuk grip 
   Batman'dan sonra Diyarbakır'daki grip salgını nedeniyle okullar üç gün süreyle tatil edildi... 
      RAMAZAN YAVUZ Diyarbakır DHA 
   
   Batman'da ortaya çıktıktan sonra Diyarbakır'da da salgın haline gelen grip nedeniyle ilköğretim ve orta dereceli okullar üç gün süreyle tatil edildi. Diyarbakır'da yaklaşık 100 bin çocuğun gribe yakalandığı belirtildi. 
   Batman'ı geçen hafta etkisi altına alan grip salgını sonunda Diyarbakır'a da sıçradı. Batman'a komşu Diyarbakır'ın Bismil ilçesinde hastalık nedeniyle okullar tatil edilirken, salgın kent merkezine de sıçradı. Salgının ciddi boyutlara ulaşması üzerine kentte eğitime üç gün süreyle ara verildi. 
   
   Hastaneler doldu 
   Diyarbakır Valisi Nusret Miroğlu, Batman'a en yakın ilçe olan Bismil'de geçen hafta cuma günü grip salgını yüzünden okulların bir gün tatil edildiğini hatırlattı. Miroğlu, "Pazartesi günü yaptığımız araştırmada ilimiz kent merkezindeki okullara gelmeyen birçok öğrencimizin de gribe yakalandığını tespit ettik. Diyarbakır'da yaklaşık 100 bin öğrencinin gribe yakalandığını sanıyoruz. Hastalığın daha fazla yayılmasını önlemek için okulları üç gün tatil ettik" dedi. 
   Günde yaklaşık 2000 kişinin üst solunum yolu rahatsızlığı nedeniyle başvurduğu Diyarbakır SSK Hastanesi'nde de hasta sayısında patlama yaşandı. Dr. Kemal Atılmış, kendilerine başvuran hasta sayısının son iki günde üç katına çıktığını belirterek, "Özellikle çocuklar yüksek ateş, öksürük ve burun akıntısı şik yetiyle hastaneye getiriliyor. Durumu çok ağır olanları hastaneye yatırıyoruz. Daha hafif durumdakileri de ayakta tedavi ettikten sonra evlerine gönderiyoruz. Kliniklerimiz dolmuş durumda" diye konuştu. 
   Günde 2000 kişinin acil servise başvurduğunu dile getiren Atılmış, "Hastalarımıza yardımcı olabilmek için elimizden gelen çabayı sarf ediyoruz" açıklamasını yaptı. 
   
   
   
   
</TEXT>
</DOC>
