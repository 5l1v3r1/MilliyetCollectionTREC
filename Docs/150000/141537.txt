<DOC>
<DOCNO> 141537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur31.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaşırtan hastalık..18 yaşındaki Ayşe, eti çiğ yiyor, konuşamıyor... 
</HEADLINE>
<TEXT>

     Şanlıurfa'nın Siverek İlçesi'nde, eti çiğ yiyen, diğer gıdaları da tüketmeden önce koklayan ve konuşamayan 18 yaşındaki Ayşe Kaniş, tedavi edilmeyi bekliyor. 
     Genç kızın babası Eyüp Kaniş, kızı Ayşe'nin diğer 6 çocuğundan farklı hareket ettiğini ve ''hayvansal içgüdüyü'' çağrıştıran davranışlarda bulunduğunu söyledi. 
     Maddi durumu iyi olmadığı halde, kızını Türkiye'deki birçok hastaneye tedavi için götürdüğünü, ancak bir sonuç alamadığını ifade eden baba Kaniş, şöyle konuştu 
     ''Ayşe, evdeki etleri pişirmeden çiğ olarak yiyor. Ayrıca, bütün yiyecek ve içecekleri, önce kokluyor sonra yiyor. Normal bir insanın yapmadığı davranışlarda bulunuyor. Son olarak, Diyarbakır ve Adana'ya hastaneye götürdüm. Doktorlar, kızımın akli dengesinin yerinde olduğunu söylediler, ancak yapılan tedavilerden sonuç alamadık.'' Eyüp Kaniş, kızının ''evcil bir hayvan'' gibi davrandığını ifade ederek, ''Mutlaka bir tedavi şekli vardır. Ama benim ekonomik gücüm yok. Yetkililerden çocuğumun tedavisini yaptırmalarını istiyorum'' dedi. 
     
     UZMAN GÖRÜŞÜ 
     Harran Üniversitesi Nöroloji Anabilim Dalı Öğretim Üyesi Yrd. Doç. Dr. Yaşar Özkul, bu tür vakaların çok ender görüldüğünü, genç kızın tam teşekkülü bir hastanede tedavisinin yapılması halinde zeka problemlerinin anlaşılacağını belirterek, yarım kalan tedavinin sürdürülmesi gerektiğini bildirdi. 
     Psikaytristler, hayvansal içgüdünün gelişmesi gibi bir durumun söz konusu olamayacağını vurgulayarak, hastanın mutlaka bir psikiyatriste gösterilmesi gerektiğini söylediler. Kansızlık hastalığı görülen bazı kişilerde duvarı eşeleyerek toprak yeme rahatsızlığı görülebildiğini kaydeden uzmanlar, ancak Ayşe Kaniş'in durumunun psikolojik rahatsızlıktan kaynaklanma olasılığının ağır bastığını vurguladılar. 
     





</TEXT>
</DOC>
