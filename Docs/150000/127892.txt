<DOC>
<DOCNO> 127892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/spor/yurundul.html </URL>
<DATE> 2002/01/01/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Hiddink, Löw ve Zeman 
</HEADLINE>
<TEXT>

     Sezon ortasında acele teknik adam bulma mecburiyeti Fenerbahçe yönetimini zora soktu. Boşta olan yabancılar arasında tercih yapmak hiç de kolay değil. Şu anda görev yapanların da yüklü tazminatları var. En çok dikkat edilmesi gereken konu da, takımın başına getirilecek kişinin kafasında inandığı sistemde körü körüne ısrar eden değil, eldeki malzemeye göre oyun modeli uygulatan teknik direktör tipi olmasıdır. 
     Her zaman vurguladığımız gibi Fenerbahçe hassas bir kadro yapısına sahip. Genel pres rahatsızlığı ve kolektif uyum yetersizliği var. Yetenekli oyuncuların fiziki dirençleri zayıf. Koşanların teknik becerisi yok. Böyle bir tabloda yüksek tempoyla kontrollü anlayışın birleşeceği basit bir oyun modeli gerekli. Tabii ki bir de fizik kondisyon. 
     Şimdi 12 sene öncesinden başlayarak bazı örnekler verelim. PSV'yi iki yıl üst üste Avrupa Şampiyonu yapan Hiddink , Fenerbahçe'ye geldiğinde yer yerinden oynadı. Ama Hollandalı teknik direktör, PSV modelini tam zıt kutup teşkil eden elindeki kadroya uygulatmakta ısrar etti. Fenerbahçe kısa sürede puan cetvelinde beklenmeyen yerlere inerken, Schumacher gibi kaleci ile ligin en çok gol yiyen takımı oldu. Hiddink'in görevine son verildi. 
     Löw takıma iyi kondisyon depoladı. Dörtlü savunmaya, eleştiriler karşısında erken geçiş yaparak, dokuz maçlık bir galibiyet serisi yakaladı. Ancak takımı yüksek tempoda devamlılığa zorlaması, en önemlisi de Sergen ile birlikte tekrar kafasındaki 3 - 5 - 2'ye dönmesi Fenerbahçe'yi olumsuzluğa itip, hedefinden kısa sürede uzaklaştırdı. 
     Bir de Zeman faciası var. Bu tercih adeta bile bile ladesti. 4 - 3 - 3'ten başka sistem tanımam, defans blokunu santraya çıkartıp, oyunu karşı alana yıkarım felsefesi, Fenerbahçe'nin kadrosu için adeta harakiriydi. Bu özelliklerini açıkça dile getirdiği halde kendisine görev verildi. 4 - 3 - 3'ten yürümediği halde ödün vermedi. Moshoeu'yu sağ açık, Boliç'i sol açık yaptı. Olanlar oldu. 
     Şu aşamada yabancı tercihleri dışında bir de Oğuz Çetin' le devam düşüncesi var. Oğuz, çok iyi bir futbolcuydu. Aynı zamanda da kaliteli bir insan. Ama deneyimi yok. Tam bir kapalı kutu. Mustafa Denizli'yi vazgeçemediği iki önemli yanlışından döndürecek diyaloğa giremeyişi, kendisi için olumsuz puan. Bu arada Başkan Aziz Yıldırım'ın kafasında, Oğuz'u teknik patron yapıp, yanına bir kondisyoner tutup, 'ben de fikir yürütürüm' düşüncesi varsa, bu yanlışların en büyüğü olur. 
     



 SPOR 





















</TEXT>
</DOC>
