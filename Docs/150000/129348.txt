<DOC>
<DOCNO> 129348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur17.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, grupta konuştu "Arzumuz, yeni acılar yaşanmasın" 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Türkiye, Irak konusunda ülkemiz ve bölgemiz için en doğru, en isabetli ve en gerçekçi tavrı izleyecektir. Bütün arzumuz, ocaklar sönmesin ve yeni acılar yaşanmasın. Çok acı gören Ortadoğu halkları yeni bir gerilime, bölgede barış imkanı büsbütün tehlikeye girmesin'' dedi. 
     Erdoğan, AK Parti'nin Meclis Grup toplantısında yaptığı konuşmada, Türkiye'nin yoğun bir gündemle karşı karşıya olduğunu söyledi. Erdoğan, devletin bütün kurum ve kurullarıyla siyasetçisi, bürokratı, akademisyeniyle herkesin gelişmelerin seyrini olumlu yöne çevirmek için elinden gelen çabayı harcadığını anlattı. 
     AK Parti lideri, bir grup milletvekili, işadamı ve gazeteciyle birlikte öğleden sonra Orta Aysa ülkelerini kapsayan bir geziye çıkacağını anımsatırken de ''Bu geziler 3 Kasım'ın hemen ardından başladı. Amacımız, bir yandan siyaset ve güvenlik açısından Türkiye'yi vazgeçilmez bir ülke haline getirmek olduğu kadar, başta komşularımız olmak üzere bütün dünya ülkeleri ile dış ticaretimizi artırmaktır'' dedi. Tayyip Erdoğan, ''Biz şuna inanıyoruz ki, eğer komşularımızla ve dünya ile sürekli istikrarlı ve dinamik ticari ilişkiler geliştirirsek, bu aynı zamanda bütün sınırlarımız açısından ve bölgesel olarak bir güvenlik sisteminin oluşmasına imkan sağlayacaktır'' diye konuştu. 
     AK Parti lideri, Başbakan Abdullah Gül'ün Ortadoğu ülkelerini kapsayan gezisini değerlendirirken de ''Irak'la ilgili, çevremizdeki yakın komşularımız arasında barış umudunun bitmediğini göstermek için Başbakanımızın en üst düzeyde diplomatik temasları sürdürmektedir. Kendisine teşekkür ediyoruz'' dedi. 
     Erdoğan, Irak kosunuda Türkiye'nin tavrı konusunda da şu değerlendirmeyi yaptı 
     ''Türkiye tarih boyu koruduğu merkezi önemine ve büyük devlet tecrübesine uygun olarak ülkemiz ve bölgemiz için en doğru, en isabetli ve en gerçekçi tavrı izleyecektir. Biz barış, adalet ve hakkaniyetten yanayız. Bütün arzumuz ocaklar sönmesin ve yeni acılar yaşanmasın. Çok acı gören Ortadoğu halkları yeni bir gerilime ve bölgede barış imkanı büsbütün tehlikeye girmesin.'' 
     





</TEXT>
</DOC>
