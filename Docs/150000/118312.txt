<DOC>
<DOCNO> 118312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sontur20.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Türkiye bir gölge Başbakan tarafından yönetilecek" 
</HEADLINE>
<TEXT>

     DSP Genel Başkanı ve Başbakan Bülent Ecevit, AK Parti'nin iktidara gelmesi üzerine ''Türkiye'nin ciddi bir devlet sorunu ile karşı karşıya geldiğini'' savunarak, ''Tek başına çoğunluk iktidarını elde eden bu partinin kuracağı hükümet, gerçek anlamda iktidarı temsil edemeyecek'' dedi. 
     Ecevit, Başbakanlık muhabirlerini veda amacıyla Başbakanlık merkez binasında kabul etti. 
     Kabulde konuşan Ecevit, ''AK Parti'nin iktidara gelmesi üzerine Türkiye'nin ciddi bir devlet sorunuyla karşı karşıya geldiğini'' savunarak, ''tek başına çoğunluk iktidarını elde eden bu partinin kuracağı hükümetin gerçek anlamda iktidarı temsil edemeyeceğini'' öne sürdü. 
     Başbakanı ve bakanları ''milletvekili olmayan bir kimsenin belirleyeceğini'' kaydeden Ecevit, ''Bakanlar Kurulu'nun gerçek anlamda başbakan olmayan bir kimse tarafından yönetileceğini'' söyledi. 
     Ecevit, ''Yani Türkiye bir gölge başbakan ve hükümet tarafından yönetilir durumda olacak. Bu durum içeride ve dışarıda ağır sorunlar yaratacak'' diye konuştu. 
     Başbakan Ecevit, şöyle devam etti 
     ''AK Parti'nin başbakanlık işlerini koordinatörlük düzeyine indireceği de açıklandı. Bu gelişme ve niyetler rejimde köklü ve çelişkili bir değişiklik anlamına gelir. Ancak milletvekili olmayan parti lideri tarafından belirlenecek başbakan, kendi partisinin liderine karşı kişiliğini ortaya koyabilirse farklı bir durum ortaya çıkar. Ama o zaman da iktidarın içinde kriz meydana gelir. 
     Anayasal açıdan yetkisiz durumdaki Adalet ve Kalkınma Partisi Genel Başkanı kendi başına önemli dış politika adımları atmaktadır. Bu da büsbütün kaygı verici bir durumdur.'' 
     





</TEXT>
</DOC>
