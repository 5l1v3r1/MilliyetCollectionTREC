<DOC>
<DOCNO> 145516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/soneko21.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan Annan Planı'nın kabul edildiği açıklanmalı 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, "Kıbrıs sorununun çözümünde, Annan Planı'nın oluşturduğu zemini kabul ettiğimiz açıklanmalıdır" dedi. 
     Özilhan, Türkiye'nin en temel ulusal çıkarının demokratik, çağdaş, gelişmiş bir ülke olma yolunda ilerlemek ve 70 milyon insanını huzur ve refah içinde yaşatmak olduğunu dile getirerek, bu gözönüne alındığında Türkiye'nin ne Avrupa Birliği'nden AB ne de ABD'den kopma imkanının olmadığının görüleceğini söyledi. 
     Kıbrıs sorununun çözümünde, Annan Planı'nın oluşturduğu zemini kabul ettiğimizin açıklanması gerektiğini ifade eden Özilhan, "Annan Planı, bazı haklı kaygılara yol açsa da bir uzlaşma metnidir, tüm talepleri karşılayamaması doğaldır. Buna rağmen bu plan, Türkiye'nin Kıbrıs'la ilgili tezlerine oldukça yakın ve olumlu cevaplar getirmektedir. İleride, bugün reddettiğimiz bu planı arayacak hale geliriz" diye konuştu. 
     Özilhan, Türkiye'nin Kuzey Irak ile ilgili içine düştüğü "iletişim zaafiyeti"nden bir an önce kurtulması ve endişelerin iç sorunlardan kaynaklanmaması halinde bunun bütün dünya kamuoyuna etkin biçimde anlatılması gerektiğini belirtti. 

     
</TEXT>
</DOC>
