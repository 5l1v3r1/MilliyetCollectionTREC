<DOC>
<DOCNO> 111801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sondun22.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da "Skınhead" kız çetesi bir Azeriyi döverek öldürdü 
</HEADLINE>
<TEXT>

     Rusya'nın başkenti Moskova yakınlarındaki Troitsk kasabasında, aşırı milliyetçi dazlak gruplara mensup oldukları bildirilen bir genç kız grubu, 54 yaşındaki bir Azeri kökenliyi döverek öldürdü. 
     Haberi bugün manşetinden veren İzvestiya gazetesine göre polis, olayla ilgili olarak hafta sonunda, ''Skinhead'' adlı kız çetesine mensup 7 genç kızı gözaltına aldı. Öğrenci oldukları bildirilen kızlar arasında bulunan 18 yaşındaki ve ''Kedi'' kod adlı İrina Rikova'nın, başta gelen azmettirici olduğu, bu kızın dazlak çetelerinin mensubu olduğu belirtildi. 
     Gazete, genç kızların Azeri uyruklu Kinja Bekov'u ''hayvanca'' öldürdüklerini yazdı. Bekov'un, kızlar tarafından özellikle başı tekmelenerek öldürüldüğü belirtildi. 
     Gazeteye göre polis, Bekov'un ''taşkınlık yapması'' nedeniyle olayın başladığını düşünüyor. Ancak muhabirler, kasabada yaptıkları incelemeler ve halkla konuşmaları sonucunda, ''olayın milliyetçi karaktere sahip olduğunu tespit ettiklerini'' belirttiler. 
     Gazetenin haberinde, ''Bu olay, kadınların, ideolojik amaçla yaptıkları ilk öldürme olayı oldu. Kadınların karıştığı aşırı milliyetçilik, giderek kriminal özellikler kazanıyor. Polise göre Rusya'da genç kızların kurduğu çetelerin sayısı hızla artıyor'' denildi. 
     





</TEXT>
</DOC>
