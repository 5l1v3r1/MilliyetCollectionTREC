<DOC>
<DOCNO> 112435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/soneko13.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın ikinci büyük tekstil fuarı İstanbul'da açıldı... 
</HEADLINE>
<TEXT>

     Paris Premier Vision fuarından sonra dünyanın ikinci büyük tekstil fuarı olan 12. Uluslararası Tekstil ve Hazırgiyim Fuarı ITSE İstanbul'da açıldı. 
     İstanbul Fuarcılık tarafından CNR Uluslararası Fuar Merkezi'nde gerçekleştirilen fuarın açılışında konuşan Türkiye İhracatçılar Meclisi Başkanı Oğuz Satıcı, moda ve marka yaratmanın önemini vurgulayarak, ''Umut ediyorum ki İstanbul Milano'nun yerine, Türkiye İtalya'nın yerine oturacak. Bu bir süreç. Tek yapmamız gereken Türkiye'de sadece olumsuzlukları değil, iyi şeyleri de görmek'' dedi. 
     Satıcı, az sayıda da olsa marka yaratan, katma değeri yüksek ürünler üretebilen konfeksiyoncuların ortaya çıktığına dikkat çekti. 
     Türkiye Giyim Sanayicileri Derneği Başkanı Umut Oran da, İstanbul'un tasarım ve moda merkezi haline getirilmesinin hedeflenmesi gerektiğini söyledi. 
     Ekonomik zenginliği sürdürebilmenin temel koşulunun küresel piyasalarda rekabet edebilmekten geçtiğini, bunun için de moda ve marka yaratmanın önemli olduğunu vurgulayan Oran, ''Ancak bizim önümüzde halen nasıl marka yaratabiliriz sorusu duruyor'' dedi. 
     Yenilikçilik yaratıcılık ve fantezi kavramlarının moda ve tasarımın sihirli kelimeleri olduğunu ifade eden Umut Oran, ''Hedeflerimizi 5-10 yılllık stratejiler halinde belirlememiz gerekiyor. İstanbul'u moda ve tasarım merkezi haline getirerek, böylece küresel markalar yaratıp ulusal yararlar sağlamaya çalışmamız gerekiyor'' diye konuştu. 
     Türkiye Odalar ve Borsalar Birliği TOBB Hazır Giyim ve Konfeksiyon Sektör Kurulu Başkanı Süleyman Orakçıoğlu da, Türkiye'nin lokomotif sektörü olan tekstil ve hazır giyimin ülke ihracatının yüzde 40'ını gerçekleştirdiğine işaret ederek, ''Üretim gücümüzü moda belirleyici güç haline getirebiliriz. İstanbul'u moda ve cazibe merkezi yapmada hepimize görevler düşüyor'' dedi. 
     Sanko Holding Yönetim Kurulu Başkanı Abdülkadir Konukoğlu da, marka yaratmanın kolay olmadığına değinerek, ''Bugün bir marka demek, minimum 30 milyon dolarlık reklam demek. Türkiye'de konfeksiyonda ise henüz yeni yeni sermaye oluşuyor'' şeklinde konuştu. 
     Konukoğlu, Türkiye'nin pamuk ipliği ve kumaş kalitesinin, konfeksiyoncu işadamlarına moda ve marka yaratmada önemli bir destek olduğunu vurguladı. 
     
     DÜNYANIN 2. BÜYÜK TEKSTİL FUARI 
     Mart ve Ekim aylarında olmak üzere yılda 2 kez düzenlenen ITSE Fuarı, Paris Premier Vision Fuarı'ndan sonra dünyanın ikinci büyük tekstil fuarı olma özelliğini taşıyor. 
     40 bin metrekarelik alanda gerçekleştirilen fuara, yerli ve yabancı 400 firma katıldı. 
     Bossa, Dupont, Akın Tekstil, Bilkont gibi sektörün önde gelen kuruluşların yer aldığı fuar süresince, katılımcı firmalar 2003-2004 modasını belirleyen renk, kumaş ve aksesuarları ziyaretçilerin beğenisine sunacaklar. 
     





</TEXT>
</DOC>
