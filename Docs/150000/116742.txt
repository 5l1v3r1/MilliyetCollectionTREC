<DOC>
<DOCNO> 116742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur06.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ramazan davulcuları" yola çıktı... 
</HEADLINE>
<TEXT>

     Gaziantep'in Nurdağı İlçesi'nde, Ramazan davulcuları törenle uğurlandı. 
     Ramazan ayı süresince büyük kentlerde çalışarak para kazanacak davulcular, toplu halde ve davul çalarak terminale kadar yürüdü. Terminalde eş ve çocuklarıyla vedalaşan davulcular, otobüslerle ilçeden ayrıldılar. 
     Davul çalmak için İstanbul'a gittiğini söyleyen Mehmet Yılmaz, ''Bir aylığına da olsa eşim ve çocuklarımdan ayrı kalacağım için üzülüyorum. Ama ne yapayım, ihtiyaçlarımızı karşılamamız için para kazanmamız gerekiyor. Oruç tutacak aileleri sahura uyandırıyoruz, bizim işimiz de bu'' dedi. 
     Ramazan ayında davul çalarak elde ettikleri kazancın her geçen yıl azaldığına dikkati çeken Yılmaz, ailelerden para toplarken geçmiş yıllara göre daha çok zorlandıklarını bildirdi. 
     Yılmaz, Ramazan davulu çalmak için büyük kentlere gidenlerin sayısının 500 dolayında olduğunu bildirdi. 
     





</TEXT>
</DOC>
