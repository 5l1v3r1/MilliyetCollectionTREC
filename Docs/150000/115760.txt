<DOC>
<DOCNO> 115760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sondun01.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD dünyada en çok göç alan ülke 
</HEADLINE>
<TEXT>

     Birleşmiş Milletler BM tarafından yayınlanan bir raporda, dünyadaki göçmen sayısının 1975 yılından bu yana iki katına çıktığı ve 175 milyon kişinin doğdukları ülke dışında yaşadıkları belirtildi. 
     BM Nüfus Dağılımı raporuna göre, dünyada en çok göç alan bölgeler arasında toplam 56 milyon insanla Avrupa başta geliyor. En çok göç edilen Avrupa ülkelerinin Almanya, Fransa ve İngiltere olduğu belirtilen raporda, ikinci sırayı Asya'nın aldığı kaydedildi. 
     Buna göre Hindistan, Suudi Arabistan, Pakistan, Kazakistan, Hong Kong, İran ve İsrail de 50 milyon göçmenle en çok göç alan ülkeler arasında. 
     Raporda, en çok göç alan bölgeler listesinin 3. sırasında Kuzey Amerika yer alırken, ABD dünyada en çok göç alan ülke oldu. ABD'de 2000 yılında yaklaşık 35 milyon, Kanada'da ise yaklaşık 6 milyon göçmen yaşadığı ifade edildi. 
     BM Nüfus Dağılımı yöneticisi Joseph Chamie, gelecek 50 yılda göçün artacağını kaydetti. Chamie, şunları söyledi 
     "Göç olmadan, Kanada, Japonya, İtalya, Almanya ve İspanya gibi ülkelerin nüfusu azalır. Sonuç olarak Kanada gibi ülkeler her yıl göçmen sayısını 300 bine ulaştırmaya çalışıyor. ABD de göçmen sayısını artırıyor. Almanya gibi ülkeler eğitimli teknik elemanları çekmek için göçmen politikasını yeniliyor. İspanya, Portekiz ve İngiltere gibi ülkeler de kendi vatandaşlarının yapmaktan kaçındığı sıradan işler ve tarım alanında kullanmak için işçi arıyor." 
     





</TEXT>
</DOC>
