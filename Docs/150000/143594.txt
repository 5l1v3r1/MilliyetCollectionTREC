<DOC>
<DOCNO> 143594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun06.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaklaşan savaş ABD'nin imajını ve karizmasını sarstı .. 
</HEADLINE>
<TEXT>

     Irak'ta olası savaşın an meselesi haline gelmesi ile ABD'nin uluslararası imajı sarsıldı. 
     ABD Başkanı George W. Bush'un Irak Devlet Başkanı Saddam Hüseyin'e verdiği ültimatomdan bir gün sonra 9 ülkede yapılan kamuoyu yoklamasında, ABD'nin politikalarına yönelik hoşnutsuzluğun son 6 ayda önemli ölçüde arttığı ve ABD'ye duyulan tepkinin uluslararası bir olgu haline geldiği görüldü. 
     BM Güvenlik Konseyi'nde savaş karşıtı cephenin başını çeken Fransa'da ABD politikalarını beğenenlerin oranının sadece yüzde 31 olduğu bildirildi. Oysa, 2002 yılında yapılan yoklamada bu oran yüzde 63'tü. 
     Almanya'da da, ABD politikalarını beğenenlerin oranı aynı dönemde yüzde 61'den yüzde 25'e düştü. 
     ABD'nin imajı Beyaz Saray'ın politikalarını destekleyen ülkelerde de zedelendi. 
     Daha önce halkın yarısının ABD politikalarına olumlu yaklaştığı İspanya'da bu oran yüzde 14'e, İngiltere'de de yüzde 75'ten yüzde 48'e düştü. 
     ABD politikalarına en çok destek Polonyalılardan geldi. Ancak, 6 ay önce Polonyalıların yüzde 79'u ABD'yi desteklerken, bu oran şu anda yüzde 50'ye inmiş durumda. Türkiye'de ise ABD politikalarına olumlu yaklaşanların oranı 6 ayda yüzde 30'dan 12'ye düştü. 
     Rusya'da, 11 Eylül saldırılarından sonra ABD politikalarını olumlu bulanların oranı yüzde 37'den yüzde 61'e çıkmıştı. Bu rakam şu anda yüzde 28 düzeyinde. 
     Pew Araştırma Merkezi tarafından düzenlenen söz konusu kamuoyu yoklamasında 5 binden fazla kişiye telefonla ulaşıldı. İngiltere'deki sonuçlarda yüzde 3.5, diğer ülkelerde de yüzde 5 hata payı olduğu bildirildi. 
     





</TEXT>
</DOC>
