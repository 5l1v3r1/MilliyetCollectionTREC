<DOC>
<DOCNO> 105133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sonspo01.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst "Teknik heyetimiz gerekli önlemleri alacaktır" 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Malatyaspor deplasmanında alınan 2-2'lik beraberlikle ilgili olarak teknik heyetin gerekli önlemleri alacağını söyledi. 
     Malatyaspor karşılaşmasından alınacak gerekli dersler olduğunu belirten Ali Dürüst, ''Önümüzde uzun bir maraton var. Teknik heyetimiz son bölümde ortaya konulan futbolla ilgili gerekli tedbirleri alacaktır. Verilen taktikleri en iyi şekilde uygulayabilecek kadromuz da var'' diye konuştu. 
     Dürüst, transferin son günlerinde gerekli takviyeleri yaptıklarını da vurgulayarak, lige verilen arada yeni alınan oyuncuların, eski oyuncularla kaynaşacağını dile getirdi. 
     
     ''HER MAÇ KAZANILMIYOR'' 
     Ligde her maçın kazanılmadığını belirten Dürüst, ''En az puan kaybeden takım şampiyon oluyor. Deplasmanda puan kayıpları olabilir'' dedi. 
     Dürüst, ligde henüz 4. haftada olduklarını belirterek, şöyle devam etti 
     ''Deplasmanlarda puan kayıpları hesaplarımızın içindeydi. Bunlar telafisi olabilecek kayıplardır. Bu sezon yine birkaç kulvarda gideceğiz. Önümüzde uzun bir maraton var. En iyi şekilde mücadele ederek mutlu sona ulaşmak istiyoruz.'' -AVRUPA ŞAMPİYONLAR LİGİ MİSYONU- Avrupa Şampiyonlar Ligi'ne en çok katılan takımlardan biri olduklarını ifade eden Dürüst, bu sezon da Türkiye'yi temsil etme misyonlarını en iyi biçimde üstleneceklerini kaydetti. 
     Dürüst, her yıl aynı misyonu yüklendiklerini dile getirirken, bu sezon da aynı biçimde Avrupa Şampiyonlar Ligi'nden yüzlerinin akıyla çıkacaklarını sözlerine ekledi. 
     





</TEXT>
</DOC>
