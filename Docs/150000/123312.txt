<DOC>
<DOCNO> 123312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sondun14.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
25 yeni silah denetçisi Bağdat'a gidiyor... 
</HEADLINE>
<TEXT>

     Irak'ta 25 Kasım'dan bu yana incelemelerde bulunan 17 BM silah denetçisine 25 yeni denetçi katılacak. 
     Bağdat'taki BM silah denetçilerinin sözcüsü Hiro Ueki, 25 yeni denetçinin bugün Kıbrıs Rum Kesimi'ndeki Larnaka'dan ayrılmalarının beklendiğini, bu denetçilerin 21'inin Uluslararası Atom Enerjisi Kurumu IAEA , 4'ünün de BM'nin Bağdat Mevcut İzleme Doğrulama ve Denetleme Merkezi BOMVIC görevlisi olduğunu söyledi. 
     Sabah saatlerinde Bağdat'tan Larnaka'ya Irak'ın dün BM'ye sunduğu silah bildirimine ilişkin belgeleri getiren BM uçağıyla gelen Ueki, yeni denetçilerle birlikte Bağdat'a döneceğini kaydetti. 
     BOMVIC, Bağdat'ta UNMOVIC ve IAEA'nın operasyonlarını yürütüyor. 
     Öte yandan, Irak'ın silah bildirimini içeren belgeleri taşıyan BM uçağının Larnaka havaalanına inmesinin ardından, belgelerin iki uçağa yüklendiği, Viyana'ya giden uçağın havaalanından öğleden sonra ayrılacağı, New York'a gidecek uçağın ise akşam saatlerinde hareket edeceği bildirildi. 
     Havaalanı yetkilileri, belgeleri BM'nin New York'taki merkezine götürecek ticari uçağın önce Almanya'nın Frankfurt kentine uğrayacağını, daha sonra da ABD'ye hareket edeceğini söylediler. 
     Yetkililer, 3 parça halindeki belgelerin 2 parçasının New York'a, birinin Viyana'ya ulaştırılacağını kaydettiler. 
     





</TEXT>
</DOC>
