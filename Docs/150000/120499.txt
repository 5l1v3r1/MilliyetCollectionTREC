<DOC>
<DOCNO> 120499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sontur17.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Öfkeli veli, bayan öğretmeni sınıfta dövdü... 
</HEADLINE>
<TEXT>

     Antakya'da, bir veli tarafından dövüldüğü belirtilen bayan öğretmene 15 günlük ''iş göremez'' raporu verilirken, veli gözaltına alındı. 
     Alınan bilgiye göre, Şeyhoğlu İlköğretim Okulu'nda görevli Havva Tüylüler, 6-E sınıfında ders verdiği sırada öğrencilerinden D.G.'nin, Türkçe kitabının kaybolması üzerine okula gelen velisi Yunus G.'nin görüşme talebini, ''Şimdi dersteyim, daha sonra gelin görüşelim'' diyerek geri çevirdi. 
     Görüşme için ısrar eden ve kızının kaybolan kitabını öğretmenden soran Yunus G, kapıyı zorlayarak sınıfa girdi ve öğretmen Havva Tüylüler'i tekme-tokat dövdü. 
     Olay sonrası hastaneye kaldırılan Havva Tüylüler'e 15 gün iş göremez raporu verilirken, Yunus G. de yakalanarak gözaltına alındı. 
     Bu arada, olayın duyulmasının ardından Okul Aile Birliği yöneticileri ve bazı veliler okula gelerek öğretmenin dövülmesine tepki gösterdiler. Veliler, Havva öğretmenin saldırıya uğradığı sınıfındaki masasına bir buket çiçek bıraktılar ve tahtaya da ''Havva Öğretmen seni seviyoruz'' yazdılar. 
     





</TEXT>
</DOC>
