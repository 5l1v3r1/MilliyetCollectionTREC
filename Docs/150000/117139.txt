<DOC>
<DOCNO> 117139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sondun18.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi Arabistan, üslerini ABD'ye kullandırma konusunda kararsız 
</HEADLINE>
<TEXT>

     Olası bir Irak saldırısında ABD'nin, hava sahası ve üslerini kullanmasına izni vermeyeceğini açıklayan Suudi Arabistan, bu konuda yanlış anlama olduğunu, üslerin kullanımı konusunda henüz karar vermediğini bildirdi. 
     Suudi Dışişleri Bakanı Prens Suud El Faysal, New York Times gazetesine telefonla yaptığı açıklamada, CNN'e hafta sonunda verdiği demecinde, ''Suudi üslerinin Irak'a karşı askeri operasyonda kullanılıp kullanılmayacağına'' ilişkin soruya verdiği ''Hayır'' yanıtının yanlış anlaşıldığını söyledi. 
     Gazetenin internet sitesindeki habere göre, Prens Suud ''Irak'ın, BM kararlarını yerine getirmemesi halinde BM ile 'işbirliği' yapacaklarını, ancak işbirliğinin savaşa katılmak ya da üslerini kullanıma açmak anlamına gelmediğini'' vurguladı. 
     Prens Suud, ''bu konuda zamanı geldiğinde karar vermenin Suudi Arabistan'ın egemenlik hakkı olduğunu'' belirtti. 
     Suudi Bakan, CNN'e verdiği demeçte, ''BM Güvenlik Konseyi kararlarına uyacaklarını ve Konsey'le işbirliği yapacaklarını söyleyerek, ''Ancak savaşa girmek ya da tesislerin kullanımı farklı bir şey'' demişti. 
     





</TEXT>
</DOC>
