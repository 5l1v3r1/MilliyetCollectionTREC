<DOC>
<DOCNO> 134312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/soneko36.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'den bayram öncesi 3 bono ihalesi birden... 
</HEADLINE>
<TEXT>

     Hazine, Şubat ayı iç borçlanma programı çerçevesinde, Kurban bayramı öncesinde 3 bono ihalesi birden düzenleyecek. 
     Hazine Müsteşarlığı tarafından açıklanan iç borçlanma stratejisine göre, Hazine 3 Şubat Pazartesi günü 98 günlük, 4 Şubat Salı günü ise biri 161 gün ve diğeri 357 gün vadeli olmak üzere, üç adet bono ihalesi yapacak. 
     Programa göre, Hazine 3 Şubat Pazartesi günü, değişken faiz ödemeli senetlerin kupon faizlerinin belirlenmesi amacıyla, ihraç tarihi 5 Şubat olan, geri ödemesi 14 Mayıs 2003 olarak belirlenen 98 günlük referans bono ihalesi düzenleyecek Söz konusu ihalede net 955 trilyon liralık ihraç yapılacak. Bu miktar, Şubat ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışların geri ödeme tutarları toplamının 15'i kadarını oluşturuyor. Bu ihalede, ROT ve ihale sonrası teklif yoluyla satış yapılmayacak. 
     Söz konusu bono ihalesinde oluşacak dönem faizi, 14 Mayıs 2003 tarihli değişken faizli devlet tahvillerinin kupon hesaplamasına esas teşkil edecek olup, kupon süreleri 91 gün olduğundan, kupon ödemesinde dikkate alınacak faizi belirlemek için, ihalede 98 gün için oluşan dönem faizi 91 güne çekilecek. 
     Daha önce, 13 Kasım 2002 ihraç tarihli dreferans bono ihalesi itfa tarihinin resmi tatile denk elmesi nedeniyle 84 gün vadeli olarak yapılmış ve kuponlara uygulanacak faiz oranı aynı yöntemle 91 güne çekilmişti. 
     Kuponlara uygulanacak faiz oranına ilişkin duyuru, ihale sonrasında yapılacak. 
     
     SALI GÜNÜ İKİ İHALE 

     Hazine 4 Şubat Salı günü ise biri 161 gün, diğeri de 357 gün vadeli 2 bono ihalesi düzenleyecek. 
     161 gün vadeli bono ihalesinde ihraç tarihi 5 Şubat ve geri ödeme tarihi 16 Temmuz 2003 olarak belirlendi 
     357 gün vadeli bono ihalesinde ihraç tarihi 5 Şubat, geri ödeme tarihi ise 28 Ocak 2004 olarak öngörüldü. 
     
     İÇ BORÇ ÖDEMELERİ 

     Hazine, Şubat ayında 6 katrilyon 819 trilyon 521 milyar lira iç borç ödeyecek. 
     Hazine, Şubat ayı İç Borçlanma Programı'nı açıkladı. Buna göre Hazine'nin, Şubat ayında yapacağı 6.8 katrilyon lira tutarındaki iç borcun 5 katrilyon 489.3 trilyon lirası piyasaya, 874.4 trilyon lirası kamu kurumlarına yapılan senetlerin geri ödemesi, 455.8 trilyon lirası da kamu kurumlarına, kamu bankalarına ve TMSF'ye ihraç edilen senetlerin geri ödemesinden oluşuyor. 
     Şubat ayına ilişkin ödemelerin dağılımına bakıldığında, 6 katrilyon 680.9 trilyon lirası Türk Lirası cinsinden, 16.7 trilyon lirası döviz cinsi, 121.9 trilyon lirası dövize endeksli cinsinden olacak. 
     
     EN BÜYÜK İÇ BORÇ GERİ ÖDEMESİ 5 ŞUBAT'TA 

     Açıklamaya göre, Hazine Şubat ayının en büyük iç borç geri ödemesini, 5 Şubat tarihinde 5 katrilyon 559.5 trilyon lira ile yapacak. 
     Hazine, ikinci büyük iç borç geri ödemesini ise 12 Şubat'ta 518.2 trilyon lira yerine getirecek. 
     Şubat döneminde piyasalara yapılacak 5.5 katrilyon liralık itfaya karşılık, piyasalardan 4.7 katrilyon liralık bir borçlanma yapılması öngörülmektedir. 
     Ayrıca Şubat 2003 döneminde de, borçlanma imkanları ölçüsünde Merkez Bankası, kamu bankaları ve TMSF kapsamındaki bankalara daha önceki dönemlerde ihraç edilmiş olan devlet iç borçlanma senetlerinden kaynaklanan borçların erken itfa yoluyla azalıtmasına devam edilecek. 
     
     BORÇLANMA STRATEJİSİ 

     Şubat ayında iç borçlanma ihaleleri, genel olarak Salı günleri düzenlenecek. Ancak, Hazine piyasaların uygun bulduğu diğer günlerde de ihale düzenleyebilecek. 
     Düzenlenecek ihalelerin detayları, ihale gününden en az birgün önce kamuoyuna duyurulacak. 
     Şubat ayı içinde halka arz, TAP, geri alım ihaleleri yapılabilecek olup söz konusu yöntemlerin kullanılması kararlaştırıldığında, bunlara ilişkin bilgiler kamuoyuna ayrıca açıklanacak. 
     Bu arada şubat ayı iç borçlanma stratejisinde ocak ayı iç borçlanma gerçekleşmeleri hakkında bilgi verildi. 
     





</TEXT>
</DOC>
