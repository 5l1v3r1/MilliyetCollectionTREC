<DOC>
<DOCNO> 125308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/guncel/gun05.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir casusluk’ komedisi 
</HEADLINE>
<TEXT>

Ermeni savcılar, "ajan" olduğu iddiasıyla Murat Bocalyan’ı 10 yıl hapis cezasına çarptırırken, Moskova’daki Türk gazetecilerin de casus olduğunu ileri sürdü 
     CENK BAŞLAMIŞ Moskova 

     Ermenistan vatandaşı Murat Bocalyan’ın Türkiye hesabına casusluk yapmaktan suçlu bulunduğu mahkemede, kendisiyle görüşen neredeyse bütün Türklerin "ajan" olduğu iddiası ortaya atıldı. Çelişkili iddialar ortaya atan savcılık makamı, Milliyet, Hürriyet, Anadolu Ajansı ve NTV’nin Moskova muhabirlerinin Türk gizli servisi adına çalışan casuslar olduğunu öne sürdü. 
     
     Seçimi izlemeye gittiler 
     Savcılar, muhabirlerin 1998’de Erivan’a giderek Bocalyan’ı Türkiye hesabına casusluk yapmaya ikna ettiğini öne sürdü. Böylece, Ermeni savcı Moskova’da görevli bütün Türk gazetecileri casuslukla suçlamış oldu. Söz konusu gazeteciler, Ermenistan’daki başkanlık seçimlerini izleme göreviyle 1998’de Erivan’a gitti, çok iyi Türkçe konuşan Bocalyan da kendilerine tercümanlık yaptı. Ermeni yetkililer ise, bu gazetecilerin ajan olduğu bilgisinin kendilerine Rusya Federal Güvenlik Servisi’nden FSB geldiğini iddia etti. 
     
     Çelişkili iddia 
     Önceki gün sonuçlanan davada da savcılık makamı kendisiyle çelişen iddialar ortaya attı. Bocalyan’ın Haziran 2000’de İstanbul’da görüştüğü Nusret ve Tolunay adlarındaki Türkler tarafından casusluğa ikna edildiği iddia edildi. Savcılık, bu konudaki bilginin kaynağı olarak da yine FSB’yi gösterdi. 
     Bocalyan ise, hakkındaki suçlamaların siyasi amaçlı olduğunu belirterek, iddiaları reddetti ancak 10 yıl hapis cezasına çarptırıldı. Bocalyan’ın avukatı Ovik Arsenyan, üst mahkemeye yapacakları itirazın reddedilmesi halinde AİHM’ye başvuracaklarını açıkladı. Arsenyan, suçlamaların başkanlık seçimlerine adaylığını koymayı düşünen eski lider Levon Ter - Petrosyan’ı gözden düşürmeye yönelik olduğunu söyledi. Bocalyan, Petrosyan’ın danışmanıydı. 
     



 GÜNCEL 



















</TEXT>
</DOC>
