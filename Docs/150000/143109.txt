<DOC>
<DOCNO> 143109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/spor/spo04.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba’nın gururu 
</HEADLINE>
<TEXT>

Trabzonspor’un hocası, sözleşme yenilemediği için büyük tepki gören Aurelio’ya sürekli sahip çıktığını söyledi, "Beni mahçup etmedi" dedi 
     TRABZONSPOR Teknik Direktörü Samet Aybaba, yeni sözleşme imzalamadığı için büyük kesimin, "Kadro dışı bırakılsın" dediği Aurelio’nun, Samsunspor karşılaşmasında ortaya koyduğu futbol ve attığı gollerin gururunu yaşıyor. Aybaba, "Kötü günlerinde ona sahip çıktım. Sürekli şans tanıdım. Beni mahçup etmedi" diye konuştu. 
     AURELİO ise ikinci yarının başlamasıyla birlikte bir süre bocaladığını kabul ederken, "Zor günler geçirdim. İmza atmadan oynamanın zorluğunu yaşadım. Taraftarın, yönetimin, hocamın, takım arkadaşlarımın beni dışlayacağı endişesine düştüm. Ancak bana gösterilen büyük destekle eski günlerime döndüm" ifadesini kullandı. 
     
     Dozer Cemil camiayı üzdü 
     BORDO - Mavili kulüpte şampiyonluklar yaşayan efsane kadronun kaptanlığını yapan "dozer" lakaplı Cemil Usta’nın ölümü Trabzonspor camiasında büyük üzüntü yarattı. Milli Takım Teknik Direktörü Şenol Güneş, "Ölümüne inanamıyorum. Acısını yüreğimde hissediyorum" derken, Başkan Özkan Sümer, "Takımı için herşeyi yapan, efendi, sessiz ama sahada aslan gibi bir kişiliğe sahipti" diye konuştu. Usta’nın cenazesi bugün kılınacak öğle namazından sonra toprağa verilecek. 
     
     Deplasman fatihi 
     TRABZONSPOR bu sezon deplasmanlarda daha başarılı bir grafik çiziyor. 24. hafta sonunda 11 galibiyeti bulunan Bordo - Mavililer, bu maçların altısını rakip sahada kazandı. Karadeniz ekibi topladığı 41 puanın, 21’ini deplasmanda elde ederken, attığı 35 golün 18’ini de Trabzon dışında buldu. 
     
     Trabzon’a durmak yasak 
     BORDO - Mavili ekip, Bursaspor maçının hazırlıklarına ara vermeden başladı. Samsunspor karşılaşmasından sonra Ankara’ya giden Teknik Direktör Samet Aybaba ve antrenör Bahattin Güneş çalışmaya katılmadı. Samsun’da 90 dakika forma giyen oyuncular, hafif çalışma yaparken, diğer futbolcular çift kale maçla idmanı bitirdi. 
     



 SPOR 





























</TEXT>
</DOC>
