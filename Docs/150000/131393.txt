<DOC>
<DOCNO> 131393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/yasam/yas01.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Buz gibi kavga 
</HEADLINE>
<TEXT>

Meteoroloji kar kalınlığını düşük gösterdiği için turist gelmiyor’ diyen Uludağ’daki otelciler notere kar ölçtürdü. Meteoroloji doğru ölçüm yaptıkları konusunda ısrarlı... 
     ÜMİT ÖZEL Bursa DHA 

     Uludağ’da meteorolojinin kar kalınlığını gerçek rakamın çok altında gösterdiğini öne süren otel işletmecileri, noter huzurunda ölçüm yaptırdı. Bursa 9. Noter görevlisi Güray Güneyce, Uludağ Meteoroloji Müdürlüğü’nün önceki gün 22 santim olarak açıkladığı kar kalınlığını, aynı müdürlüğün bahçesinde bu kez 57 santimetre olarak ölçtü. 
     Uludağ’da 4 trilyon lira harcayarak suni kar püskürtme makinesi alan ancak kayakçıları Uludağ’a çekemeyen işletmeciler, bu durumu kar kalınlığının sağlıklı olarak tespit edilememesine bağladı. Ardından da meteorolojinin gerçeği yansıtmadığını kanıtlamak için kar ölçümü yaptırdı. 
     
     Meteorolojinin bahçesini ölçün’ 
     Ağaoğlu, Fahri Telesiyejler, Fatin Tepe ve Cennet Kaya’ya çıkan Güray Güneyce, ortalama 60 santimetre olarak belirlenen kar kalınlığını tutanaklara geçirdi. 
     Otel işletmecileri Güneyce’yi daha sonra meteorolojinin bahçesine getirdi. Noter görevlisi buradaki kar kalınlığını da 57 santimetre olarak saptadı. Güneyce’nin tespitine göre kar kalınlığı meteoroloji önünde 57.64, Fatin Tepe’de 70, Cennet Kaya’da 61, Kartal Yuvası’nda 73, Fahri Telesiyej’de 53, Grand Teleski 5. direk yanında 71, Ağaoğlu Telesiyej üstünde 53 santim olarak tespit edildi. Meteorolojinin yılbaşından bu yana açıkladığı kar kalınlığı ise şöyle 1 Ocak 30, 2 Ocak 45, 3 Ocak 40, 4 Ocak 35, 5 Ocak 36, 6 Ocak 28, 7 Ocak 30, 8 Ocak 25, 9 Ocak 20, 10 Ocak 17, 11 Ocak 14, 12 Ocak 18, 13 Ocak 16, 14 Ocak 16, 15 Ocak 22, 16 Ocak 22 santimetre. 
     
     Bizim ölçümlerimiz sağlıklı’ 
     Kayak Federasyonu Başkanı Erdoğan Üstünsoylu, yanlış ölçümünün bedelini otelcilerin çok ağır şekilde ödediğini belirterek "Tatilciler kar yok diye Uludağ’daki rezervasyonlarını iptal ediyor. Pistlerde kayak yapacak kadar kar her zaman bulunuyor" dedi. 
     Uludağ Metoroloji Müdürlüğü sorumlusu Mehmet Emirdağ ise, ölçümlerinin doğru olduğunu savunarak "Otelciler ağaç ve rüzg rdan dökülen karların bulunduğu yerlerde ölçüm yapmıştır. Meteroloji önünde de çatıdan dökülen karları ölçtüler" diye konuştu. 
     Bursa Valisi Ali Fuat Güven de, Uludağ’da kar ölçümlerindeki çelişkili sonuçlarla ilgili olarak meteroloji müdürlüğünü uyardığını kaydetti. 
     



 YAŞAM 


























</TEXT>
</DOC>
