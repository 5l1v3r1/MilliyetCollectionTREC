<DOC>
<DOCNO> 119183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/siyaset/siy11.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef en uyumlu kabine 
</HEADLINE>
<TEXT>

AKP lideri Erdoğan, Çankaya Köşkü’nden gelecek "başbakanlık görevlendirmesine" göre iki başbakan yardımcısını belirleyecek 
     ABDULLAH KARAKUŞ Ankara 

     Bakanlık sayısını 25’in altına indireceğini açıklayan AKP Genel Başkanı Recep Tayyip Erdoğan, kabineyi birbirleriyle uyumlu çalışabilecek kişilerden kurmayı hedefliyor. 
     Adı başbakan adayları arasında geçen Abdülkadir Aksu’nun Başbakan Yardımcısı ya da İçişleri Bakanı olabileceği belirtiliyor. 
     İçişleri Bakanlığı için ANAP’tayken bu görevi yapan Murat Başesgioğlu ile eski vali Atilla Koç’un da isimleri geçiyor. 
     Ekonomiden Sorumlu Devlet Bakanlığı için eski Vakıflar Genel Müdürü Nazım Ekrem’le Erdoğan’ın kurmaylarından Ali Babacan’ın ismi konuşuluyor. Başbakan olamaması halinde Abdullah Gül’ün de adı bu bakanlık için telaffuz ediliyor. 
     Milli Savunma Bakanlığı’na eski Savunma Sanayii Müsteşarı Vahit Erdem’le DYP kökenli Mehmet Dülger’in getirilebileceği ifade ediliyor. 
     Dışişleri Bakanlığı’nın en güçlü adayının Yaşar Yakış olduğu kaydediliyor. Ulaştırma Bakanlığı için Cemil Çiçek’in adı öne sürülürken, Maliye Bakanlığı’na Bülent Gedikli, Abdüllatif Şener veya Hilmi Güler’in getirilebileceği belirtildi. Adalet Bakanlığı için Prof. Dr. Burhan Kuzu ve Mehmet Ali Şahin’in, kritik yerlerden Milli Eğitim Bakanlığı için de DYP - SHP koalisyonunda da aynı görevi yapan Köksal Toptan’ın ismi konuşuluyor. 
     



 SİYASET 















</TEXT>
</DOC>
