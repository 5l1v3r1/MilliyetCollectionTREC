<DOC>
<DOCNO> 124485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo50.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
EURO-2008 Oylaması... 
</HEADLINE>
<TEXT>

     2008 Avrupa Futbol Şampiyonası finallerine evsahipliği yapacak ükelerin belirleneceği toplantı için Cenevre'de bulunan Futbol Federasyonu Başkanı Haluk Ulusoy başkanlığındaki heyet, yurda döndü. 
     Başkan Haluk Ulusoy, Atatürk Havalimanı'nda yaptığı açıklamada, ''Gerçekleri bütün dünya gördü. Hangi ülkenin kazandığı açıklandığında kimsenin alkışlamaması görülmeye değerdi'' dedi. 
     Ulusoy, konuyla ilgili 2 aydır ortalıkta şaibeli sözler dolaştığını ancak hiçbir zaman buna inanmak istemediklerini belirterek, şöyle konuştu 
     ''Avusturya-İsviçre ortak katılımının 2008'i aldığına dair söylentiler dolaşıyordu. Biz buna hiçbir zaman inanmak istemedik. En uygun aday Türkiye ve Yunanistan'dı. Biz, herşeyimizle hazırdık. Maalesef kaybettik, ama hiç değilse finalde oynayıp kaybettik. İlk defa bir organizasyonda final oynamak da çok mükemmel bir olay. Avusturya ve İsviçre'nin almasını hiç kimse içine sindiremedi. 2006'da Dünya Kupası Almanya'da yapılacak. 2008 de hemen yanıbaşındaki Avusturya ve İsviçre'ye verildi. UEFA'nın böyle bir karara geçiş vermemesi lazımdı. Çok ayıp ettiler.'' 
     
     ''TARİH BUNU UEFA YÖNETİCİLERİNDEN SORACAK'' 
     Futbol Federasyonu Başkanvekili Ata Aksu da verilen kararın teknik ve mantıklı bir izahı olamayacağını savunarak, ''Bu, UEFA tarihine kara bir karar olarak düşmüştür. Tarih bunu UEFA yöneticilerinden soracaktır'' dedi. 
     Aksu, siyasal düşünceler ve ikili ilişkilerden doğan sonuçlarla değerlendirme yapıldığı kanısı taşıdıklarını vurgulayarak, ''UEFA, fair-play'e uygun olmayan bir karar vermiştir. Türkiye'nin böyle bir organizasyonu yapacağı zaten UEFA tarafından da tescil edilmişti. Bizim dışımızda hangi ülke kazanırsa kazansın ne teknik ne de mantıklı bir izahı olamaz. Ayrıca böyle bir organizasyonu Türkiye ve Yunanistan'a vermekle dünya barışına da hizmet edeceklerdi'' diye konuştu. 
     





</TEXT>
</DOC>
