<DOC>
<DOCNO> 146125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/yasam/yas02.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Jale’yi yaşatacak ilik ABD’den geldi 
</HEADLINE>
<TEXT>

Uygun iliğin bulunması amacıyla 11 bin kişinin kan örneği verdiği Jale için doktorları İki haftası kaldı’ diyordu. İşte tam bu sırada müjde geldi 
     ŞÜKRAN PAKKAN İstanbul 

     Lösemi hastası KKTC’li Jale’nin iki hafta önce, "Doktorlar sadece bir ayımız olduğunu söylüyor. Ama biz Jale’nin yaşayacağını biliyoruz" diyen annesi Oya Sakaoğlu, haklı çıktı. Doktorlar da dahil herkesin umutlarını tükettiği bir anda uygun iliğin Amerika’da bulunduğu haberi geldi. 
     Gizlilik sözleşmesi nedeniyle ismi açıklanmayan bir Amerikalının iliğiyle yaşama yeniden başlayacak Jale’nin ameliyatı ise İngiltere’deki Bristol Hastanesi’nde gerçekleştirilecek. 
     
     İngiltere’ye gidecek 
     Yaklaşık iki yıldır İstanbul Üniversitesi Tıp Fakültesi’nde tedavisi süren Jale’nin hastalığına çare bulmak amacıyla Kıbrıs’ta ara bölgede bulunan Ledra Palace Otel’de BM gözetiminde gerçekleşen kampanyaya 11 bini aşkın Türk ve Rum, kan örneği vererek katılmıştı. 
     Uygun ilik bulunma şansının 50 binde bir olduğu belirtilmesine rağmen, daha kampanya sonuçları kesinlik kazanmadan mutlu haber Dünya İlik Bankası’ndan geldi. Kurum Türkiye’deki ilik merkezleriyle akreditasyon anlaşması olmadığı gerekçesiyle ameliyatın Almanya ya da İngiltere’de yapılmasını şart koştu. Jale’nin babası Kemal Sakaoğlu da, yakın akrabalarının yaşadığı İngiltere’yi tercih etti. Aile, tedavi sürecine bağlı olarak iki hafta içerisinde Bristol’e gidecek. 
     
     Jale’nin son şansı 
     Jale’nin doktoru Prof. Dr. İnci Ayal, Jale’ye bir süredir yoğun kemoterapi uygulandığını, nakil için de kanserli hücrelerin ilikten temizlenmesine çalışıldığını belirterek, "En geç üç hafta içerisinde ilik nakli yapılacak. Bu onun son şansı. Her şey yolunda giderse altı ay sonunda evine dönebilir" dedi. 
     


YAŞAM 



















</TEXT>
</DOC>
