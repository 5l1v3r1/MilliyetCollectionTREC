<DOC>
<DOCNO> 148371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/soneko27.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema eylemi yapan Kamu-Sen üyelerini, Babacan sakinleştirdi 
</HEADLINE>
<TEXT>

     Devlet Bakanı Ali Babacan, nemaların ana parası konusunda, ''Nisan ayında inşallah, Allah'tan bir mani olmazsa nemaların ana parasını ödüyoruz'' dedi. 
     Bir grup Kamu-Sen üyesi, Hazine Müsteşarlığı önünde nemaların ana paralarının ödenmesi için eylem yaptı. Saat 12.00'de Müsteşarlığın Eskişehir yolu üzerindeki kapısının önünde toplanan grup, çeşitli sloganlar atarak, alkışlı ve ıslıklı protesto eyleminde bulundu. 
     Eylemin bakan Babacan'a iletilmesi üzerine Babacan, yürüyerek eylemin yapıldığı kapıya geldi ve nema ana anaparasının ödenmesine ilişkin açıklamada bulundu. 
     Babacan, Nisan ayı içerisinde ana para ödemesinin yapılacağını, geriye kalan kısmın da sendikalarla mutabakata varıldığı gibi, gelecek yıl Mart ayından başlamak üzere, her üç ayda bir 10 taksitte ödeneceğini bildirdi. 
     Babacan, Türkiye'nin yumak haline gelmiş sorunlarını çözme vaadi ile geldiklerini belirtirken, şunları kaydetti 
     ''İnşallah bu nema sorunu ki 10 milyonun üzerinde insanımızı ilgilendiren bir sorun. Ailelerini de beraber düşündüğümüzde nüfusumuzun 3'te 2'sini direk ilgilendiren bir sorun bu. Biz yılların birikmiş bu sorununu, inşallah hükümetimiz döneminde çözüyoruz ve daha önceki hükümetlerin zorla kestiği paraları, hakkı olan vatandaşlara ve çalışanlara ödeyeceğiz inşallah.'' 
     
     BİRCAN AKYILDIZ 

     Kamu-Sen Genel Başkanı Bircan Akyıldız da yaptığı konuşmada Müsteşarlığa geldiklerinde kravatlarını Hazine'nin kapısına asmayı planladıklarını, ancak Bakan'ın açıklamaları üzerine tepkilerini azalttıklarını söyledi. 
     Akyıldız, siyasileri sorunların çözümü için kendilerinin görüşlerini de almaya davet ettiklerini söyledi. 
     Yükün paylaşımında GSMH'nin yüzde 80'i oranında pay alanların öncelikle ellerini taşın altına koymaları gerektiğini ifade eden Akyıldız, ''Nisan ayında bu paralar ya ödenecek ya ödenecek diyecektik'' dedi. 
     Grup, Babacan'ın nema ile ilgili açıklamasını alkışlarken, daha sonra sessizce dağıldı. 
     Bu arada, güvenlik güçlerinin Hazine'nin kapısı önünde yoğun güvenlik önlemleri aldığı gözlendi. 

     
</TEXT>
</DOC>
