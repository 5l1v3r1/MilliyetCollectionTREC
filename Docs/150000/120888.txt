<DOC>
<DOCNO> 120888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sondun03.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kore'de, öğrenciler Amerikan üssüne saldırdı... 
</HEADLINE>
<TEXT>

     Güney Kore'de 2 genç kızın trafik kazasıyla ölümüne neden olan Amerikalı askerlerin aklanmasının ardından başlayan protesto gösterilerinin sonuncusunda, öğrenciler Seul'daki Amerikan askeri üssüne saldırdılar. 
     Yerel polis ve Amerikan askeri yetkilileri, yaklaşık 20 kişilik öğrenci grubunun Kore'deki Amerikan güçlerinin USFK bulunduğu ''Camp Gray''e 15 kadar molotofkokteyli attıklarını açıkladı. 
     Amerikalı askeri sözcü Steven Boylan, olayda can ve mal kaybı olmadığını, molotofkokteyllerinden birinin kampın kapısının yakınında küçük çaplı bir yangına neden olduğunu ancak hemen söndürüldüğünü belirtti. 
     Boylan, öğrencilerin dağıttıkları bildirilerde kendilerini ''Katil Amerikan Askerlerini Cezalandırmanın Yolunu Arayan Koreli Öğrenciler'' olarak tanıttıklarını söyledi. 
     Haziran ayında 2 Amerikan askeri, köy yolunda yürüyen 13 yaşlarındaki 2 kız öğrenciye otomobille çarparak ölümlerine neden olmuş, geçen hafta suçsuz bulunmuşlardı. 
     Askerlerin suçsuz bulunması, Güney Kore'deki 37 bin Amerikan askerinin varlığına karşı çıkanları harekete geçirmiş, Cumartesi günü Seul'ün merkezindeki USFK karargahının önünde yüzlerce kişi bir protesto gösterisi yapmıştı. 
     





</TEXT>
</DOC>
