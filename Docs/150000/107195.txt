<DOC>
<DOCNO> 107195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sondun18.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da atom bombası tartışması 
</HEADLINE>
<TEXT>

     Belçika'nın yüksek tirajlı gazetesi Le Soir, ülkede 10 adet atom bombası bulunduğunun ''bir Belçika hükümeti üyesi'' tarafından resmen teyit edildiğini duyurdu. 
     Gazetenin manşetten verdiği ve bu açıklamayı yapan ''hükümet üyesinin'' ismini bildirmediği haberinde, ''Belçika'da nükleer silah varlığı resmen doğrulandı'' denildi. 
     Belçika hükümeti, yeşiller, liberaller ve sosyalistlerin koalisyonundan oluşuyor. Gazeteye açıklama yapan bakanın yeşiller grubundan olduğu tahmin ediliyor. 
     Le Soir, 10 adet B61-11 atom bombasının, Limburg bölgesindeki Kleine Brogel askeri üssünde bulunduğunu yazdı. Gazete, Hiroşima'da patlayan atom bombasının 10 misli güçte olan bu bombaların, ses hızını aşan savaş uçaklarından da atılabildiğini belirtti. 
     Belçika Milli Savunma Bakanı Andre Flahaut, gazetenin bu haberini teyit edemeyeceğini ve yalanlayamayacağını bildirdi. 
     Brüksel'deki bazı parlamenterler, bir ''NATO askeri sırrı'' olan bu bilgiyi basına resmen açıklayan bakanın ağır suç işlemiş sayılacağını belirtiyorlar. 
     Belçika'da atom bombası stoklarının varlığı gayriresmi olarak biliniyor ve yazılıyordu. Resmi makamlar, bu bilgiyi doğrulamak veya yalanlamak yöntemine başvurmadan, ''askeri sır'' nitelendirmesiyle yorumsuz bırakıyorlardı. 
     Başbakan Guy Verhofstadt, parlamentoda bazı siyasi grupların, Belçika'da atom bombası varlığı konusunda soruları karşısında muhataplarına, ''bu konuda NATO'dan bilgi istemeyi denemelerini'' önermişti. 
     Hollanda'da yakalanan bir aşırı dinci teröristin, Belçika'daki Kleine Brogel üssüne yönelik sabotaj düzenlemeyi planladığının ortaya çıkması üzerine, nükleer silahlar konusu tekrar gündeme taşındı. 
     





</TEXT>
</DOC>
