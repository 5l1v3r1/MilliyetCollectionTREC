<DOC>
<DOCNO> 111090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/spor/spo04.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz kadro dışı 
</HEADLINE>
<TEXT>

Samet Aybaba, Samsunspor yenilgisinin faturasını genç yıldıza çıkardı. Bursaspor maçının kadrosuna alınmayan Gökdeniz karar sonrası yıkıldı 
     Bushi de yok 
     TRABZONSPOR Teknik Direktörü Samet Aybaba, Bursaspor maçının 18 kişilik kadrosuna kaptan Gökdeniz, Alban Bushi ve Muzaffer’i almadı. Samsunspor yenilgisi sonrası "bazı isimler kadro dışı kalacak" diyen Samet Aybaba, faturayı Gökdeniz’e kesti ve genç oyuncu ilk kez Bordo - Mavili takımda kendine yer bulamadı. Gökdeniz’in karara bir hayli üzüldüğü belirtildi. 
     
     İpleri kopardı 
     SAMET Aybaba’nın makasına uğrayan Bushi Trabzonspor ile köprüleri attı. Arnavut golcünün yakın çevresine "Bu koşullarda yararlı olamam. 100 gol de atsam artık bu takımda kalmam imkansız. Güvenimi kaybettim. Ocak ayında gitmek istiyorum. Yönetimle bu konuyu görüşeceğim. Hedef adam oldum. Eleştiriler beni çok yıprattı" ifadelerini kullandığı öğrenildi. 
     
     Oumar riske edilmedi 
     BORDO - Mavili takımda savunmanın kilit isimlerinden Oumar iyileşmesine rağmen, Bursaspor kafilesine dahil edilmedi. Samsunspor maçı öncesinde ayak bileğinden sakatlanan Oumar dünkü çift kalede yerini alırken, "Kendimi iyi hissediyorum. Hafif ağrılarım bulunuyor ama maça kadar geçeceğine inanıyorum. Hocamdan forma bekliyorum" dedi, ancak Samet Aybaba bu oyuncuyu riske etmedi. 
     
     Yönetim beklemede 
     ASBAŞKAN Ömer Gürsoy, Bursaspor maçından sonra takımın durumunu masaya yatıracaklarını söyledi. Trabzonspor’un oynadığı futbolun sonuca dönüşmemesinin ardında ciddi nedenler yattığını kaydeden Gürsoy, "Bu konuda ciddi çalışmalarımız var. Bunun takımsal ve yönetimsel nedenleri haricinde, bizim dışımızdaki nedenlerini değerlendirip, buna göre davranacağız" diye konuştu. 
     



 SPOR 



























</TEXT>
</DOC>
