<DOC>
<DOCNO> 145353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sontur21.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İlköğretim okulu öğrencisi aylardır toplu iğne ile yaşıyor 
</HEADLINE>
<TEXT>

     Antalya'da, okulda rahatsızlanarak hastaneye kaldırılan öğrencinin, yaklaşık 3 ay önce toplu iğne yuttuğu ve korktuğu için ailesinden sakladığı ortaya çıktı. 
     Merkeze bağlı Aksu Beldesi'ndeki Aksu İlköğretim Okulu'nda öğrenim gören 12 yaşındaki İsa Zor'un ders sırasında ağzından kan geldi. Sınıf öğretmeninin, durumu ailesine bildirmesi üzerine anne Zeynep Zor, oğlu İsa'yı Antalya Devlet Hastanesi'ne getirdi. 
     Hastanede röntgen filmi çekilen İsa Zor, göğüs kafesinin alt kısmında toplu iğne bulunduğunun belirlenmesi üzerine Çocuk Cerrahisi'ne kaldırıldı. 
     İsa Zor gazetecilere yaptığı açıklamada, yaklaşık 3 ay önce, okulda panoya resim takarken, ağzındaki toplu iğneyi yuttuğunu ancak, korktuğu için ailesi ve öğretmenlerinden sakladığını anlattı. 
     O zamandan sonra vücudunda önemli bir acı hissetmediğini, ancak zaman zaman vücudunda kıpırdanmalar olduğunu anlatan İsa Zor, bugün ağzından kan gelince durumun ortaya çıktığını söyledi. 
     Devlet Hastanesi Çocuk Cerrahı Dr. Mehmet Ayhan Argun da, yaptığı açıklamada, çekilen röntgende toplu iğnenin İsa Zor'un göğüs kafesinin alt kısmında görüldüğünü belirterek, yapılacak tetkikler sonucu iğnenin bulunduğu yerin kesin olarak ortaya çıkacağını ve daha sonra belirlenecek yöntemle çıkarılacağını bildirdi. 
     
</TEXT>
</DOC>
