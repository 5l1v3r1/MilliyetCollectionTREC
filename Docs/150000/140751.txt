<DOC>
<DOCNO> 140751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sondun15.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times "Türkiye'nin ikna edilememesinin suçlusu şahinler" 
</HEADLINE>
<TEXT>

     Amerikan askerlerinin Türk topraklarında konuşlanmasını öngören tezkerenin TBMM'de ikinci kez reddedilmesi halinde, olası Irak operasyonu konusunda çok riskli yeni bir plan yapılması gerektiği belirtildi. 
     Türkiye'nin, Amerikan askerinin topraklarında konuşlanmasını kabul etmediğini kaydeden The Independent gazetesi, İngiliz askerine ise Ankara'nın baştan ''hayır'' dediğini yazdı ve bunun sebebinin, İngiltere'nin 1920'lerde Musul ve Kerkük'ün Osmanlı'dan alınmasında oynadığı rolün etkili olduğunu'' iddia etti. 
     TBMM'de ikinci bir tezkerenin kabul edilmesi halinde, ABD'nin Türkiye üzerinden cephe açmak için 2-3 haftaya ihtiyacı olacağını belirten gazete, Irak operasyonunun başlamasının da Nisan'a sarkabileceğini kaydetti. 
     Musul ve Kerkük'e farklı yollardan ulaşma planları üzerinde çalışıldığını yazan gazete, Amerikan askerlerinin Türk topraklarını kullanmaları halinde bile, Musul ve Kerkük'e Irak lideri Saddam Hüseyin'in güçlerinden önce ulaşmalarının zorlu bir yol olacağı görüşünü savundu. 
     Türk toprakları kullanılmadan ABD ve İngiltere'nin çok daha büyük bir hava gücüne ihtiyaç duyacaklarını da hatırlatan gazete, yine de hava harekatının Kuveyt üzerinden kuvvet göndermekten çok daha az riskli bulunduğunu bildirdi. 
     The Times gazetesinde yayınlanan bir yorumda da, Bush yönetiminin uluslararası koalisyon yaratmakta güçlük çektiğine işaret edildi ve ''Amerikan yönetiminin en büyük başarısızlığının Türkiye konusunda ortaya çıkan sonuç olduğu'' belirtildi. 
     Bu başarısızlığın suçlusunun ABD yönetimindeki şahinler olduğu savunulan yorumda, sorumluların başında, önemli bir müttefiki gereksiz yere suçlayan ve ondan gelecek desteğe garanti gözüyle bakan Başkan Yardımcısı Dick Cheney, Savunma Bakanı Donald Rumsfeld ve Yardımcısı Paul Wolfowitz'in geldiği kaydedildi. 
     





</TEXT>
</DOC>
