<DOC>
<DOCNO> 132223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sonspo07.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer Beşiktaş'ın ayartıcı olduğuna ihtimal vermiyorum 
</HEADLINE>
<TEXT>

     Trabzonspor Kulübü Başkanı Özkan Sümer, Aurelio'nun transferi konusunda Beşiktaş'ın ayartıcı bir düşünce içinde olduğuna ihtimal vermediğini söyledi. 
     Sümer, Mehmet Ali Yılmaz Tesisleri'nde düzenlediği basın toplantısında, siyah-beyazlı takımla Aurelio'nun anlaştığı biçimindeki iddialarla ilgili, ''Aurelio'nun transferi konusunda Beşiktaş'ın ayartıcı bir düşünce içinde olduğuna ihtimal vermiyorum. Beşiktaş gibi ciddi bir kulübün, sözleşmesi süren bir oyuncuyla böyle bir ilişki içine gireceğini düşünmüyoruz'' dedi. 
     Aurelio ile Antalya'da kamp çalışmaları yaparken bir görüşmede bulunduklarını dile getiren Sümer, şöyle devam etti 
     ''Görüşmemizde bir sorun yoktu. Kendisine Ocak ayı için bir müddet verdik ve teklifimizi sunduk. Ondan bir yanıt bekliyoruz. Bu teklifimiz de onu tatmin edici bir teklifti. Ocak ayı içerisinde bir sonuca varacağız. Ancak herkes şundan emin olsun ki, büyük kulüpte hiçbir oyuncu vazgeçilmez değildir. Vazgeçilmez olan, sistem ve ölçülerdir. Biz çok zor şartlar altında bu değerleri korumayı bildik ve bu böyle devam edecek.'' 
     
     GENÇ OYUNCULARIN PERFORMANSI 
     Trabzonspor Sümer, bordo-mavili takıma altyapıdan dahil edilen genç oyuncuların performanslarını iyi bulduklarını söyledi. 
     Sümer, daha önce de bu oyuncuların A takıma tutunacağını umduğunu ve bunun gerçekleştiğini belirterek, şöyle konuştu 
     ''Genç oyuncuları ilk etapta herkes olumlu görür ve daha sonra hatalarını arar. Bu oyuncuların ilk görünüşleri olumlu ve memnun edici. Biz de bunu bekliyorduk. Ancak önemli olan bunun sürmesi. Bu oyuncuların oynamasını sürpriz bulmuyoruz.'' 
     
     TRANSFER ÇALIŞMALARI 
     Sümer, transfer çalışmalarının da sürdüğünü kaydederek, ''Transferde kaliteli ve kulübün şartlarına uygun oyuncular arıyoruz. Bu doğrultuda bir oyuncu bulduk, ancak bundan olumlu sonuç alamadık. Yurtiçinde de bir oyuncu var ancak gerçekleşme ihtimali fazla değil'' diye konuştu. 
     Bordo-mavili takımın gündemindeki en önemli çalışmalardan birinin de liman konusu olduğunu ifade eden Sümer, ''Limanı 1,5 yıldır Trabzonspor'a katmaya çalışıyoruz. Bu ay gerçekleştirecek ihale aşamasında eksiksiz çalıştık ve ihale için Ankara'ya gideceğiz. Trabzon adına limanı kazanma başarısı göstereceğimizi umut ediyorum. Artık final aşamasına geldik ve bu konuda herkesten destek bekliyoruz'' dedi. 
     





</TEXT>
</DOC>
