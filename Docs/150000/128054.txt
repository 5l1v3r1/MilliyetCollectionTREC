<DOC>
<DOCNO> 128054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sondun02.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, yeni yıl gecesinde kuş uçurtmuyor .. 
</HEADLINE>
<TEXT>

     ABD, yeni yıl kutlamaları sırasında terörist bir saldırı ihtimaline karşı güvenlik önlemlerini artırırken, Las Vegas ve New York kentleri üzeride özel uçakların uçmasını da yasakladı. 
     ABD Yurtiçi Güvenlik Bakanlığı, kumarhaneler kenti Las Vegas üzerinde ve yeni yıl kutlamalarının kalabalık gruplarla yapıldığı New York'taki Times meydanı ve Hoover Barajı üzerinde özel uçakların uçuşunun yasaklandığını açıkladı. Ayrıca önlem olarak başkent Washington ve New York üzerinde de, geçen haftadan bu yana başlatılan hava sahasının sıkı kontrolü de devam edecek. 
     Bakanlık, terör tehdit alarm düzeyini, sarıdan turuncuya yükseltmiş ve uçak kaçırarak ABD'de önemli hedeflere saldırı düzenlenebileceği, hatta bu kez teröristlerin kitle imha silahı kullanabileceği uyarısında bulunmuştu. 
     Geçen haftadan beri, Chicago kenti üzerindeki uçuşlarda da kısıtlama uygulanıyor. Bunun dışında, önemli spor karşılaşmalarının gerçekleştiği bölgelerin üstünde de uçuşlar kısıtlanıyor. 
     ABD Yurtiçi Güvenlik Bakanlığı ve Federal Havacılık İdaresi tarafından gerçekleştirilen bazı uçuş kısıtlamalarının, yerel yetkililerin talebi üzerine gerçekleştirildiği belirtiliyor. Ticari uçuşların bir kısmı da, uçuş yasaklanan bölgeler yerine, başka bir rotadan geçecekler. 
     Bakanlık, bazı bölgelerdeki uçuş yasağına karşın, özellikle bu bölgelerin teröristler tarafından hedef alınacağına dair spesifik bir bilginin olmadığında ısrar ediyor. Bakanlık sözcüsü Rachael Sunbarger, ''El Kaide'nin, bir uçağı silah olarak kullanıp, sembolik önemde etki yaratacak şekilde kullanma arzusundan endişeliyiz. Tatil boyunca ABD'nin güvende olmasını istiyoruz ve bu nedenle de gereken önlemler alınıyor'' dedi. 
     New York kentinde, büyük sırt çantası veya paket taşıyanların aranacağı belirtilirken, Manhattan üzerindeki hava sahası kent ve askeri polis tarafından gözlenecek. En büyük kutlamaların yapılacağı Times Square meydanından 10 sokak aşağısına kadar olan bölgede posta kutuları ve kanalizasyon kapakları mühürlenecek. 
     Las Vegas'ta ise polis ve ordu ekipleri, yüksek binaların çatılarında mevzilenecek. Bu kentte yeni yıl kutlamalarına 350 bin kişinin katılması bekleniyor. 
     Las Vegas polisi, kent üzerinde uçuş yasağı talep etti. 
     ABD Yurtiçi Güvenlik Bakanlığı, Paris-Los Angeles hattı üzerindeki uçuşları geçen hafta şüphe üzerine durdurmuştu. Fransızlar, şüpheli hiçbir durum olmadığında ısrar ederken ABD, Las Vegas üzerine uçakla bir saldırı düzenlenebileceği endişesini ifade etmişti. 
     
     BAŞKENT'TE CASUS KAMERALAR 

     Başkent Washington'da ise şehir ve park polisi, Washington anıtının bulunduğu geniş meydanda güvenliği artıracak. Ayrıca genellikle trafik suçlarını tespit için kullanılan casus kameraların sayısı da polis tarafından artırıldı. 
     Ayrıca Yurtiçi Güvenlik Bakanı Tom Ridge, yabancı havayollarından, tehdit olduğu düşünülen bölgelere uçuş gerçekleştirirken, silahlı güvenlik görevlisi bulundurmalarının talep edileceğini duyurdu. Meksikalılar, geçen haftadan bu yana ABD uçuşlarına silahlı güvenlik görevlileri yerleştirirken, Air France'ın da aynı şekilde bu uygulamayı benimsediği belirtiliyor. İngiltere'nin de bu uygulamaya Pazar günü başlayacağı, Tayland'ın ise itiraz ettiği belirtiliyor. 
     
     EN KALABALIK KUTLAMA TIMES MEYDANINDA 

     Bu yıl en kalabalık yılbaşı kutlamasının New York'un Times meydanında yapılacağı bildirildi. 
     Yılbaşı kutlamalarını düzenleyenler, geçen yıla göre bu yıl meydana daha fazla insanın toplanacağını belirtti. Geçen yıl kutlamalara 750 bin kişi katılmıştı. Bu yıl havanın mevsim normallerine göre ılık olması nedeniyle kutlamalara daha fazla kişinin katılması bekleniyor. 
     Öte yandan New Yorkluların yeni yılı olaysız karşılamaları amacıyla güvenlik yetkilileri olağanüstü önlemler aldı. Hassas kesimlerde devriye gezen polis sayısı 4 katına çıkartılırken, Times meydanına açılan tüm kanalizasyon ve elektrik tünellerinin çıkış delikleri dışardan kapatıldı. Yılbaşı gecesi meydandaki tüm çöp ve posta kutularının da kaldırılacağı belirtiliyor. 
     
     DAMLARDA KESKİN NİŞANCILAR- 

     Halkın arasına çok sayıda sivil polis memuru yerleştirilirken, meydanı gören binaların damlarında keskin nişancılar yerleştirilecek. 
     New York polis müdürü Ray Kelly, polis birimlerinin dikkatlerini oteller gibi kolay hedefler üzerinde yoğunlaştıracaklarını ifade etti. Kelly, internet dahil her türlü kaynaktan, teröristlerin olası faaliyetleri hakkında bilgi topladıklarını söyledi. 
     Times meydanı üzerinde bu gece 7 polis helikopterinin sürekli devriye uçuşu yapacağını kaydeden yetkililer, ayrıca 9.8 milyon dolara mal olan yeni bir kamera ve iletişim sisteminin devreye sokulacağını kaydetti. Son model cihazlar kullanacak olan özel ekipler ise meydanda kimyasal, biyolojik ya da radyolojik sızıntı olup olmadığını sürekli kontrol edecek. 
     
</TEXT>
</DOC>
