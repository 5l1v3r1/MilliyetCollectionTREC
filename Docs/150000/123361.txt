<DOC>
<DOCNO> 123361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sonspo18.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbiden notlar... 
</HEADLINE>
<TEXT>

     Galatasaray ile Beşiktaş arasında yapılan derbi maça sarı-kırmızılı taraftarlar, soğuk havaya ve yağışa karşın büyük ilgi gösterdi. 
     Maçtan saatler önce Ali Sami Yen Stadı'na gelen taraftarlar, açık tribünde yağmur altında karşılaşmanın başlamasını beklerken, takımlarını da destekleyici tezarühatlarda bulundu. 
     Karşılaşmaya, Galatasaray taraftarlarının zaman zaman Beşiktaşlı arkadaşlarıyla birlikte gelmeleri ve kol kola stadın çevresinde dolaşmaları dikkati çekerken, zaman zaman da iki takım taraftarları arasında ufak tefek gerginlikler yaşandı. 
     
     Lucescu, tekrar Ali Sami Yen'de 
     Galatasaray'da şampiyonluk kazandıktan sonra takımın başından ayrılan Mircea Lucescu, yaklaşık 6 ay sonra yeniden Ali Sami Yen Stadı'nda bu kez Beşiktaş'ın başında sarı-kırmızılı taraftarların önüne çıktı. 
     Sarı-kırmızılı taraftarlar, takımıyla birlikte sahaya çıkan Lucescu'yu alkışladılar. Rumen teknik adam da yanına gelen Berkant ile öpüşerek hasret giderdi. 
     Galatasaraylı taraftarlar ayrıca, ''I Love You Lucescu'' biçiminde tempo tutarken, Lucescu da taraftarlara giderek onları selamladı. 
     
     500 Beşiktaş'lı 
     Galatasaray-Beşiktaş derbisini 500 kadar siyah-beyazlı takımın taraftarı da izledi. 
     Beşiktaşlı taraftarlar, küçük gruplar halinde stada gelip, kendilerine ayrılan yeni açık tribündeki yerlere oturdu. Güvenlik güçleri, siyah-beyazlı taraftarlarla, Galatasaraylı taraftarların arasına 2 kademeli boşluklar bırakarak güvenliği sağladı. 
     Maçı izlemek için biletsiz Ali Sami Yen Stadı'na gelen Beşiktaşlı taraftarlar ise 2 belediye otobüsüne bindirilerek, stat çevresinden uzaklaştırıldı. 
     
     Konyalım yürü 
     Galatasaraylı taraftarlar, maç öncesinde sürekli olarak Fenerbahçe aleyhine tezarühatlar yaptı. 
     Stat hoparlörlerinden Fenerbahçe'nin kupada İkinci Lig ekiplerinden Konyaspor'a yenilmesini anımsatan ''Konyalım yürü'' şarkısı çalındı. 
     
     Medya ordusu izledi 
     Galatasaray-Beşiktaş maçını, adeta bir medya ordusu izledi. 
     Derbi maçta 60'ı foto muhabiri, 270 medya mensubu görev alırken, 3 Rumen ve 2 Alman gazeteci de maçta görevliydi. 
     
     Bomba ihbarı 
     Galatasaray ile Beşiktaş arasında yapılan maç öncesinde İstanbul Emniyet Müdürlüğü adeta alarma geçti. 
     Son 2 günde yapılan bomba ihbarları nedeniyle Ali Sami Yen Stadı'nın 4 kez arandığı öğrenildi. 
     
     Notlar 
     - Galatasaray ile Beşiktaş PAF takımları arasında Florya Metin Oktay Tesisleri'nde yapılan maç, 1-1 berabere sona erdi. 
     - Maç için Ali Sami Yen Stadı'na 2 takım otobüsü de arka arkaya geldi. Beşiktaşlı futbolcular, stada girerken bazı taraftarların ismini seslendirdiği Pascal Nouma, elindeki su şişesini havaya fırlattı. Plastik şişe şans eseri medya mensuplarının üzerine düşmedi. 
     - Yoğun yağış nedeniyle sahanın kaybolan çizgileri, maçın başlamasından 1 saat önce yeniden çizildi. 
     - Karaborsacılar, eski açık tribün biletlerini stat dışında aynı fiyattan satmaya çalışırken, karşılaşmanın başlamasına az bir süre kala bu kişilerin ellerindeki biletleri hala satamamaları dikkati çekti. 
     - Eski açık tribünde ''Koridor Sinan'', ''Erkek adamın çarşıyla pazarla işi olmaz'' yazılı pankart açıldı. 
     - İlhan Mansız ve Hasan'ı izlemek için Ali Sami Yen Stadı'na Japonya'dan da 20 kişi geldi. 
     - Galatasaray, geçmiş dönemlerde kazanılan UEFA ve Süper kupalarının resimlerinin bulunduğu yeni otobüsüyle ilk kez Ali Sami Yen Stadı'na geldi. 
     - Galatasaray'ın başarılarında büyük pay sahibi olan Hagi ve Popescu da derbi maçı tribünde izledi. 
     





</TEXT>
</DOC>
