<DOC>
<DOCNO> 135787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sontur16.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Büyükelçisi Dışişleri Bakanlığı'nda... 
</HEADLINE>
<TEXT>

     Irak'ın Ankara Büyükelçisi Talib Abid Salih, TBMM'de alınacak kararın Türk halkının görüşünü yansıtması ve iki ülke arasındaki ilişkileri zedelememesi gerektiğini söyledi. 
     Salih, Dışişleri Bakanlığı Müsteşarı Büyükelçi Uğur Ziyal ile yaklaşık bir saat süren görüşmesinin ardından, gazetecilerin soruları üzerine şunları söyledi 
     ''TBMM'de ne karar alınırsa alınsın halkın kararını yansıtmalı ve bu kararların iki ülke arasındaki ilişkileri zedelememesi gerekir. İlişkiler iç işlerine müdahale etmemek ilkesine dayanmalıdır. İki ülke de aynı görüştedir. Irak her zaman iyi ilişkiler kurmayı arzu ediyor. Türkiye'nin konumu, rolü ve coğrafyası konusunda önemli rolü olacaktır.'' Salih, bir başka soru üzerine, Ziyal'le görüş alışverişinde bulunduklarını ve ikili konuları ele aldıklarını belirtti. 
     ''Türkiye'nin NATO'dan Awacs ve Patriot füzeleri istemesi konusunu nasıl değerlendirildiğinin'' sorulması üzerine, Büyükelçi şunları kaydetti 
     ''Türkiye egemen bir devlettir, ne isterse onu yapar. Biz buna karışmayız, ama Türkiye'nin bu endişesi de yersizdir. Irak'tan kaynaklanan bir şey yoktur. İlişkilerin iyi olmasını isterken, nasıl Türkiye'ye saldıracağız.'' Iraklı büyükelçinin hemen ardından ABD'nin Ankara Büyükelçisi Robert Pearson da bakanlığa gelerek, Ziyal'le görüşmeye başladı. 
     





</TEXT>
</DOC>
