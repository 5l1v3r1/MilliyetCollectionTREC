<DOC>
<DOCNO> 116006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur11.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kılıç İşkence ifade özgürlüğüne engel 
</HEADLINE>
<TEXT>

     Anayasa Mahkemesi Başkanvekili Haşim Kılıç, hak ve özgürlüklerin önündeki sorunların coğrafi sınırları aşarak tüm insanlığı ilgilendiren bir boyut kazandığını belirterek "Türkiye'de düşünceyi ifade özgürlüğü üzerinde işkenceye kadar varan engellemeler halen devam etmektedir" dedi. 
     Türkiye ve ABD'de Ceza Adaleti ve İnsan Hakları Uygulamaları Semineri Ankara Hakimevi'nde başladı. Seminerin açılış konuşmalarını sırasıyla ABD Federal Yargıcı Peter Messite, ABD'nin Ankara Büyükelçisi Robert Pearson, Adalet Bakanı Aysel Çelikel, Yargıtay 4.Ceza Dairesi Üyesi Ünal Başoğlu ve Anayasa Mahkemesi Başkanvekili Haşim Kılıç yaptı. 
     Hak ve özgürlüklerin önündeki engellerin coğrafi sınırları aşarak tüm insanlık nezdinde tartışıldığını belirten Kılıç, Anayasa'nın 90.maddesine göre usulüne göre yürürlüğe konmuş uluslararası anlaşmaların yasa hükmünde olduğunu da anımsattı. Ancak genelde yargı ve kolluk gücü mensuplarının Anayasa'nın bu hükmünü uygulamaya pek gönüllü olmadıklarını kaydeden Kılıç, Danıştay'ın bazı daireleri dışında bu anlaşmaların kararlara yansımadığını, genelde karaların gerekçesinde uluslararası anlaşmalara gönderme yapıldığını ifade etti. 
     
     "YARGIYA GÖREV DÜŞÜYOR" 

     Anayasal hak ve özgürlüklerin koruyucu ve güvencesi konumundaki Anayasa Mahkemesine bu bağlamda çok büyük görev düştüğünü anlatan Kılıç, "Kamu güvenliği ile bireylerin özgürlüklerinin sağlanması arasındaki sınırda yargıya büyük görev düşüyor" dedi. Bu gibi durumlarda hakimin iç dünyası ile konjonktürel gelişmelerin etkisiyle yorum hakkının kötüye kullanılabileceği kaygısını da dile getiren Kılıç, "Düşünceyi ifade özgürlüğü üzerinde işkenceye kadar varan engellemeler halen devam etmektedir. Şiddete yöneltmeyen düşünceyi ifade özgürlüğü önündeki engellemeler kaldırılmalı. Özgürlük ve kamu otoritesi arasında denge oluşturulurken hukuk devleti ilkesi asla unutulmamalıdır" diye konuştu. 
     





</TEXT>
</DOC>
