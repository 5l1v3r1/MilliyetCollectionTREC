<DOC>
<DOCNO> 119411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sontur09.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Demirel ile görüştü... 
</HEADLINE>
<TEXT>

     AK Parti Genel Başkanı Recep Tayyip Erdoğan, 9. Cumhurbaşkanı Süleyman Demirel'in ''içte ve dışta atılabilecek adımlarla ilgili tavsiyelerde bulunduğunu'' belirtti. 
     Erdoğan, 9. Cumhurbaşkanı Süleyman Demirel'i Kuleli Sokak'taki çalışma ofisinde ziyaret ederek, yaklaşık 45 dakika görüştü. 
     Erdoğan, görüşmeden sonra yaptığı açıklamada, Demirel'in seçimden hemen sonra kendisini tebrik ettiğini belirterek, kendisinin de bugün ziyarette bulunduğunu söyledi. 
     Demirel'in engin devlet tecrübesinden yararlanmak için ziyarette bulunduğunu kaydeden Erdoğan, ''Hem de Türkiye kritik bir dönemden geçiyor, özellikle içte. Bu konudaki deneyimlerinden istifade edelim istedik'' dedi. 
     Seçimlerden önce ''ülkede engin tecrübeleri olan, söyleyecek şeyleri bulunan büyüklerden her zaman istifade edeceğini söylediğini'' anlatan Erdoğan, şöyle konuştu 
     ''Sivil toplum örgütleri ve parlamento dışındaki partilerle de aynı şekilde görüşeceğiz. Bunlar bizim attığımız adımlardır. Bunlar aynı şekilde devam edecektir. Bu aynı zamanda birliğimizin, bütünlüğümüzün de bir ifadesi olacaktır.'' Erdoğan, Demirel'in tavsiyelerde bulunup bulunmadığı sorusuna, ''Şüphesiz ki... Ortaya çıkan tablo hakkında olumlu yaklaşımları oldu. Aynı şekilde içte ve dışta atılabilecek adımlarla ilgili tavsiyeleri oldu'' yanıtını verdi. 
     ANAP ve DYP'nin Meclis dışında kalması ve sağda birlik konularının gündeme gelip gelmediği sorusu üzerine de Erdoğan, bu konulara girilmediğini dile getirdi. 
     Erdoğan, ''Genelkurmay Başkanı ile görüşmenizde ana muhalefet liderinin de MGK'ya katılması yönünde öneriniz oldu mu '' sorusuna, ''Hayır, öyle bir önerim olmadı'' yanıtını verdi. 
     Erdoğan, kabinenin yarın Cumhurbaşkanı'nın onayına sunulup sunulmayacağının sorulması üzerine de, yetkili kurulların çalışmalarını sürdürdüğünü bildirdi. 
     Demirel, Erdoğan'ı kapıya kadar uğurladı. Demirel, bu sırada değerlendirme yapmasını isteyen gazetecilere ''Sayın Başkan'ın söyleyecekleri var'' diyerek yanıt vermedi. 

     
</TEXT>
</DOC>
