<DOC>
<DOCNO> 118318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sontur26.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani, Erdoğan ile görüşme talebinde bulunmadı... 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani'nin hafta sonunda Ankara'ya yapacağı ziyaretin öne alınması öngörülüyor. 
     IKYB'nin Ankara'daki İrtibat Bürosu yetkilileri, Talabani'nin Ankara'ya yarın geleceğini öne sürdüler. 
     Talabani'nin 16 ya da 17 Kasım'da Ankara'da olması bekleniyordu. 
     Bu arada, Talabani'nin AK Parti Genel Başkanı Tayyip Erdoğan ile görüşme için henüz herhangi bir randevu talebinde bulunmadığı öğrenildi. 
     IKYB lideri, Mart ve Eylül aylarında Erdoğan ile biraraya gelerek, bölgeye ilişkin görüş alışverişinde bulunmuştu. 
     Talabani, Mart ayındaki görüşmeleri sırasında AK Parti'nin Türkiye'de çok önemli bir rol oynamasını temenni ederek, ''Sayın Erdoğan'ın, Türkiye'nin başarısı için ve demokrasi için çalışan bir militan olduğunu duyduk. Mücadelesini cezaevinde olduğu dönemde bile duyuyorduk ve kalbimiz o zaman da kendisiyleydi'' diye konuşmuştu. 
     Celal Talabani, AK Parti'nin seçimlerden birinci parti olarak çıkmasından sonra da Erdoğan'a tebrik mesajı yollamıştı. 
     Iraklı muhaliflerin 22 Kasım'da Brüksel'de yapılması öngörülen toplantısı öncesinde Ankara'da görüş alışverişinde bulunacak olan Talabani ile yapılacak görüşmelerde, Kuzey Irak'taki son gelişmeler çerçevesinde bölge parlamentosu, anayasa ve Türkmenlerin durumu konularının ele alınması bekleniyor. 
     





</TEXT>
</DOC>
