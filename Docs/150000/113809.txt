<DOC>
<DOCNO> 113809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/siyaset/siy02.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet’ için seferberlik 
</HEADLINE>
<TEXT>

Avrupalı Milli Görüşçüler, Saadet için çalışmalarını hızlandırdı. Türkiye’ye 800 kişinin geleceği bildirildi 
     ABDULLAH KARAKUŞ Ankara 

     Necmettin Erbakan’ın, SP’nin oyunu artırmak için Avrupa Milli Görüş teşkilatlarında seferberlik başlattığı bildirildi. Erbakan, Milli Görüşçülerin özel uçaklarla Türkiye’ye taşınmasını isterken, gelen gurbetçilerden kişi başına 300 euro alınıyor. 
     Avrupa İslam Toplumu Milli Görüş Teşkilatı İGMG , SP için çalışmalarını hızlandırdı. İlk etapta, bugünlerde özel uçaklarla 800 kişinin gelerek Erbakan ve SP için çalışacağı öğrenildi. 
     Özellikle, Düsseldorf, Amsterdam, Stuttgart, Münih ve Viyana’dan gelecek Milli Görüşçülerin, SP’nin seçim çalışmalarında kullanılması için 200’e yakın son model araç getireceği ve Erbakan’ın mitinglerine de katılarak çeşitli hediyeler dağıtacağı belirtildi. 
     SP için çalışacak her kişiden 300 euro alınırken, organizasyonun toplam masrafının 500 bin euroyu bulduğu kaydedildi. 
     Bu ayın başından itibaren yüzlerce Milli Görüşçünün son model otomobilleriyle Türkiye’ye gelerek SP için çalışmaya başladığı ifade edildi. Bu organizasyonu, sık sık Avrupa’ya giden Şevket Kazan’ın yaptığı belirtildi. 
     



 SİYASET 














</TEXT>
</DOC>
