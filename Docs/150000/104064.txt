<DOC>
<DOCNO> 104064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sonspo21.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirsad, Dünya Şampiyonasına yetiştirilecek... 
</HEADLINE>
<TEXT>

     A Milli Basketbol Takımı'nın Detroit kampı sırasında sakatlanan Mirsad Türkcan'ın, 14. Dünya Erkekler Şampiyonası finallerinde ilk gün yapılacak Porto Riko maçına dek hazır duruma geleceği bildirildi. 
     Basketbol Federasyonu'ndan verilen bilgiye göre, aşil tendonunda sorun bulunan yıldız oyuncunun tedavisi sürüyor. İğne tedavisi uygulanan Mirsad, sakatlığı nedeniyle Detroit kampında yapılan 3 hazırlık maçında da forma giyememişti. 
     Kadroda bulunan diğer sakat oyunculardan Hidayet ve Kerem'in ise endişe edilecek durumlarının olmadığı ve bu 2 ismin hazır duruma geldikleri açıklandı. 
     
     MİLLİLERE MORAL YEMEĞİ 
     Bu arada 6 günlük Detroit kampının son gününde, Dünya Şampiyonası'ndaki rakiplerinden Lübnan'ı farklı skorla yenerek moral depolayan ''12 Dev Adam'', akşam da kendileri onuruna verilen bir yemekte stres attı. 
     Millilerin Detroit'e geldiği ilk andan itibaren onları hiç yalnız bırakmayan ve hazırlık maçlarında takıma büyük destek veren Türk-Amerikan Dernekleri Birliği üyelerinin düzenlediği yemekte, oyuncuların oldukça neşeli olmaları dikkat çekti. Yine kampın ilk gününden bu yana milli takımla yakından ilgilenen ve başkanı olduğu Detroit Pistons Kulübü Tesisleri'ni milli takımın hizmetine sunan Joe Dumars da yemeğe katılan isimler arasındaydı. 
     Öte yandan Detroit kampını tamamlayan milliler, karayoluyla şampiyonanın yapılacağı Indianapolis kentine hareket etti. 
     





</TEXT>
</DOC>
