<DOC>
<DOCNO> 121109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sondun27.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'da fidye için kaçırılan Türk serbest... 
</HEADLINE>
<TEXT>

     Rusya'nın başkenti Moskova'da bir hafta önce fidye için kaçırılan 39 yaşındaki Tümer Acar adlı bir Türk vatandaşı, serbest bırakıldı. 
     Yakınlarının, Acar'ın kaçırıldığını ve 150 bin dolar fidye istendiğini polise ve Türkiye'nin Moskova Büyükelçiliği'ne bildirmesi sonrasında, Büyükelçiliğin de girişimleri sonucunda Rus makamları arama başlattı. 
     Serbest bırakıldığını dün telefonla büyükelçiliğe bildiren Acar, bir apartman dairesinde gözü bağlı tutulduğunu, kendisini kaçıranları tanımadığını, bu kişilerin kendisini daha sonra bıraktıklarını söyledi. 
     Moskova polisi, bugün yaptığı açıklamada, Acar'ı kendilerinin kurtardığını belirtti. Açıklamada, Moskova polisinin, İçişleri Bakanlığı Organize Suçlarla Mücadele Dairesi ile yapılan ortak operasyonları sonucunda Acar'ın kurtarıldığı, kaçırma eylemini düzenleyenlerin gözaltına alındıkları bildirildi. 
     Acar'ın yakın bir akrabasının, bir firmanın Moskova temsilcisi olduğu öğrenildi. 
     





</TEXT>
</DOC>
