<DOC>
<DOCNO> 103730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sondun08.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bavyera Eyaleti İçişleri Bakanı "Radikal dinciler faaliyette" 
</HEADLINE>
<TEXT>

     Almanya'nın Bavyera eyaleti İçişleri Bakanı Günther Beckstein, Almanya'daki radikal dincilerin şu sıralar çok büyük bir faaliyet içinde olduğunu söyledi. 
     Beckstein, Düsseldorf kentinde yayımlanan Rheinische Post adlı yerel gazeteye yaptığı açıklamada, ''Radikal dinciler para topluyor ve Sudan'daki terör kampları için gönüllüler arıyor. Bu çevrede büyük bir hareketlenme var'' dedi. 
     Terör tehlikesinin arttığı yönünde uyarıda bulunan Beckstein, ''Ancak şu ana kadar terörist saldırı yapılacağı yönünde somut bilgi yok'' diye konuştu. 
     Terör tehlikesinin Alman kamuoyu tarafından küçümsendiğini söyleyen Beckstein, ''Biz Almanya'da olası terörist saldırılara karşı diğer Avrupa ülkelerinden daha yetersiz şekilde hazırlanmış durumdayız'' ifadesini kullandı. 
     Bunun, federal hükümetin güvenlik paketlerini uygulamasındaki eksikliklerden kaynaklandığını savunan Beckstein, ''Yemen, Pakistan ve Sudan gibi ülkelerden gelen vatandaşların vizeleri için parmak izi alınmaması büyük bir eksikliktir. Ben bunu büyük bir sorumsuzluk örneği olarak görüyorum'' dedi. 
     





</TEXT>
</DOC>
