<DOC>
<DOCNO> 149116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/soneko27.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç Irak'ta Türkiye'ye bir işler düşecek 
</HEADLINE>
<TEXT>

     Koç Holding Şeref Başkanı Rahmi Koç, ''Savaşı dört haftada bitirdiler. Zannediyorum bundan sonra piyasalar tekrar hareketlenecek'' dedi. 
     Koç, Ford Otosan 2002 Yılı Olağan Genel Kurul toplantısı sonrasında gazetecilerin sorularını yanıtladı. 
     ''Piyasalarda hareketlilik başladığı söyleniyor. Türkiye için durumu nasıl değerlendiriyorsunuz '' sorusunu Rahmi Koç, şöyle yanıtladı 
     ''Savaş başlamadan, 4-6 hafta sürer demişlerdi. Savaşı 4 haftada bitirdiler. Zannediyorum bundan sonra piyasalar tekrar hareketlenecek. Yalnız IMF'nin dünya ekonomisi ile ilgili verdiği son rakamlar pek iç açıcı değil. Şimdi herkes Irak harbinin neticelerini bıraktı, o rakamlara döndü. Dünya ekonomisinin büyümesinde yavaşlama var. Bunun tabii tesirleri olacak. 
     Amerikan ekonomisi yine büyümeye devam ediyor. Irak harbinde harcanan mühimmat ve silah sanayini de nazarı dikkate alırsak, onlarda bir büyüme gelecek. O da Amerikan ekonomisine yardım edecek. Burada problem Avrupa'da Almanya ki hiç iyi gitmiyor Almanya'nın durumu... Bir de Japonya gerekli düzeltmeleri ve strüktürel yapılanmayı yapamadılar hala. Yani Japonya alışılmış sistemin dışına çıkamadı.'' 
     
     ''IRAK'TA TÜRKİYE'YE BİR İŞLER DÜŞECEK'' 
     Rahmi Koç, Irak'ın yeniden yapılandırılmasında Türkiye'nin üzerine düşen görevler bulunup bulunmayacağına dair soruyu, ''Onu bilemiyorum. Yalnız Beyaz Saray'da harbe karşı olan hiçbir ülkeye, Irak'ın yeniden yapılanmasında iş vermeyeceklerini açık seçik söylediler. En azından komşu olduğumuz için muhakkak bize bir işler düşecek'' diye yanıtladı. 
     Koç, ''Türkiye'nin 2003 hedeflerini tutturabilir mi '' sorusu üzerine, ''Bunu şu anda söylemek çok zor. Hükümetin alacağı ekonomik kararlarla yakından ilgili'' dedi. 
     Irak'ın kuzeyindeki gelişmelere ilişkin bir soru üzerine de Rahmi Koç, ABD Dışişleri Bakanı Colin Powell'ın, Kerkük ve Musul'dan peşmergelerin çıkacaklarına dair söz verdiğine işaret ederek, ''Dolayısıyla şimdiye kadar sözlerini tuttular. Bundan sonra da öyle olacağını tahmin ediyorum. Fakat oralarda de-facto birşeyler var'' diye konuştu. 
     
     OTOMOTİVDE İBRE... 
     Rahmi Koç, otomotiv sektöründe son 2 aylık rakamların kendisi için sürpriz olup olmadığına yönelik soruyu, şöyle yanıtladı 
     ''Otomotivde bir hareket var. Neden hareket var, o kadar yavaşlamıştı ki en ufak bir hareket olumlu gelişmeye işaret ediyor. Çünkü insanlar alımlarını muayyen bir süre için durdurabiliyorlar. Ondan sonra isteseler de istemeseler de ihtiyaç daha galebe oluyor ve almaya devam ediyorlar. Zannediyorum otomobilde o köşeyi döndük. İbre tekrar yukarıya doğru çıkıyor. İlave bir vergi gelirse bu da bir yavaşlatmayı getirecektir.'' Rahmi Koç, Ford Otosan'ın Avrupa'nın ticari vasıta merkezi olduğuna işaret ederek, ''Teknolojisi de iyi. Dizayn da yapıyorlar. Yeni kamyonumuz fevkalade güzel. Kendimiz yeni kuvvetli bir motor yaptık. İyi netice alacağımızı zannediyoruz'' dedi. 
     Rahmi Koç'un yeni motorun ne kadarlık bir tecrübesi olduğunu sorması üzerine, Ford Otosan Genel Müdürü Turgay Durak, bu konuyla ilgili olarak 22 Nisan'da bir toplantı yapacaklarını belirtti ve ''Milyon kilometreyi geçtik'' dedi 
     
     ''KARA GEÇENE KADAR FORD OTOSAN'DAYIM'' 
     ''Koç Holding'deki Başkanlık görevinizden ayrıldınız. Ford'da öyle bir karar çıkmadı. Ford'un yeri başka mı '' sorusunu ise Rahmi Koç, ''Tabii... Kara geçinceye kadar buradayım ve zannediyorum yakın bir zamanda da kara geçecek. Tabii Otosan'ın benim hayatımda çok ayrı bir yeri var'' diye konuştu. 
     Rahmi Koç, emekliliğin nasıl geçtiğine yönelik soru üzerine, ''Daha başlayamadım. Herhalde bu sene de böyle gidecek. Bu seneden sonra...'' dedi. 
     Koç, ''Deniz yolculuğuyla dünya turuna çıkacağınız doğru mu '' sorusunu ise ''Doğrudur. İnşallah yapacağım. Denizden gezdiğinizde hava şartlarına bağlısınız. İstediğiniz anda istediğiniz şey olmuyor'' diye yanıtladı. 
     
     MUTABAKAT YEMEKTE SAĞLANIYOR 
     Bu arada, Ford Otosan Genel Kurul toplantısında bir hissedarın Rahmi Koç'a ''Yönetim Kurulu'nda 10 kişisiniz. Bir karar alınırken 5, 5 karar çıktığında ne yapıyorsunuz '' sorusu üzerine Koç şöyle dedi 
     ''Şimdiye kadar öyle birşey olmadı. Karar öncesinde mutlaka bir akşam yemeği yeniyor. Burada yemek yiyip, içki içerek rahatlıyorlar. Akşam yemeğinde sonuç çıkmazsa sonra hep birlikte öğle yemeği yiyoruz. Buradan da bir sonuç çıkmazsa bir kez daha öğle yemeği yiyoruz. Yani öyle ya da böyle mutlaka mutabakat elde ediliyor.'' 
     





</TEXT>
</DOC>
