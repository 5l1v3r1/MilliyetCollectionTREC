<DOC>
<DOCNO> 118117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/sonspo08.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İnter'in en iyisi Emre Belözoğlu 
</HEADLINE>
<TEXT>

     İtalya Birinci Futbol Ligi'nde ilk yeniligisi alan FC İnter'de Emre Belözoğlu hırsı ve süratli oyunuyla İtalyan basınından yine beğeni aldı. 
     İtalyan gazetelerinde İnter'in en iyisi Emre Belözoğlu olarak gösterilirken, Udinese'ye karşı 2-1 kaybedilen maçta lacivert- siyahlılarda beraberliğe tek inanan kişinin Türk futbolcu olduğu belirtildi. 
     La Gazzetta dello Sport, Emre için, 'Süratli ve savaşçı. Koşuyor, mücadele ediyor ve 1-1 iken direkten dönen şut bile çekiyor'' diye yazdı. 
     ''İnter'in en iyisi Emre'' diyen Corriere dello Sport ise, Türk futbolcunun sahadaki ritmi ve oyunu yönlendirişiyle her zaman daha değerli olduğunu gösterdiğini kaydetti. 
     Ligde 9. haftada maç fazlasıyla FC İnter 22 puanla lider olurken, onu 19 puanla AC Milan takip ediyor. 
     
     "ÜMİT DAVALA OCAK'TA DÖNEBİLİR" 

     Öte yandan La Gazzetta Dello Sport, Galatasaray'da son maçta kadroya alınmayan Ümit Davala'nın, ocak ayında FC Inter'e dönebileceğini iddia etti. 
     Gazeteye göre, FC Inter ile sözleşmesi bulunan ve Galatasaray'da kiralık olarak oynayan Ümit Davala'nın, artık Fatih Terim'in kadrosunda yer alamayacağı öne sürülüyor. 
     Sezon başında Simiç ile takas yapılarak AC Milan'dan FC Inter'e transfer olan Ümit Davala'nın, birçok maçta oynamasına karşın teknik direktör Fatih Terim'i oynamak için ikna etmeyi başaramadığı söyleniyor. 
     La Gazzetta dello Sport, Ümit Davala'nın ''artık Galatasaray'da istenmediğini'' ileri sürerek, ocak ayında FC Inter'e dönebileceğini kaydetti. 
     





</TEXT>
</DOC>
