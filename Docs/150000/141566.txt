<DOC>
<DOCNO> 141566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/guncel/agun.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post Kürtler, Türkiye ile savaşa hazırlanıyor 
</HEADLINE>
<TEXT>
Tehlikeli tırmanış 
Amerikan gazetesi, Kuzey Irak Kürtleri’nin Saddam’ı bir yana bırakarak Türk askerlerini beklediklerini yazdı 
     DIŞ HABERLER SERVİSİ 

     ABD’nin Irak savaşında Saddam’ın ordusuna karşı savaşacak önemli bir müttefik olarak gördüğü Kuzey Irak Kürtlerinin, bu misyonlarını bir kenara bırakarak Türkiye’ye karşı mevzilendiği bildirildi. 1997’den sonra uygulanan modernizasyon programı çerçevesinde modern bir ordu görünümüne bürünen peşmergelerin Kuzey Irak’ın Türkiye sınırındaki köy ve kasabalarına konuşlandığı ve Türk ordusunun Kuzey Irak’a yönelik olası bir harek tına karşı savaşmak için hazırlık yaptığı haber veriliyor. 
     Güvenilir haber kaynaklarına sahip Amerikan "The Washington Post" gazetesinin muhabiri Daniel Williams’ın Atruş mahreçli haberine göre, her biri 30 bin kişilik silahlı güce sahip Mesud Barzani liderliğindeki Kürdistan Demokrat Partisi KDP ve Celal Talabani’nin Kürdistan Yurtseverler Birliği’ne KYB bağlı peşmergelerden en deneyimli ve iyi silahlarla donanmış birlikler, İbrahim Halil ve Bachuka gibi merkezlere sevk edildi. 
     
     TÜRK ASKERİNE PUSU PLANI 
     Türk askerlerinin yolunu gözleyen peşmergeler Kürtçe’deki anlamı ölümü göze alanlar , Türk askeri konvoylarını taciz etmek ve pusuya düşürmek amacıyla kullanılacak eski model tüfekler ile sabit Türk mevzilerine karşı kullanılacak tanksavar, roket atar ve el bombası atan tüfeklerle silahlandırıldı. 
     Post’un haberine göre, şalvarlı ve poşulu peşmergelerin yanı sıra İngiliz ordusundan esinlenerek dikilen modern üniforma giyen Kürt askerleri, Türkiye’ye uzanan yollar üzerindeki taştan gözetleme mevkilerinde nöbete başladı. 
     Dohuk’ta peşmergelerin eğitildiği askeri üste Kürt komutanlarla görüşen Daniel Williams’a Kürt General Aziz Huwas, "Türkler gelirlerse çok üzülecekler. Sınırımızı aşarak işgale kalkışan her kim olursa olsun çok pişman olur, özellikle de Türkler" diye tehdit ifadeleri kullandı. 
     Amerikan gazetesi, Saddam’ın ordusundan kaçan Iraklı subaylardan bazılarının Kürt askerlerinin eğitiminde görev aldığını belirterek, Kürt ordusuyla Irak ordusu arasında savaş gücü bakımından çok fazla bir fark kalmadığını yazdı. 
     Post’a konuşan Kürt Komutan General Babakir Zubari’nin yardımcısı Faysal Emin Rostinki de, "Türk ordusunu yenmeyi umut etmediklerini, ama en azından canlarını fena yakacaklarını" söyledi. 
     
Ayaklanma çağrısı      Kuzey Irak’taki Erbil kentinde, birkaç yüz Kuzey Iraklı Kürt, dün sabah, Irak’ta savaş durumunda "Türk ordusunun Kuzey Irak’a olası müdahalesini" protesto etti. Bölgedeki AFP muhabiri, Irak Kürdistan Demokratik Partisi’nin IKDP çağrısıyla toplanan gençlerin, "Türkleri istemiyoruz", "Genç ve güçlüyüz, Kürdistan’ı savunabiliriz" sloganları attıklarını duyurdu. Görevliler hakaret içerikli slogan atan göstericileri susturdu. 
Brüksel’de de yürüdüler      Avrupa’nın çeşitli bölgelerinden Brüksel’e gelen bin kadar Kürt, Avrupa Parlamentosu yakınlarında, "Saddam rejimine ve Türk Silahlı Kuvvetleri’nin Kuzey Irak’a girmesine karşı" bir gösteri düzenledi. Kendini Irak Kürdistan Yurtseverler Birliği IKYB ve lideri Celal Talabani’nin Belçika’daki temsilcisi olarak tanıtan Sirvan Mares, basına yaptığı açıklamada, "Türk ordusunun Kuzey Irak sınırından girmesi halinde, karşısında silahlarıyla duracaklarını" anlattı. "Türkiye’nin kendilerine iyi davrandığını, ancak işgale izin vermeyeceklerini" söyleyen Mares, "ABD ile anlaşma imzaladıklarını, Saddam’ın devrilmesinden sonra federal bir Kürt devleti kurulacağını" ileri sürdü. 
     



 GÜNCEL 











</TEXT>
</DOC>
