<DOC>
<DOCNO> 133155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sontur15.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit barışçı politikada aksaklık meydana geleceğinden kuşkulu 
</HEADLINE>
<TEXT>

     DSP Genel Başkanı Bülent Ecevit, Türkiye'nin barış çabalarını desteklediklerini fakat son zamanlarda gelen bilgilerin, bu barışçı politikada aksaklıklar meydana gelebileceğini gösterdiğini söyledi. 
     Ecevit, Genel Merkez'deki Parti Meclisi Toplantısı'na gelişinde gazetecilerin, ''27 Ocak'ta BM silah denetçileri raporlarını sunacak. Bu arada Türkiye'nin barış çabaları da var. Bu çabalarını nasıl değerlendiriyorsunuz'' şeklindeki sorusu üzerine, ABD temsilcileriyle, özellikle askerleriyle yapılan son görüşmelerde Türkiye'den çok şey istendiğinin görüldüğünü ifade etti. 
     ''Bu durumda bizim barışçı politikamızla bunu bağdaştırmanın güçlüğü ortaya çıkıyor'' diyen Ecevit, şunları kaydetti 
     ''Türkiye'nin barış çabalarını destekliyoruz fakat son zamanlarda gelen bilgiler, bu barışçı politikamızda aksaklıklar meydana gelebileceğini gösteriyor. Sayın Başbakan ile kendisinin daveti üzerine yaptığımız görüşmede, hükümet barışçı bir tutumda kararlı görünüyordu. Şimdi bu konuda tereddüt uyandırıcı haberler geliyor, bu bakımdan biraz kaygılıyım.'' Bu arada, DSP Genel Başkan Yardımcısı Tayfun İçli de DSP'nin eski Grup Başkanvekili Aydın Tümen'in partiden ihracına yönelik bir soruyu yanıtlarken, Tümen'in Merkez Yürütme Kurulu tarafından önlemli olarak Merkez Disiplin Kurulu'na sevkedildiğini bildirdi. 
     Tümen'in bu önlem kararının kaldırılması konusunda itirazı olduğunu belirten İçli, ''Merkez Disiplin Kurulu, itirazın reddine, önlem kararının devamına ve yazılı veya sözlü savunmasını yapması için Tümen'e 7 günlük süre verdi'' dedi. 
     DSP kültürünü benimsemiş kişilerin birlik ve bütünlük içinde olması gerektiğini ifade eden İçli, özellikle bu dönemde, özgür delege hareketi gibi hizip hareketi yaratılmasının sakıncalı olduğunu söyleyerek, Tümen hakkındaki son kararı Merkez Disiplin Kurulu'nun vereceğini kaydetti. 
     





</TEXT>
</DOC>
