<DOC>
<DOCNO> 149793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo22.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığ'da hedef ligde kalmak... 
</HEADLINE>
<TEXT>

     Elazığspor'da, Adanaspor maçının sevinci yaşanıyor. 
     Kulüp Başkanı Baki Aydın, bundan sonra daha iyi sonuçlar alarak ligde kalmayı hedeflediklerini belirterek, Teknik Direktör Milorad Mirkoviç'in, Gaziantepspor ile bazı sorunlarının olduğunu söyledi. 
     Aydın, Mirkoviç'in sorunlarını gidermesi gerektiğini belirterek, kendilerinin antrenör Ömer Faruk Gökçe ile yollarına devam edeceklerini kaydetti. 
     Adanaspor maçında çok iyi bir performans sergilediklerini ifade eden Aydın, bundan sonra tüm karşılaşmaları final maçı olarak değerlendirdiklerini ve kalan tüm maçlardan mutlaka 3 puan almak zorunda olduklarını vurguladı. 
     Elazığspor'un ligde kalıcı olması için ellerinden gelen tüm gücü kullanacaklarını ifade eden Aydın, şöyle dedi 
     ''Bundan sonra daha iyi sonuçlar alarak ligde kalmayı hedefliyoruz. Teknik Direktör Mirkoviç'in Gaziantepspor'la birtakım sorunları var, bu sorunları gidermesi gerekiyor. Biz Antrenör Ömer Faruk Gökçe ile yolumuza devam ederiz. Adanaspor maçında istediğimiz oyunu sahaya yansıttık ve galip geldik. Adanaspor maçı bizim için ölüm kalım maçıydı. Bundan sonraki maçlarımıza bakıyoruz. Deplasmanda yapacağımız Gençlerbirliği maçının hazırlıklarına yarın başlayacağız. Gençlerbirliği, Beşiktaş gibi ligin güçlü takımlarından puan almak çok da zor değil. Biz her iki zorlu karşılaşmadan da puan ya da puanlar almak istiyoruz.'' Aydın, iç sahada Bursaspor ve İstanbulspor ile deplasmandaysa Samsunspor, Kocaelispor ve Diyarbakırspor'la karşılaşacaklarını belirterek, bu maçlardan toplam 11 puan almak zorunda olduklarını sözlerine ekledi. 
     





</TEXT>
</DOC>
