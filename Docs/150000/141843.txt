<DOC>
<DOCNO> 141843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sonspo11.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Özberk Trabzonspor'dan aşağı kalmayacağız 
</HEADLINE>
<TEXT>

     Samsunspor Teknik Direktörü Sakıp Özberk, hafta sonu yapacakları Trabzonspor maçıyla ilgili değerlendirmesinde, ''İşimiz zor ama iyi bir oyun sergileyerek Trabzonspor'dan aşağı kalmayacağız'' dedi. 
     Nuri Asan Tesisleri'nde, genel menajer Süleyman Hurma ve basın sözcüsü Erkan İnce ile basın toplantısı düzenleyen Sakıp Özberk, Göztepe maçında alınan 1 puanın kendilerini tatmin etmediğini söyledi. 
     Göztepe karşısında oyun kurmakta zorluk çektiklerini belirten Özberk, ''Küme düşme tehlikesi yaşayan bir takımla oynamak gerçekten zor. Göztepe'nin yaptığı presler atak yapmamızı engelledi. Şayet bu maçtan üç puan alsaydık hedefimizin yüzde 70'ini tamamlamış olacaktık. Oyuncularım konsantrasyonu da oyun içinde bozuldu. 3 puan alamamamızın nedenleri arasında bunu da etken sayabiliriz'' diye konuştu. 
     Özberk, bu hafta kendi sahalarında yapacakları Trabzonspor maçı hazırlıklarına başladıklarını ifade ederek, şunları kaydetti 
     ''Zorlu bir maç bizi bekliyor. Trabzonspor'un son günlerdeki performansı çok iyi. Bu hafta iki Karadeniz takımı karşı karşıya gelecek. İşimiz zor ama iyi bir oyun sergileyerek Trabzonspor'dan aşağı kalmayacağız. Bu maçtan 3 puan alarak yolumuza devam etmek istiyoruz. Maçı kazanırsak önümüzdeki karşılaşmalar için büyük moral olacak.'' 
     
     KAMU YARARINA DERNEK STATÜSÜ 
     Samsunspor'un ekonomik yönden düzeltilmesi için gerekli çalışmaların sürdürüldüğünü vurgulayan basın sözcüsü Ercan İnce de ''Yaptığımız girişimler sonucu Samsunspor'u 'kamu yararına dernek' statüsüne kavuşturduk. Bu statü Samsunspor için gerçekten çok büyük bir avantaj'' şeklinde konuştu. 
     Genel menajer Süleyman Hurma ise Göztepe maçında Başkan ile Yönetim Kurulu hakkında yapılan çirkin tezahürattan büyük üzüntü duyduklarını ve Türk futbolunda artık böyle şeylerin yaşanmasını istemediklerini söyledi. 
     





</TEXT>
</DOC>
