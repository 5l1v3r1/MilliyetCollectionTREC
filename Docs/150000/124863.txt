<DOC>
<DOCNO> 124863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/ekonomi/aeko.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 büyüme yılı olacak 
</HEADLINE>
<TEXT>

Bankaların mevduat artışı ile büyüme kaydettiğini bildiren Finansbank Yönetim Kurulu Murahhas Üyesi Ömer Aras, asıl büyümenin 2003’te başlayacağını söyledi 
     Kadife Şahin 
Finans Sohbetleri 

     Yaşanan kriz sürecinde sektörde verimsiz ve riske açık olan bankaların tasfiye edildiğini ifade eden Fiba Holding Yönetim Kurulu Başkan Yardımcısı ve Finansbank Yönetim Kurulu Murahhas Üyesi Ömer Aras, 2003 yılının rasyonel bankacılığa geçiş yılı olacağını söyledi. 
     Özel bankalar içinde sağlıklı olanların krize rağmen büyümesini belli oranda sürdürebildiğini belirten Aras, bunun ağırlıklı olarak mevduat artışından kaynaklandığını kaydetti. Devlet bankalarının yeniden yapılandırma sürecinde belli oranda küçülme gösterdiğini belirten Aras, mevduatın özel bankalara kaydığını bildirdi. 
     
     Kredi talebi artacak’ 
     Bankaların mevduat hacminde görülen büyümeye paralel kredilerde büyüme olmadığına dikkat çeken Aras, önümüzdeki dönemde kredilerde daha yaygın ve hızlı bir büyüme olacağını söyledi. 
     Tüketici ve yatırım yapan sanayi kuruluşlarının önlerini daha iyi görmeye başladığını ifade eden Aras, "Böylece kredi talebinin canlanacağını, piyasanın bu şekilde harekete geçeceğini ve kredilerin sistemde artacağını düşünüyorum" şeklinde konuştu. 
     
     Mevduatta vade uzayabilir’ 
     Kredi talebinde artış bekleyen Aras, öte yandan banka mevduatları ile kredilerin vade uyumsuzluğuna da dikkat çekti. 
     "Bankacılık sisteminde h l mevcut olan faiz vadelerinin birbiri ile uyumsuzluğu riski mevcuttur" diyen Aras şöyle devam etti "Bugün Türkiye’de mevduatın ortalama vadesi ile kredilerin ortalama vadesi arasında farklılık söz konusu. Fakat önümüzdeki dönemde daha dengeli bir ekonomik büyüme gördüğümüz takdirde bankalar, 2003 yılında mevduatta vadeyi uzatma yolunda harekete geçeceklerdir." 
     Kopenhag Zirvesi’ni de değerlendiren Aras, Türkiye hakkında çıkan sonucu genel hatlarıyla olumlu bulduğunu, önemli olan sürecin devam etmesi olduğunu söyledi. 
     
Faizler yüzde 35’e iner’      2003 yılında aşırı bir kriz ortamı yaratılmadığı takdirde Türkiye ekonomisinin büyümesini devam ettireceğini belirten Aras, döviz kurlarının artışının makul düzeyde devam edeceğini söyledi. 
     Döviz kurlarında zaman zaman iniş çıkışlar olsa bile yıl bazında yüzde 25 oranında bir devalüasyon olabileceğini öngördüklerini ifade eden Aras, faizlerdeki düşüşün süreceğini belirtti. 
     Aras, "Faizlerin inişe devam edeceğini ve Hazine bonosu faizlerinin de yüzde 45’li seviyelerden 35’li seviyelere doğru ineceğini tahmin ediyoruz. 
     2003’te yüzde 5 oranında bir büyüme olacağını düşünüyoruz" dedi. 
     
Irak sektörü etkilemez’      Yaşanan son krizde sektörün en büyük probleminin açık pozisyon olduğunu vurgulayan Aras, bankaların bundan büyük zarar gördüğünü söyledi. 
     Aras, 2001’de Merkez Bankası’nın döviz satışları ve borç takasıyla pozisyonların büyük ölçüde kapandığını kaydetti. Aras, Irak veya Kıbrıs konusunda olumsuz bir gelişme olması halinde bankaların döviz açısından sıkıntıya girmeyeceğini söyledi. Aras, şöyle konuştu "Ancak herhangi bir olumsuzluk olduğunda talep artacağından faizler belli bir miktar yükselebilir. Merkez Bankası ve Bankacılık Düzenleme ve Denetleme Kurumu da bu konuda önceden gereken önlemleri alacaklardır." 
     
200 eleman alacağız’      Finansbank’ın 2003’te bireysel, ticari ve kurumsal bankacılıkta büyümeye devam edeceğini bildiren Aras, yabancı ortak aramadıklarını söyledi. Aras, "Daha önce yabancılarla yaptığımız müzakerelerde Türk bankalarını nasıl değerlendirdiklerini çok iyi anlamış bulunuyoruz" dedi. 
     Müşteri tabanı geniş, yaygın hizmet veren bankaların değerinin yabancı yatırımcı açısından çok daha yüksek olduğunu söyleyen Aras, "Yabancı ortak konusunu daha sonraki yıllarda gelişmelere göre yeniden değerlendireceğiz" dedi. Aras, yeni yılda 200’ü aşkın eleman alacaklarını söyledi. 
     



 EKONOMİ 















</TEXT>
</DOC>
