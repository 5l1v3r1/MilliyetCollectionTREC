<DOC>
<DOCNO> 112300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/ekonomi/eko01.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Türkiye için para arayışında 
</HEADLINE>
<TEXT>

ABD yönetimine yakın kaynaklar, olası Irak operasyonunda destek almak için Türkiye’ye ekonomik çıkarlar sağlanacağını bunun için de Başkan Yardımcısı Dick Cheney’in devrede olduğunu bildirdi 
     EKONOMİ SERVİSİ 

     Bush yönetimi, Irak’a olası müdahale öncesinde Türkiye’ye ekonomik çıkarlar sağlamak için Kongre’de lobi yapmaya başladı. Amerikan Temsilciler Meclisi’nden dün Irak’a karşı gerektiği takdirde güç kullanma yetkisi verilen Bush yönetimi ve Kongre’ye yakın kaynaklar, Ankara’dan tam destek görebilmek için yeni bir takım ekonomik yararlar sağlanmaya çalışıldığını bildirdi. 
     Başkan Yardımcısı Dick Cheney’in bu çabalar konusunda önemli rol üstlendiği ve kanun koyuculara, birçok Türk ürününün ABD piyasalarına gümrüksüz girişine olanak sağlanması için baskı yaptığı kaydedildi. Bu arada üst düzey bir kongre üyesi dün yaptığı açıklamada "Eğer Irak olmasaydı, böyle bir şey söz konusu bile olamazdı" dedi. Cheney’in de girişimiyle Türkiye ile ilgili hükmün de dahil edildiği geniş bir ticari önlemler paketi bu hafta Temsilciler Meclisi’nde onaylandı. 
     Cheney bu konuda Senatoya da aynı çağrıda bulundu ancak düzenlemenin kasım ayındaki kongre seçimleri nedeniyle girilecek tatil öncesinde kabul edilip edilmeyeceği kesinlik kazanmadı. 
     
     Nitelikli sanayi bölgesi 
     ABD Kongresi’nin alt kanadı olan Temsilciler Meclisi önceki gün, Türkiye’de kurulacak nitelikli sanayi bölgelerinde NSB üretilecek malların ABD’ye günrüksüz ihraç edilmesini öngeren tasarıyı onaylamıştı. Söz konusu tasarı, Türkiye’de kurulacak nitelikli sanayi bölgelerinin daha önce İsrail’le yapılan benzer bir anlaşmanın kapsamından yararlandırılmasını öngörüyor. 
     
Önceki gibi olmasın’      Washington’da temaslarda bulunan TÜSİAD heyetine başkanlık yapan Mustafa Koç, ABD’nin Türkiye’nin Irak yüzünden uğrayacağı zararlar konusundaki hassasiyetine duyarlı olduğunu söyledi. 
     Koç, görüşmelerde Körfez savaşında ABD’ye tam destek verildiği halde uğradığı zararlar telafi edilmeyen Türkiye’nin aynı durumla karşılaşmak istemediğini vurguladıklarını belirtti. Koç, Türkiye’nin de ABD yönetimi ile bir an önce temasa geçmesi gerektiğini kaydetti. ABD’nin, AB’nin üyelik müzakereleri için Türkiye’ye tarih verilmesi amacıyla girişimde bulunduğunu da vurgulayan Koç, Kıbrıs konusunda ise şunları söyledi 
     
     Kıbrıs’ta adım atılmalı 
     "Yetkililer, Ada’daki iki tarafın Kıbrıs sorunun çözümü yolunda atacağı olumlu adımların Türkiye’nin müzakerelerin başlangıcı için AB’den bir tarih alabilmesi açısından çok olumlu bir gelişme olacağını özellikle vurguladılar" dedi. 
     



 EKONOMİ 
























</TEXT>
</DOC>
