<DOC>
<DOCNO> 113746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur23.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmen Cephesi Kürt devletinin bir tek ilanı kaldı 
</HEADLINE>
<TEXT>

     Irak Türkmen Cephesi Türkiye Temsilcisi Mustafa Ziya, Kuzey Irak'taki oluşumun her türlü altyapısının hazır olduğunu, "bir ilanının kaldığını" belirterek, ancak buna ne Irak halkının, ne de Türkiye'nin izin vermeyeceğini söyledi. 
     "Kuzey Irak ve Türkmenler" konulu konferansta, Kuzey Irak'taki son gelişmeleri değerlendiren Ziya, Türkmen Cephesi olarak hiçbir zaman savaş istemediklerini, hedeflerinin insana dayalı bir politika olduğunu söyledi. Ziya, "Ancak başka çare yoksa, ABD operasyon konusunda kararlıysa, görüşümüz, Türkiye bu konunun dışında kalmamalıdır" diye konuştu. 
     
     BM ŞEMSİYESİ ŞART 
     Irak'ta 3 milyon Türkmenin yaşadığını belirten Ziya, Türkmenlerin dağınık değil, bir bölgede bulunduklarını belirterek "Bugün oraya kim sahip olacak diye bir Kerkük sorunu yaşanmaktadır. Oraya, orada yaşayan halk sahip olacaktır" dedi. 
     Ziya, Kuzey Irak'ta bir devlet oluşumu ya da ABD'nin olası saldırısına ilişkin, Irak Türkmen Cephesi olarak "ABD operasyon yapsın, Saddam'ı alsın, yeni bir hükümet kursun" gibi düşüncelere sahip olmadıklarını belirterek, "Diplomatik, politik, BM nezdinde müdahale şeklinde, Bağdat rejimine baskılar yapılarak, demokrasiye yumuşak bir geçiş süreci şeklinde" yardım beklediklerini söyledi. Ziya, "Irak'taki değişim için, BM şemsiyesi şarttır" diye konuştu. 
     ABD'nin operasyonda kararlı olması durumunda, değişimin başta Türkiye olmak üzere, komşu ülkelerin ittifakı içinde ve BM çerçevesinde olması gerektiğini savunan Ziya şöyle devam etti 
     "Kuzey Irak'taki oluşumun her türlü altyapısı vardır. Bir ilanı kalmıştır. Ne Irak halkının, ne de Türkiye'nin buna izin vereceğini sanmıyorum. Emrivakilere gelmeyelim, önceden engelleyelim. Öyle bir oluşum, benim toprağımı kendi başkenti kabul ediyorsa, o zaman beni de karşısında görmüş oluyor. Bizim de en büyük desteğimiz anavatanımız Türkiye. Bize de o desteği Türkiye'den istemek hakkımız doğuyor." 
     





</TEXT>
</DOC>
