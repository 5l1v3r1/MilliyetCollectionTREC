<DOC>
<DOCNO> 106396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sonspo07.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbançe'de Serhat sevinci 
</HEADLINE>
<TEXT>

     Fenerbahçe'nin genç golcüsü Serhat Akın'ın A Milli Takım formasıyla çıktığı ilk resmi maçta Slovakya karşısında iyi oynayıp, bir de gol atması sarı-lacivertlileri sevindirdi. 
     Fenerbahçe Kulübü İkinci Başkanı Nihat Özdemir, Serhat'ı Slovakya karşısında çok canlı bulduğunu vurgulayarak, ''Serhat'ı sadece attığı golle değil, çok koşmasıyla, asistleriyle, mücadelesiyle çok beğendim. Türk futbolu ve Fenerbahçe için kazanılmış bir yıldız. Geleceği çok parlak'' dedi. 
     Milli futbolcunun kendisini Fenerbahçe'de de ispat ettiğini anlatan Özdemir, şöyle devam etti 
     ''Serhat bizde de iyi oynuyor. Ancak gazetelerde özel hayatıyla ilgili haberler yer alıyor. Eğer özel hayatına dikkat etmiyorsa, kendine yazık ediyordur. Ben bir büyüğü olarak, özel hayatına dikkat etmesini istiyorum. Fenerbahçe ve Türk futbolu için önemli bir yıldızın kendine bakması lazım. Daha çok genç. İlerde daha büyük başarılara imza atacak. Ama yaşamına dikkat etmeli.'' 
     
     ''DERBİ İLERİ BİR TARİHE ERTELENMELİ'' 
     Nihat Özdemir, Fenerbahçe-Galatasaray derbisinin, her iki takımın menfaati için ileri bir tarihe ertelenmesi gerektiğini söyledi. 
     Özdemir, derbinin 21 Eylül Cumartesi oynanması durumunda Fenerbahçe'ye haksızlık yapılacağını ifade ederek, ''Çünkü biz AIK Solna deplasmanından 20 Eylül Cuma günü döneceğiz. Maç bir gün ertelenirse, bu sefer de 24 Eylül Salı günü Barcelona ile oynayacak olan Galatasaray'a haksızlık edilir. Bu durumda ya bu maç ileri bir tarihe ertelenir ya da kura çekilir. Ama en mantıklısı ligin, Şampiyonlar Ligi'nin ve UEFA Kupası'nın fikstürlerine bakarak, ileri bir tarihe ertelenmesidir'' diye konuştu. 
     
     ''LORANT'IN İLYAS İLE MAÇA GELMESİ BÜYÜTÜLMEMELİ'' 
     Nihat Özdemir, teknik direktör Werner Lorant'ın İlyas Tüfekçi ile Türkiye-Slovakya maçını beraber izlemesinin büyütülmemesi gerektiğini kaydetti. 
     Lorant ile İlyas'ın Almanya'da beraber futbol oynadığını hatırlatan Nihat Özdemir, ''Basının bu olayı çok fazla konu yapmaması lazım. Lorant ve İlyas eski arkadaşlar. Maçı beraber izlemeleri, büyütülecek bir olay değil'' dedi. 
     Nihat Özdemir, son olarak, Sakaryaspor kafilesinin geçirdiği trafik kazası nedeniyle çok üzgün olduğunu belirterek, ''Sakarya'nın depremden sonra böyle bir acı yaşamasına çok üzüldük. Sakaryaspor camiasına başsağlığı, yaralılara acil şifalar diliyorum. Bir an önce yaraların sarılması lazım'' şeklinde konuştu. 
     





</TEXT>
</DOC>
