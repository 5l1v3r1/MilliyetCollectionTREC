<DOC>
<DOCNO> 114373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/yasam/yas04.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç kalmak için cep’le az konuşun 
</HEADLINE>
<TEXT>

Beslenmeye dikkat edip egzersize önem vermek, daha verimli uyuyup stres ve radyasyondan uzak kalmaya çalışmak, yaşlanmayı ertelemenin birkaç yolu... Bunu nasıl başarırsınız, neler yapmalısınız İşte bunlar da yeni yazı dizimizin konusu... 
     Uzun ve sağlıklı yaşamanın sırları - 1 
Şükran Pakkan 

     James Dean filmleriyle yaşıyor ama onunla özdeşleşen "Hızlı yaşa, genç öl" anlayışı tarihe karıştı. Yeni neslin idolü, yaşlanınca bile çekiciliklerinden ve yeteneklerden hiçbir şey kaybetmeden zamana meydan okuyanlar... Tıpkı 70’lerini aşmasına rağmen gençlere meydan okuyan Sean Connery, 60’larındaki Jack Nicholson, 50’lere merdiven dayayan ama sahnede saatlerce dans edebilen Madonna, 43 yaşında düzgün fiziği, sağlıklı yapısıyla dikkatleri üzerine çeken Sharon Stone, bebek gibi yüzüyle Meg Ryan ya da Filiz Akın gibi... Onlar, yaşlarını belli etmiyor... 
     Çoğunlukla politikacı ve sanatçıların kullandığı Genç ve sağlıklı yaşam programı’nı uygulayabilmek için çuvallarla para harcamak mı gerek Uzmanlara göre bu sorunun yanıtı hayır... 
     
     Bu belirtiler varsa... 
     Öncelikle şu soruya yanıt verin Yaşlanıyor musunuz 
     Kendinizi yorgun hissediyor, egzersiz yapamıyorsunuz, cinsel arzunuz azaldı. Günün sonunda tükenmişlik ve aşırı bitkinlik hissediyorsunuz. Rahat uyuyamıyor uzun, kesintisiz ve dingin uykulara özlem duyuyorsunuz. Sinsice şişmanlıyor ve telefon numarası, adres ve isimleri hatırlamakta güçlük çekiyorsunuz. Yüzünüzde kırışıklıklar oluşmaya başladı, kaslarınızda sarkma hissediyorsunuz. 
     Bu cümlelerin çoğuna Evet, ben böyleyim" diyorsanız Yaşlanmayı Önleyici Program’a dahil olmanızın zamanı gelmiştir. Bu programı uygulayarak yaşlanma belirtilerini geciktirebilmek, hatta tersine çevirmek mümkün. 
     
     Her yaşa lazım 
     Sağlıklı yaşam programları daha fazla enerji, daha güçlü bellek, daha iyi konsantrasyon daha güçlü bağışıklık sistemi, güçlü kemikler ve kaslar, daha az kırışıklık ve gergin bir cilt, mükemmel bir seksüel performans, dengeli ve dingin bir ruh sağlığı, kısacası daha iyi bir yaşam vaat ediyor. Programlara başlama yaşı ise genelde 30-35. Ancak, yaşlılık belirtileri daha erken yaşlarda kendini gösterdiyse, bu programa hemen başlamanız öneriliyor. 
     

</TEXT>
</DOC>
