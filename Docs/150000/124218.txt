<DOC>
<DOCNO> 124218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo17.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aykut'tan eski takım arkadaşı Oğuz'a destek... 
</HEADLINE>
<TEXT>

     İstanbulspor Teknik Direktörü Aykut Kocaman, uzun yıllar birlikte Fenerbahçe forması giydiği eski takım arkadaşı Oğuz Çetin'in, sarı-lacivertli takımdaki teknik direktörlük görevinde başarılı olacağına inandığını söyledi. 
     Bir televizyon kanalında yayınlanan spor programının konuğu olan Aykut, 18 yıldır arkadaş olduklarını belirttiği Oğuz'a destek vererek, ''Fenerbahçe'nin şampiyonluğa Oğuz Çetin ile daha yakın olacağını düşünüyorum'' dedi. 
     Fenerbahçe'de yaklaşık 2,5 yıldır yardımcı antrenörlük yapan, Werner Lorant'ın istifasından sonra da teknik patronluğa getirilen Oğuz için bu görevin erken olmadığını belirten Aykut Kocaman, ''Bence tam zamanı. Bunun kriteri nedir ki. Basında futbol yazan insanlar bu kriteri koyuyor. Disiplini, karakteri, çalışması tartışılıp, konuşulmalı. Ancak, tamamen belden aşağı tartışılarak yıpratılmaya çalışılıyor. Sadece Oğuz Çetin için değil, genel olarak bakışımız böyle'' şeklinde konuştu. 
     
     ''ÇOK ÖNEMLİ VE HASSAS BİR GÖREV'' 

     Aykut Kocaman, eski takım arkadaşının yeni görevinin çok hassas olduğunu ifade ederek, ''Çok önemli ve hassas bir göreve getirildi, umarım her şey gönlüne göre olur'' dedi. 
     Oğuz'un, Lorant'ın yardımcısı olarak görev yaptığı dönemde ön yargılı yaklaşımlarla gündeme getirildiğini anlatan Aykut, yardımcı antrenörün gelişmelerdeki fonksiyonunun yüzde sıfır olduğunu belirterek, ''Yardımcıların fonksiyonu çok fazla değildir. Bütün kararlar asıl sorumluya aittir'' diye konuştu. 
     Ligde şampiyonluk için mücadele veren ekiplerin çok olduğunu dile getiren Aykut Kocaman, sezon sonunda elde edilecek sonucu herkesin kabullenmesi gerektiğini kaydetti. 
     Fenerbahçe camiasının, şampiyonluğun dışındaki diğer sonuçlara, diğer takımlara göre daha fazla reaksiyon gösterdiğini ifade eden Kocaman, şöyle devam etti 
     ''Herkesin kabullenmesi gerekir. Beşiktaş, Galatasaray ve Gençlerbirliği gibi birçok takım şampiyonluk için mücadele ediyor. Bütün doğruları yerine getirip sonucu beklemek lazım. Fenerbahçe bu tür durumlara en çok reaksiyon gösteren camia, ancak beklentilerin de çok fazla tepki görecek seviyede olacağını düşünmüyorum. Fenerbahçe'nin şampiyonluğa Oğuz Çetin ile daha yakın olacağını düşünüyorum.'' 

     
</TEXT>
</DOC>
