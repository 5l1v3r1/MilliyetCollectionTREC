<DOC>
<DOCNO> 149908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun08.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DiCaprio'nun üç filmine de darbe.. 
</HEADLINE>
<TEXT>

     ''Titanic'' ve ''Gangs of New York'' filmlerinin başrol oyuncusu Leonardo DiCaprio, çevirmeyi planladığı 3 filmin başka ünlü artistler tarafından da çevrileceğini öğrenince şok geçirdi. 
     Amerikan basınında yer alan haberlere göre DiCaprio, ''Kırmızı Değirmen'' filminin yönetmeni Baz Luhrmann ile anlaşarak Makedonyalı Büyük İskender'in hayatını filme almak üzere hazırlıklara başladı. DiCaprio bunun yanı sıra ünlü yönetmen Martin Scorsese ile de anlaşarak, esrarengiz Amerikalı milyarder Howard Hughes'un hayatını konu alacak ''Aviator'' adlı bir film projesi geliştirdi. Ünlü aktör, üçüncü olarak, 1893 Chicago dünya fuarı sırasında, çoğu hayat kadını olan 27 kişiyi öldüren seri katil H.H. Holmes'un hayatını beyaz perdeye aktarma kararı aldı. 
     Ancak DiCaprio, bu filmlerin bağlantılarıyla uğraştığı sırada meslektaşı Jim Carrey'in milyarder Howard Hughes'la ilgili bir film çevirmek üzere hazırlığa giriştiği haberini aldı. Ardından Colin Farrell'in ''Büyük İskender'' rolüne soyunduğu duyuldu. Bunlar yetmezmiş gibi son darbe Oscar'lı yıldız Tom Cruise'den geldi ve Cruise'un, seri katil H.H. Holmes rolünü oynamaya hazırlandığı ortaya çıktı. 
     Sinema eleştirmenleri, aynı konuyu içeren filmlerden piyasaya ilk çıkanın iş yaptığını, ikincisininse ilgi görmediğini belirtiyorlar. 
     Hollywood'da benzeri bir savaş 1994 yılında yaşanmış ve Kevin Kostner ile Kurt Russell, aynı konuyu içeren ''Wyatt Earp'' ve ''Tombstone'' adlı 2 film çevirmişlerdi. Bu filmlerden önce gösterime giren ''Tombstone'' 56.5 milyon dolar hasılat yaparken, ''Earp'' ancak 25 milyon dolar gelir sağlayabilmişti. 
     Bu arada bazı eleştirmenler, özellikle Farrell'in Büyük İskender, Cruise'un ise katil Holmes rolünü DiCaprio'dan daha iyi canlandırabilecekleri görüşünde olduklarını ifade ettiler. 
     ULG-KRC-İO 08 15 04 03 
     





</TEXT>
</DOC>
