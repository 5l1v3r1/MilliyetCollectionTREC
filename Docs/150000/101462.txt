<DOC>
<DOCNO> 101462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/soneko24.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgisayar oyunu canavarları yarışacak 
</HEADLINE>
<TEXT>

     Bilgisayar oyunu olimpiyatı World Cyber Games'in Türkiye ön elemeleri başlıyor. 
     Türkiye'nin PC oyunu şampiyonlarını belirleyecek World Cyber Games 2002'nin ön elemeleri 15 Ağustos tarihinde, Ankara, İzmir ve Antalya'da yapılmaya başlanacak. Ana sponsorun Samsung olduğu oyun maratonuna, Türkiye'nin dört bir yanından bilgisayar oyunu tutkunları ilgi göstermesi bekleniyor. 
     Samsung'dan yapılan açıklamaya göre, tüm dünyada 50'den fazla ülkede gerçekleşen ön elemelere dört kıtadan binlerce oyunsever katılıyor. 
     www.wcg-tr.com sitesi oyunlar başlamadan önce on-line oldu ve kayıtlar buradan yapılıyor. Oyun tutkunları şampiyona süresince bu siteden bilgi akışı sağlayabilecekler. World Cyber Games'in İstanbul ön elemeleri 3-8 Eylül tarihleri arasında Park Orman'da yapılacak. Ön elemelerde ilk üç dereceye girenler, 11-15 Eylül tarihlerinde İstanbul'da düzenlenecek Türkiye finalinde yarışacaklar. Türkiye finalinin galibi 8 finalist ise büyük final için Güney Kore'ye gitmeye hak kazanacak. 29 Ekim-3 Kasım 2002 tarihlerinde Güney Kore'nin başkenti Seul'de yapılacak büyük finale katılmaya hak kazanan finalistleri toplam 300 bin Amerikan Doları ödül bekliyor. 
     Türkiye'deki oyuncular bu heyecan ve keyif fırtınasında dünyanın en popüler bilgisayar oyunlarında yarışacaklar. Becerilerini Counter Strike, Age of Empires II, Quake 3 ve FIFA World Cup 2002'de gösterecekler. Counter Strike'da 5'er kişilik takımlar halinde yarışan oyuncular, Age of Empires II ve FIFA World Cup 2002'de bireysel olarak yarışacaklar. Bir başka bireysel yarışma ise Quake 3'de gerçekleşecek. Ancak diğerlerinden farklı olarak oyuncular Quake 3'te on-line yarışacaklar. 
     





</TEXT>
</DOC>
