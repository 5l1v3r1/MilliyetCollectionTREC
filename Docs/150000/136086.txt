<DOC>
<DOCNO> 136086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sonspo09.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba "Çok gol kaçırdık" 
</HEADLINE>
<TEXT>

     Trabzonspor Teknik Direktörü Samet Aybaba, Elazığspor maçında gol pozisyonlarını kaçırmalarının rakibin oyun direncini artırdığını söyledi. 
     Samet Aybaba, 1-1 sona eren maçın ardından yaptığı açıklamada, maçın başında gol bulamamaların, ilerleyen dakikaları zora soktuğunu belirterek, ''Girdiğimiz gol pozisyonlarını kaçırmamız rakibin oyun direncini arttırdı'' dedi. 
     Berabere kaldıkları halde takımının ikinci yarıda ortaya koyduğu futboldan memnun olduğunu da ifade eden Aybaba, ''İkinci yarıda daha üstündük. Maçta 8-10 gol pozisyonuna girdiğimiz halde bunları değerlendiremedik. Artık bu maçın telafisine bakacağız'' diye konuştu. 
     
     TOK ''GALİBİYETİ KAÇIRDIK'' 
     Elazığspor Teknik Direktörü Erol Tok ise Trabzonspor karşısında galibiyeti kaçırdıklarını söyledi. 
     Tok, Trabzon'a puan veya puanlar için geldiklerini ve bu hedeflerinde de başarılı olduklarını ifade ederek, ''Ligde kalıcı olmak için maçtan puansız ayrılmamamız gerekiyordu. Bu doğrultuda orta alanı kalabalık tuttuk ve hücumda etkili olmaya çalıştık'' dedi. 
     Elazığspor'un siyasal desteğinin bulunduğu ve ligde kalması için çaba gösterildiği biçiminde iddialarla ilgili bir soruya da Tok, ''Bana somut bir şeyler söyleyin. Elazığspor kendi sahasında da puanlar kaybetmiştir. Bugün Trabzon'da eze eze oynadı. Galibiyeti kaçıran takım oldu'' diye konuştu. 
     
     4 MAÇ SONRA GELEN GOL VE PUAN KAYBI 
     Elazığspor maçı öncesi, ligde sahasında yaptığı 4 karşılaşmadan galibiyetle ve kalesinde gol yemeden ayrılan Trabzonspor, bu maçta 2 özelliğini de yitirdi. 
     Bordo-mavililer, ligin 9. haftasında Kocaelispor'u 2-0, ligin 11. haftasında Diyarbakırspor'u ve ligin 14. haftasında Ankaragücü'nü 3-0, ligin 16. haftasında da Denizlispor'u 1-0 yenmişti. 
     Karadeniz ekibi, ligde 11 hafta sonra Hüseyin Avni Aker Stadı'nda kalesinde gol gördü. 
     





</TEXT>
</DOC>
