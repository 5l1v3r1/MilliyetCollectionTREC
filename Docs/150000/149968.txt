<DOC>
<DOCNO> 149968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/soneko23.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Faizler, savaş öncesi seviyeye düştü... 
</HEADLINE>
<TEXT>

     Tahvil ve bonoda faizler yüzde 60'ın altına inerek, Irak Savaşı öncesi seviyeye geriledi. 
     İstanbul Menkul Kıymetler Borsası İMKB Tahvil ve Bono Piyasası Kesin Alım Satım Pazarı'nda işlem gören 28 Nisan 2004 vadeli bugün valörlü tahvilin bileşik getirisi, yüzde 59.58 seviyesinde seyrediyor. 
     Dünkü kapanışta basit yüzde 62.89, bileşik yüzde 62.22 seviyelerinden kapanan bu tahvilin faizi, sabah açılıştan itibaren düşüş ağırlıklı bir seyir izledi. Sabah açılışta basit yüzde 60.75, bileşik yüzde 60.16'ya gerileyen faizler öğle saatlerinde basit getiride yüzde 60.26, bileşik getiride yüzde 59.68'i gördü. 
     Gösterge niteliğindeki 28 Nisan 2004 tahvilinin getirisi saat 13.30 itibariyle basit getiride yüzde 60.16, bileşik getiride ise yüzde 59.58 dolayında seyrediyor. 
     En son 18 Mart günü kapanışta, o günün gösterge kağıdı niteliğinde olan 3 Mart 2004 tahvilinin basit getirisi yüzde 59.34, bileşik getirisi de yüzde 59.92 ile yüzde 60'ın altında bulunuyordu. 
     Savaştan bir gün önce yüzde 64.84 seviyesine çıkan 3 Mart 2004 tahvilinin basit getirisi, savaşın ilk günü 20 Mart'ta yüzde 66.55 oldu. 24 Mart'ta ise en yüksek seviye olarak basit faizde 71.96, bileşik faizde de 73.15 puana kadar ulaşıldı. 
     2002 yıl sonunda ise o zamanın gösterge kağıdı olan 3 Aralık 2003 tahvilinin basit getirisi yüzde 54.72, bileşik getirisi ise yüzde 55.72 olarak gerçekleşmişti. 
     
     FAİZDE 1 PUAN ARTIŞ, 300 MİLYON DOLAR YÜK GETİRİYOR 

     Türkiye'de risk yönetimi konusunda uzman kuruluşlardan Riskturk Finansal Yazılım ve Danışmanlık'ın Genel Koordinatörü Doç. Dr. Burak Saltoğlu, piyasalarda yaşanan faiz düşüşünü değerlendirirken, haftanın ilk 2 günü faizlerde yaşanan yaklaşık 5 puanlık düşüş eğer kalıcı hale getirilebilirse, iç borç yükünde ABD'nin Kuzey Irak koşulu karşılığında vereceği 1 milyar dolarlık hibeden daha fazla katkı yapacağını söyledi. 
     Piyasalarda beklentilerin olumluya yönelmesi ile Türkiye'nin, Mart ayında ortaya çıkan kayıpları en azından kısmen telafi etme şansını yakaladığını belirten Burak Saltoğlu, ekonomi yönetiminin güven vermesi halinde bunun kalıcı olabileceğini belirtti. 
     Türkiye'nin iç ve dış borçları toplamının 200 milyar doları aştığına işaret eden Saltoğlu, şunları kaydetti 
     ''Dünyada son yıllarda kullanımı yaygınlaşan DV01 analizi ile gerçekleştirilen hesaplara göre, ortalama faiz oranlarının kalıcı olarak yüzde 1 yükselmesi iç borç üzerine yaklaşık 300 milyon dolar ek yük yaratıyor. Tersine, kalıcı olarak 1 puanlık düşüş, iç borçların yükünü aynı oranda azaltıyor. Bu analiz, faizlerdeki olası yükseliş senaryolarını günlük piyasa değeri değişimi ile hesaplama mantığına dayanıyor. Faizlerde haftanın ilk 2 günü yaşanan yaklaşık 5 puanlık düşüş, iç borç yükünde ABD'nin Kuzey Irak koşulu karşılığında vereceği hibeden daha fazla katkı yapacak. Faizlerdeki düşüşün ya da yükselişin dış borç ve diğer parametreler üzerine etkilerini de dikkate alırsak, olayın önemi daha da büyüyecektir.'' Bu yöntemin Riskturk çözümlerini kullanan Türk bankalarda halen uygulandığını belirten Saltoğlu, piyasalardaki değişimi etkileyen beklentilerin, pozitif ve negatif senaryolara göre değiştiğine işaret ederek, şu görüşleri dile getirdi 
     ''Irak'ın yeniden yapılanmasında Türk şirketlerinin de yer alması, Mart ayında oluşan zararların bir kısmını telafi edebilir. Özellikle çimento, cam, inşaat sektörü yeni fırsatlar olarak değerlendirilebilir. Türkiye'nin daha önce Irak'a yaptığı ihracatın devam etmesi olasılığı da yeni fırsatlar olarak değerlendirilebilir. Faizlerdeki düşüş, bu yöndeki beklentilerin güçlendiğini gösteriyor. 
     Buna karşılık, Kuzey Irak'ta Türkiye'nin seyirci kalamayacağı olumsuz bir gelişmenin ortaya çıkma riski halen sürüyor. Suriye faktörü de belirsizlik unsuru. Bu senaryoların gerçekleşmesi, faizler, dolayısıyla da Türkiye'nin iç ve dış borç yükü üzerinde olumsuz etki yapacaktır.'' 
     
     HÜKÜMET NE YAPMALI, NE YAPMAMALI 

     Hazineyi ciddi anlamda rahatlatacak kalıcı bir faiz düşüşünün, hükümete olan güvenin artmasına bağlı olduğunu vurgulayan Saltoğlu, ekonomik programın devamlılığına duyarlı olan piyasaların,''ekonomi bürokrasisindeki kilit üst düzey personelin değiştirilmesini olumsuz olarak algılayabileceğini'' söyledi. 
     Burak Saltoğlu, ''En azından savaş belirsizliği ortadan kalkana kadar bundan kaçınmak ve piyasada yeni güven bunalımı yaratmamak gerekir'' dedi. 
     Hükümetin, Hazine'ye yeni bir manevra alanı sağlaması gerektiğini de belirten Dr. Saltoğlu, ''Bunun için, ortaya daha ılımlı bir hava çıktığında, Endeksli bonoların FRN satışı desteklenerek iç borç vade yapısını düzenleyecek adımlar atılmalıdır'' önerisinde bulundu. 
     





</TEXT>
</DOC>
