<DOC>
<DOCNO> 102688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sondun23.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya ve İran, kitle imha silahları konusunda görüşmeler yapacak. 
</HEADLINE>
<TEXT>

     Rusya ve İran dışişleri bakanlıkları arasında yarın Moskova'da başlayacak görüşmelerde, ''kitle imha silahlarının ve bununla ilgili teknolojinin yayılmasının önlenmesi'' konusu üzerinde durulacağı bildirildi. 
     Rusya Dışişleri Bakanlığı yetkililerince verilen bilgiye göre, üç gün sürecek görüşmelerde, ''silahsızlanma, kitle imha silah ve teknolojilerinin yayılmasının önlenmesi, bu konularla ilgili ihracat kontrolü, stratejik istikrar ve bölgesel güvenlik'' ele alınacak. 
     Açıklamaya göre Rusya İran'a, yürürlüğe yeni soktuğu, ''çifte amaçlı mallarla teknolojilerin ihracının önlenmesine yönelik tedbirler'' hakkında bilgi verecek. Rusya'da 1 Temmuz tarihinde yürürlüğe giren yeni kararnameye göre, tedbirleri ihlal eden firma ve kişilere yönelik çeşitli yaptırımlar uygulanacak. 
     İran'da kurmakta olduğu nükleer santralin, bu ülke tarafından nükleer silah üretiminde kullanılabileceği, ayrıca Rusya'dan füze teknolojisi sızıntısı olabileceği yolunda ABD'de bulunan kaygılarla bağlantılı olarak, Rusya İran tarafına, ABD Enerji Bakanı Spencer Abraham ve ABD Dışişleri Bakan Yardımcısı John Bolton'ın Moskova'ya yaptıkları son ziyarette ele alınan konular hakkında bilgi aktaracak. 
     





</TEXT>
</DOC>
