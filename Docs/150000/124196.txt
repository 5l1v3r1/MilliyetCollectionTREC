<DOC>
<DOCNO> 124196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/soneko46.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrolde yeni bir üretim kısıntısı kararı bekleniyor... 
</HEADLINE>
<TEXT>

     Petrol İhraç Eden Ülkeler Örgütü OPEC petrol bakanlarının Avusturya'nın başkenti Viyana'da bugün başlayan toplantısında yeni bir üretim kısıntısı kararı çıkması bekleniyor. 
     Kartelin toplam günlük üretiminin kısılmasında en çok çaba gösteren dünyanın 1 numaralı petrol ihracatçısı Suudi Arabistan'ın, bunun yanı sıra OPEC üyelerinin resmi kotalarının üzerinde petrol üretmesinin önlenmesinde de ısrar ettiği bildiriliyor. 
     Sektör kaynakları, Suudi Arabistan'ın ısrarları sonucunda OPEC'in büyük ihtimalle üretimi kısacağını belirtirken, bu kısıntının fiyatlar üzerinde fazla etkili olmayacağını düşünüyor. 
     Gözlemciler, Norveç ve Rusya gibi OPEC dışındaki ihracatçılarının üretimlerini önemli ölçüde artırmasının OPEC'in üretim miktarı üzerinde oynayarak fiyatları etkileme gücünü azalttığına dikkat çekiyor. 
     Fiyatlarda istikrar sağlamak için son iki yılda çeşitli defalarda üretim kısıntısına giden 11 üyeli OPEC'in şu anki toplam günlük petrol üretimi 21.7 milyon varille sınırlanmış bulunuyor. 
     Ancak pek çok OPEC üyesinin resmi kotasının üzerinde üretim yapılması yüzünden bu rakam gerçek durumu yansıtmıyor. Ekim ayı itibariyle OPEC'in fiili toplam üretiminin 21.7 milyon varillik resmi günlük tavanı günde 2.83 milyon varili aştığı bildiriliyor. 
     Suudi Arabistan, petrolün varil fiyatının 25 dolar civarında tutmak için fiili üretimde günde 1.5 ile 2 milyon varil kısıntı yapılması gerektiğini savunuyor. 
     
     S. ARABİSTAN PETROL BAKANI 20 DOLARIN ALTINA DÜŞER 

     Suudi Arabistan Petrol Bakanı Ali Al-Naimi, üretimde kısıntıya gidilmemesi halinde petrol fiyatının 20 doların altına düşeceği uyarısında bulundu. 
     OPEC üyesi ülkelerin şu anda yaklaşık 30 milyon varil petrol ürettiğini belirten Suudi Arabistan Petrol Bakanı Ali Al-Naimi, ''günlük üretimin azaltılmaması halinde gelecek yılın ikinci çeyreğinde ham petrol satış fiyatının 20 doların altına düşebileceği'' uyarısında bulundu. 
     Al Naimi'nin bu uyarısını ciddiye alan OPEC üyesi diğer ülkelerin de günlük üretimde azaltma yapılmasını destekledikleri belirtiliyor. OPEC üyesi ülkelerin son dört yıl içinde günlük üretimi kontrol altında tutarak ham petrol satış fiyatını varil başına 159 litre 22 ile 28 dolar arasında tutmayı başardığına işaret eden uzmanlar, OPEC üyesi 11 ülkenin şu anda resmi kotadan yüzde 10 oranında fazla üretim yaptığını belirtiyorlar. 
     Bu arada OPEC üyesi Venezüella'daki grev yüzünden günlük üretim üçte bir oranında düşmeye başlayınca ham petrol satış fiyatı da dünden itibaren varil başına 61 sent artarak 26.37 dolara çıktı. 
     





</TEXT>
</DOC>
