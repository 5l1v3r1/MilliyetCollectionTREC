<DOC>
<DOCNO> 110634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur32.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler kararı nasıl değerlendirdi 
</HEADLINE>
<TEXT>

     Başbakan Bülent Ecevit, TBMM'nin 3 Kasım seçimleri nedeniyle yeniden tatile girmesini değerlendirirken, ''seçim ve seçimle ilgili tartışmalar da herhalde sona ermiş olacaktır. Milletimize hayırlı olsun'' dedi. 
     Cumhurbaşkanı Sezer, "Meclis erken seçim kakarı almıştır" diyerek açılış törenine katılmadı. Böylece küskünlere "uyarıda" bulunmuş oldu. Yeni yasama yılı açılışını izlemek üzere TBMM'ye gelen Genelkurmay Başkanı Orgeneral Hilmi Özkök ile kuvvet komutanları, TBMM Başkanı İzgi'nin konuşmasını izledikten sonra oylamayı beklemeden Genel Kurul'dan ayrıldı. 
     Oylama sırasında Başbakan Yardımcısı Mesut Yılmaz'ın hükümet sıraları yerine ANAP grubuna ayrılan sandalyelerde oturması dikkat çekti. 
     Siyasi parti lider ve yöneticileri, TBMM'nin tatile girmesinden sonra, alınan kararı değerlendirdiler. AK Parti Genel Başkanı Recep Tayyip Erdoğan, ''hayırlı olsun'' demekle yetinirken DYP Genel Başkanı Tansu Çiller, şunları söyledi 
     ''Son derece olumlu. Türkiye'nin Meclisi itibar kaybından son dakikada dönmüştür. DYP olarak hep çizgimizde dimdik durduk. Etkin olabildiğimizi de zannediyorum. Milletimize seçimler hayırlı olsun. Milletin iradesi tecelli etmiştir. Herkesin yolu açık olsun. 
     SP Genel Başkanı Recai Kutan ise partisine mensup milletvekillerinin elektronik cihazla oylama yapılması teklifinde bulunduklarını bildirerek, ''Üzülerek ifade edeyim ki Meclis Başkanı, Meclis Başkanlık Divanı teşkilinde tamamen yanlı hareket etmiş, aynı görüşte olan iki katip üyeyi getirmiştir. Bu sayımların da sağlıklı olduğuna inanmıyoruz. Sonuçta adaletsiz bir netice çıkmıştır'' dedi. 
     YTP Grup Başkanvekili Oğuz Aygün, birleşimi yöneten TBMM Başkanı Ömer İzgi'nin yanlı bir tutum sergilediğini öne sürdü. Aygün, ''Divan'a bizim arkadaşlarımızdan kimseyi almadı, oylamayı elektronik sistemle yaptırmadı. Böyle şey olmaz'' dedi. 
     Aygün, TBMM'nin olağanüstü toplanması için yeniden bir girişimde bulunup bulunmayacakları sorusuna ise, ''Şu anda bir şey söyleyemem. Değerlendireceğiz...'' yanıtını verdi. 
     AK Parti Genel Başkan yardımcısı Abdullah Gül ise, düşüncelerini, ''Türkiye, büyük bir kaostan kurtuldu. Aksi olsa Türkiye büyük bir kaosun içine girerdi'' diye dile getirdi. 
     
     YILMAZ "UMARIM TEKRAR AÇILMASINA GEREK KALMAZ" 

     ANAP Genel Başkanı Mesut Yılmaz, TBMM'nin yeniden tatile girmesi kararını değerlendirirken, ''Umarım tekrar açılmasına gerek kalmaz'' dedi. 
     Yılmaz, ANAP Grubu'ndaki odasından ayrılırken gazetecilerin sorususu üzerine, ''Bize göre tatile girmesi yerine çalışması daha doğru olurdu. Umarım tekrar açılmasına gerek kalmaz'' diye konuştu. 
     ''Küskünlerin'' yeniden Meclisi'i toplantıya çağırma girişiminde bulunması durumunda tavırlarının ne olacağı sorusuna da Yılmaz, ''Şimdiye kadarki tavrımız devam eder'' karşılığını verdi. 
     
</TEXT>
</DOC>
