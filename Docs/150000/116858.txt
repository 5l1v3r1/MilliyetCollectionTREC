<DOC>
<DOCNO> 116858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/yasam/yas05a.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yediler, içtiler oy vermediler 
</HEADLINE>
<TEXT>

Genç Parti lideri Cem Uzan, mitinglerde halka kumanyanın yanı sıra etli nohut da dağıttı. Ama yine de beklediği oyu alamadı 
     HABER MERKEZİ 

     Sahibi olduğu Telsim hakkında açılan davalar nedeniyle zor günler geçiren ve 3 Kasım seçimleri öncesi Genç Parti’yi GP kurarak siyasete atılan Cem Uzan, seçim öncesi 100’den fazla miting düzenledi. Mitingler öncesi halka kumanyanın yanı sıra etli nohut da dağıtan Uzan, İbrahim Tatlıses, Davut Güloğlu ve Ebru Gündeş’in de aralarında bulunduğu birçok ünlü sanatçıyı sahneye çıkardı. Uzan böylece, meydanlarda büyük kalabalıklar toplamayı ve "seçmenler"i coşturmayı başardı. 
     Ancak "250 il olma", "üniversite sayısını dört yılda dörde katlama" gibi vaatler, vatandaşlara verilen tüm yemekler ve ünlü isimlerin konserleri, Uzan’ı Meclis’e taşımaya yetmedi. Seçmen, yüzde 7 oy verdiği GP’yi Meclis’e taşımayı tercih etmedi. 
     Genç Parti Genel Merkezi’nde seçim sonuçlarını değerlendiren personele ayrılan bölüm tümüyle basına kapalı tutulurken, parti önünde yalnızca Star TV’ye ait canlı yayın aracının bulunması dikkat çekti. 
     
     Uzan’a bilgi verildi 
     Partililer için kantin biçiminde düzenlenen bölüme yerleştirilen dev ekrandan seçim sonuçları izlettirilirken, toplantı halinde olan parti yöneticileri sürekli İstanbul’da bulunan Cem Uzan’a sonuçlar hakkında bilgi verdi. 
     Siyah takım elbiseli ve üzerinde Genç Parti yazılı tişörtler bulunan gençlerin görevli olduğu Balgat’taki genel merkez önünde çok az sayıda insanın bulunduğu gözlenirken, ayrı bir oda ayrılan basın mensuplarına da zaman zaman çay servisi yapıldı. 
     



 YAŞAM 

























</TEXT>
</DOC>
