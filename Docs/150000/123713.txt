<DOC>
<DOCNO> 123713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sondun09.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro, Türkiye'nin AB üyeliği için referandum istedi 
</HEADLINE>
<TEXT>

     Fransa'da sağ eğilimli Le Figaro gazetesinin bugünkü başyazısında, Türkiye'nin AB üyeliği için referanduma gidilmesi istendi. 
     ''Türkiye için referanduma değer'' başlıklı başyazıda, 30 yıl önce eski Cumhurbaşkanı Georges Pompidou'nun İngiltere'nin ortak pazara girmesi için Fransızların görüşünü sorduğu hatırlatıldı ve bunun Türkiye için de gündeme gelebileceği ifade edildi. Fransız kamuoyunun, Türkiye'nin AB üyeliğine karşı bir tavır almasına dikkat çekilen yazıda, coğrafi açıdan Türkiye'nin Avrupaya ait olup olmadığı sorgulandı. 
     Başyazıda, Fransa Demokrasi Birliği UDF lideri François Bayrou başta olmak üzere, iktidardaki merkez sağ partiden ve muhalefetteki sol partiden ''Avrupa federalizm'' yanlısı siyasetçilerinin, ABD ve İngiltere'nin desteğini alan Türkiye'ye yönelik genişlemeye ''Avrupa projesinin sonu olur'' gerekçesiyle karşı çıkmasına dikkat çekildi. 
     Le Figaro gazetesi, Türkiye'nin nüfus ağırlığı yüzünden üye olması halinde Brüksel ve Strasbourg gibi AB kurumlarında Fransa'dan bile güçlü olacağı yolundaki yorumlara da atıfta bulundu. Fransız gazetesi, Avrupa'yı Türk göçmen işçilerini istila edeceği yolundaki korkulara da dikkati çekti. 
     Türkiye'nin nüfus ve toprak büyüklüğü yüzünden AB üyeliğinin önemli bir konu olduğunu belirten Fransız gazetesi, bunun açıklıkla halk önünde tartışılması gerektiği yorumunu yaptı. Fransız gazetesi, AB'nin aynı zamanda Türkiye'ye karşı dürüst ve iki yüzlü davranmaması açısından da bu tartışmanın önemli olduğunu savundu. 
     Öte yandan, yine aynı gazetede çıkan başka bir haberde ise Başbakan Jean-Pierre Raffarin'nin, Türkiye ile ilgili tartışmayı bir müddet daha ertelemekten yana olduğu ifade edildi. 
     





</TEXT>
</DOC>
