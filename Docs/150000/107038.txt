<DOC>
<DOCNO> 107038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sontur10.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan, Konya'dan bağımsız milletvekili adayı oldu... 
</HEADLINE>
<TEXT>

     Kapatılan Refah Partisi'nin Genel Başkanı Necmettin Erbakan, Konya'dan bağımsız milletvekili adayı oldu. 
     Konya İl Seçim Kurulu'na SP Genel Başkan Yardımcısı Teoman Rıza Güneri, Trabzon Milletvekili Şeref Malkoç, Konya Milletvekili Lütfi Yalman, Konya Büyükşehir Belediye Başkanı Mustafa Özkafa ve Meram Belediye Başkanı Mustafa Özkan ile birlikte gelen Erbakan, seçim kurulu girişinde partili bir grubun ''Başbakan Erbakan'' sloganları ile karşılandı. 
     İl Seçim Kurulu Başkanı Nuri Kaya Işıklar'ı makamında ziyaret eden Erbakan, Konya'dan bağımsız milletvekili adaylığı başvurusunu yaptı. 
     - Kapatıılan Refah Partisi'nin Genel Başkanı Necmettin Erbakan, Konya'da bağımsız milletvekili adaylığı için başvuru yaptıktan sonra, ''Birçok ilden davetler, ısrarlı heyetler geldi ama biz elbette Konya'yı tercih ettik'' dedi. 
     Konya İl Seçim Kurulu Başkanlığı'na bağımsız milletvekili adaylığı için başvuran Erbakan, burada yaptığı açıklamada, Konya'nın Selçuklu İmparatorluğu'nun başkenti olduğunu söyleyerek, ''Bu açıdan hepimiz her bakımdan Konyalıyız'' dedi. 
     Birçok ilden aday olması için kendisine davetler, ısrarlı heyetler geldiğini belirten Erbakan, ''Ama biz elbette Konya'yı tercih ettik. Biz Konya'ya bağlıyız. Tüm milletimize Konyalılara hayırlı olur inşallah'' diye konuştu. 
     Erbakan, seçimlerin ertelenme çabaları ile ilgili bir soru üzerine, ''Seçimi erteletme çalışmaları için bir şey söyleyemem. Önümüzde bir seçim var, inşallah halkımızın içinde bulunduğu sıkıntılardan kurtulmasına vesile olur'' dedi. 
     Erbakan, ''Seçimler 3 Kasım'da yapılır mı '' sorusuna ''İnşallah'' diye karşılık verdi. 
     





</TEXT>
</DOC>
