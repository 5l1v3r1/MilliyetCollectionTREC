<DOC>
<DOCNO> 107005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/soneko25.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Masum Türker'i, memurlar kırmızı kartlarıyla karşıladı... 
</HEADLINE>
<TEXT>

     Devlet Bakanı Masum Türker, memurlara bütçe ödenekleri ve program içinde verilebileceklerin en azamisini vermenin görevleri olduğunu bildirdi. 
     Devlet Bakanı Türker, Kamu-Sen Genel Merkezi'ne gelişinde ağzı ve kolları bantlarla bağlı memurlarla karşılaşırken, yere de kırmızı kartlar serpiştirildi. 
     Bakan Türker, Kamu-Sen Genel Başkanı Bircan Akyıldız tarafından kapıda karşılanmasının ardından memurlarının ağzının ve ellerinin bağlı olamayacağını belirterek, bir kaç memurun ağzındaki bantları açtı. 
     Daha sonra başlayan görüşmede konuşan Bakan Türker, tüm halkın çıkar dengelerini korumaya çılışırken, memurunun her türlü hakkının yanında yer alacaklarını belirtti. 
     
     GÖRÜŞMELERİN TAKVİMİ 

     Uzlaşma Kurulu'nun aldığı kararın ardından, dün bakanlar olarak hukuki sürecin tüketilmesi için gerekli görüşmeyi yaptıklarını, iki konfederasyona yazı gönderildiğini, bundan sonra Uzlaşma Kurulu'nun kararı konusunda konfederasyonların görüşlerinin alınacağını, ardından toplantı yapılacağını ve böylece işin hukuki ve bürokratik tarafının bitirilip siyasi iradeye sıranın geleceğini anlattı. 
     Memurların şu anda yaptıkları her çıkış ve davranışı doğru bulduğunu, bu nedenle memurların bu tür davranışlarında yanlarında olduğunu belirten Türker, Türkiye'de her kesimin örgütlü olması ve herkesin hakettiği payı alması gerektiğini düşündüğünü kaydetti. 
     Gelişinde kendisini karşılayan memurların ellerinin ve ağzının bantlı olmasına değinen Türker, ''Bana bu ülkede ben yetkili olduğum sürece Allah hiçbir kamu çalışının ellerinin zincirlenmiş ağzı kilitlenmiş görmeyi nasip etmesin'' dedi. 
     
     MEMUR, MAĞDUR 

     Memurların 1980-1999 döneminde çok mağdur edildiklerini, kendi dönemlerinde ise işçi ile memur arasındaki farkın bir bölümünü kapattıklarını anlatan Türker, buna rağmen mağduriyetin tam olarak giderilemediğini kaydetti. 
     Memurların en iyi imkanlarla çalışmasını arzu ettiklerini söyleyen Türker, memur sendikaları ile ilgili yasanın kendi dönemlerinde çıkartıldığını hatırlattı. 
     Kanunun 35. maddesine göre Uzlaştırma Kurulu'nun kararının ardından tarafların bir araya gelmesi gerektiğine işaret eden Bakan Türker, bütün hukuk yollarının bitmesi ardından da en iyi imkanın verilmesi için gayret göstereceklerini kaydetti. 
     Bütçe ödenekleri ve program içinde verilebileceklerin en azamisini vermenin görevi olduğunu kaydeden Bakan Türker, bunun için memurların müsterih olmasını istedi. 
     
     HUKUKİ YOLLAR BİTSEYDİ 

     Tüm hukuki yolların tüketilmiş olması durumunda bugün akşam saatlerinde konuşu liderler zirvesine götürererk, memura müjde vermeyi istediklerini, ancak hukuki yolların bitirilmemesi nedeniyle bunun gerçekleşemediğini kaydeden Türker, uzlaşamama için hiç bir neden bulunmadığını da kaydetti. 
     Kamu-Sen'in görüşlerini bir an evvel kağıda dökmesini isteyen Türker, hukuki yolları bir an evvel bitirmeleri çağrısında bulundu. 
     Daha sonra çıkışta bir açıklama yapan Türker, memurların sıkıntılarının giderilmesinin Türkiye'de yönetime talip olanların birinci görevi olduğunu kaydetti. 
     Memurlarının taleplerinin şimdi tümü karşılanamasa bile bunların süratle çözülmesinin birinci hedefleri olduğunu belirten Türker, olgun havada gerçekleşen görüşmelerin havasından memnun olduklarını belirtti. 
     Hukuk yollarının tüketilmesi için bir kaç güne daha gerek olduğunu kaydeden Türker, Pazartesi günü kamu çalışanları kurulu ve kamu çalışanları sendikasının biraraya gelerek sorunları çözmeye çalışacaklarını, çözülemeyenlerin de Bakanlar Komitesi'ne geleceğini kaydetti. 
     
     KAMU-SEN BAŞKANI AKYILDIZ 

     Kamu-Sen Genel Başkanı Bircan Akyıldız da basın yoluyla görüşlerini aktarmaktansa karşılıklı görüşmekten duydukları mutluluğu dile getirdi. 
     Akyıldız, kamuoyunda Kamu-Sen'in tavrının yumuşak olduğunu yönünde bir izlenim ortaya çıktığını ve bunun yanlış olduğunu kaydetti. 
     Bircan Akyıldız, Uzlaştırma Kurulu'nun üst düzey memurlar için aldığı brüt 65 milyon liralık kararın makul olduğunu, alt düzey için 100 milyon liralık brüt rakamın da daire başkanlarının altındaki kadrolara verilmesini uygun olacağını dile getirdiklerini hatırlattı. 
     2003 yılı için Uzlaştırma Kurulu'ndan çıkan formülün kendilerince de makul karşılanabileceğini, ancak bunun öncesinde kamu çalışanlarının kira, ulaşım ve giyim yardımı gibi bazı haklarının güncelleştirilmiş olarak kabul edilebilir bir noktaya getirilmesi gerektiğini kaydetti. 
     Akyıldız, çıkışta yaptığı açıklamada da birikmiş sorunların bir kere de çözülemeyeceğini, çözümlenme noktasında mutabakat oluşmasının kendileri açısından olumlu olduğunu kaydetti. 
     Sorunların çözümlenmesi için diyaloğun sürmesi gerektiği konusunda mutabakat içinde olduklarını, çünkü muhatap bulamam sıkıntısı yaşadıklarını anlatan Akyıldız, görüşmelerin devam edeceğini, pazartesi günü de bir görüşme trafiği olacağını kaydetti. 

     
</TEXT>
</DOC>
