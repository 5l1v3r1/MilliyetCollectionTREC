<DOC>
<DOCNO> 113698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/soneko18.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 yılında 9,8 katrilyon sosyal güvenlik açığı oluşacak 
</HEADLINE>
<TEXT>

     Sosyal güvenlik açıkları baş ağrıtıyor. 2003 yılında sosyal güvenlik kuruluşlarının 26.5 katrilyon liralık prim tahsilatına karşılık 36.4 katrilyon liralık gideri olacağı tahmin ediliyor. 
     Devlet Planlama Teşkilatı DPT yetkililerinden edinilen bilgiye göre, 2003 yılında sosyal güvenlik kuruluşlarının gelirleri 21 katrilyon 976 trilyon lirası prim tahsilatı olmak üzere 26 katrilyon 584 trilyon liraya ulaşacak. 
     Buna karşılık kuruluşların giderleri ise 23 katrilyon 957 trilyon lirası sigorta giderleri olmak üzere 36 katrilyon 398 trilyon lirayı bulacak. 
     
     SOSYAL GÜVENLİK AÇIĞI 
     Sosyal güvenlik kuruluşlarının gelir gider farkı ise gelecek yıl 9 katrilyon 813 trilyon lira olacak. 
     Bu açığın kapatılması amacıyla 2003 yılı içinde bütçeden 9 katrilyon 395 trilyon liralık transfer harcaması planlanırken, faturalı ödemeler ve ek karşılıklarla birlikte bütçe transferi rakamı 11.3 katrilyon liraya kadar çıkacak. 
     
     EN FAZLA TRANSFER EMEKLİ SANDIĞI'NA 
     2003'te bütçeden en fazla transfer harcaması 4 katrilyon 345 trilyon lira ile Emekli Sandığı'na yapılacak. Faturalı ödemeler ve ek karşılıklarla birlikte Emekli Sandığı'na bütçeden yapılacak transfer rakamı 6 katrilyon 250 bin lirayı bulacak. 
     Önümüzdeki yıl Bağ-Kur'a da 3 katrilyon 250 trilyon liralık transfer gerçekleştirilecek. 
     2003 yılında SSK'ya yapılan transfer rakamı ise 1.8 katrilyon lirada kalacak. 
     
     2002'DE AÇIKLAR NE KADAR GERÇEKLEŞCEK 
     Öte yandan, 2002 yılı için sosyal güvenlik kuruluşlarına 8 katrilyon 10 trilyon liralık bir bütçe transferi gerçekleşeceği hesaplanırken, faturalı ödemeler ve karşılıklarla birlikte bu rakam 9 katrilyon 4 trilyon lirayı bulacak. 
     Bu yıl için SSK'ya 2 katrilyon 286 trilyon lira, Bağ-Kur'a 2 katrilyon 672 trilyon lira, Emekli Sandığı'na ise 4 katrilyon 576 trilyon liralık bütçeden transfer gerçekleşeceği tahmin ediliyor. 
     





</TEXT>
</DOC>
