<DOC>
<DOCNO> 141345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sontur17.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani'nin temsilcisi Ankara'da, "Kürt halkı vefalıdır" dedi 
</HEADLINE>
<TEXT>

     Irak Kürdistan Yurtseverler Birliği'nin IKYB bölgesel yönetim sorumlusu Berham Salih, Kuzey Irak'taki halkın uzun yıllar çok acı çektiğini, artık barış istediklerini söyledi. 
     Salih, Dışişleri Bakanlığı Müsteşarı Uğur Ziyal ile 1,5 saat süren görüşmesinin ardından basın mensuplarının sorularını yanıtladı. 
     Büyükelçi Ziyal ile dostane görüşmelerinin birini daha yaptıklarını belirten Salih, bölgede barışçı şekilde, ortak çıkarlar doğrultusunda işbirliği yapmak ve demokrasiyi yerleştirmek istediklerini kaydetti. 
     Ziyal'e Türkiye'nin son 10 yılda bölgede oynadığı rolden duydukları minnettarlığı dile getirdiklerini belirten Salih, ''Kürt halkı vefalıdır'' diye konuştu. 
     Irak'taki tüm unsurların geleceği için bu kritik zamanlarda birlikte çalışmak istediklerini söyleyen Salih, Irak muhalefetinin Selahaddin'deki toplantısında, sürecin şeffaf işlemesi ve birlikte çalışmanın sürdürülmesi kararının alındığını belirtti. Salih, ''Bölge halkı uzun zamandır pek çok acı çekti, artık barış istiyor'' dedi. 
     Irak Kürdistan Demokrat Partisi'nin IKDP Türk ordusunun Kuzey Irak'a girmesine yönelik yaptığı açıklamaların ve bölgedeki Türkiye aleyhtarı gösterilerin hatırlatılması üzerine Salih, bölgeye Türk ordusunun Kuzey Irak'ı işgal edeceği ve yerel yönetimi ortadan kaldıracağı yönünde haberler geldiğini, bu haberlerin de bölge halkında endişe ve hoşnutsuzluk yarattığını belirtti. 
     Görüşmesinde Ziyal'in kendisine, ''Türkiye'nin bölgeyi işgal etmek ve yerel yönetimi yok etmek niyetinin bulunmadığını, Irak halkının gelecekte nasıl bir yönetim altında yaşayacağını yine kendisinin belirlemesi ilkesine Türkiye'nin saygı duyduğunu'' söylediğini kaydeden Salih, ''Bunlar bizim için önemli açıklamalar'' diye konuştu. 
     Salih, gösterilere ilişkin olarak da, dünyanın pek çok yerinde olduğu gibi Kuzey Irak'ta da insanların demokrasinin sınırları çerçevesinde tepkilerini dile getirmekte özgür olduklarını ifade etti. 
     ''Bu açıklamalarınız, Türk ordusunu bölgede iyi bir şekilde karşılayacağınız anlamına mı geliyor'' sorusu üzerine Salih, ''Bu hangi durumla karşı karşıya olduğumuza göre değişir'' dedi. Salih, Türk ordusunun ''tek başına müdahalesi değil çokuluslu çerçevede ve insani amaçla sınırlı olarak Kuzey Irak'a girmesi söz konusu olursa'' bunun oturulup taraflar arasında tartışılabileceğini kaydetti. 
     IKYB yetkilisi, petrol gelirlerine ilişkin soru üzerine de, mücadelelerinin petrol değil, özgürlük mücadelesi olduğunu belirterek, petrolün federal bir kaynak olarak tüm ülkenin özgürleşmesi için Irak'taki tüm unsurların yararına kullanılması gerektiğini bildirdi. 
     Salih, basında Iraklı muhaliflerin ABD'den Türkiye'ye karşı koruma istedikleri yönünde çıkan haberlerin hatırlatılması üzerine de şunları kaydetti 
     ''Türkiye'yi tehdit olarak görmüyoruz. Türkiye 10 yıldır bölge halkına koruma sağladı. İnanıyorum ki aralarında Türkiye'nin de bulunduğu uluslararası toplum Irak'taki tüm unsurları korumayı sürdürecektir.'' Salih, Irak'ın çok uzun zamandır kötü yönetildiğini söyleyerek, yeni bir sayfa çevirerek yeni bir ülke oluşturmanın zamanının geldiğini, bu yeni düzende aralarında Türkmen ve Asurilerin de bulunduğu tüm etnik grupların demokratik haklarını kullanabilmeleri gerektiğini kaydetti. 
     





</TEXT>
</DOC>
