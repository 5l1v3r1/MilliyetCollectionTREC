<DOC>
<DOCNO> 120208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/soneko42.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Emlak vegileriyle ilgili açıklama yapacağız... 
</HEADLINE>
<TEXT>

     Maliye Bakanı Kemal Unakıtan, emlak vergisi 2. taksiti ödemelerine ilişkin olarak birkaç gün içinde kamuoyuna bir açıklama yapacaklarını bildirdi. 
     Unakıtan, kendisini ziyaret eden Ankara Ticaret Odası ATO Başkanı Sinan Aygün'le makamında kısa bir görüşme yaptı. 
     Maliye Bakanı görüşmeden sonra yaptığı açıklamada, bundan sonra sektör temsilcileri ile sık sık görüşme arzusu içinde olduklarını ifade etti. 
     ATO Başkanı Aygün'ün kendisine daha önce emlak vergilerine ilişkin bir mektup sunduğunu kaydeden Unakıtan, ''Bizim de Maliye Bakanlığı olarak bu yönde çalışmalarımız var. Bu çalışmalara o mektubu da ilave ettik. Onlarla ilgili de zaten yakında kamuoyuna bir açıklama yapacağız'' dedi. 
     Unakıtan, emlak vergisi 2. taksitini ödeme süresinin 15 Aralık'a kadar uzatılması konusuna sıcak bakıp bakmadığını soran bir gazeteciye de, ''Ben Maliye Bakanıyım, sıcak baktım, soğuk baktım dediğim zaman konu oluyor. Birkaç gün içinde bunu açıklayacağız, inşallah iyi bir şekilde çözülecek'' karşılığını verdi. 
     ATO Başkanı Sinan Aygün de, görüşmede Maliye Bakanı'na emlak vergisiyle ilgili bir dosya sunduklarını ve mahkeme sonuçlarını verdiklerini belirtti. 
     Rayiç bedellerle ilgili itilaflara işaret eden Aygün, bunlara ilişkin mahkeme sürecinin 30 Kasım'ı geçebileceğini, bilirkişi raporları bitmiş bazı davaların da 1-2 Aralık'ta sonuçlanabileceğini vurguladı. 
     Kendilerinin vatandaşın mağdur olmasını istemediklerini ifade eden Aygün, ''Sayın Bakan dosyayı inceledi, biz umutluyuz. 15 Aralık'a kadar uzatma olabileceğini tahmin ediyoruz'' diye konuştu. 
     





</TEXT>
</DOC>
