<DOC>
<DOCNO> 145002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun43.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Irak konusundaki niyetini NATO'ya anlattı 
</HEADLINE>
<TEXT>

     Türkiye, Kuzey Irak konusundaki niyetini bugün NATO Konseyi'ne anlattı. 
     Kimliğini açıklamayan bir NATO yetkilisinden alınan bilgiye göre, Türkiye'nin NATO nezdindeki daimi temsilcisi Büyükelçi Ahmet Üzümcü, bugün yapılan NATO Konseyi toplantısında, Türkiye'nin Irak'taki Amerikan-İngiliz operasyonuna katılmaya niyetli olmadığını bir kez daha anlattı. 
     Aynı yetkiliye göre, Türk temsilci toplantıda Türkiye'nin Kuzey Irak politikasını ayrıntılı şekilde dile getirdi. 
     ''Türk büyükelçisinin yaptığı açıklama, toplantıya katılanları tatmin etmişe benziyordu'' diyen NATO yetkilisi, ''Türkiye'ye yardımımız sürüyor'' diye konuştu. 
     Almanya ve Belçika, Türkiye'nin Kuzey Irak'a girmesi halinde, Türkiye'nin savunması amacıyla NATO'ya verdikleri desteği çekeceklerini bildirmişlerdi. 
     




</TEXT>
</DOC>
