<DOC>
<DOCNO> 139028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur39.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti'den ihracı istenilen milletvekili sert konuştu... 
</HEADLINE>
<TEXT>

     AK Parti İstanbul Milletvekili Göksel Küçükali, tedbirli olarak partiden kesin ihraç istemiyle Merkez Disiplin Kurulu'na MDK sevkedildi. 
     İstanbul Milletvekili Küçükali'nin tedbirli olarak kesin ihraç istemine ilişkin yazı, MYK üyelerine imzalatıldı. 
     Göksel Küçükali, son günlerde Irak ile ilgili tezkerelere yönelik eleştirilerde bulunmuştu. Küçükali, tezkerenin meclise gönderilmesi halinde istifa edeceğini duyurmuştu. 
     Gelişmeler üzerine bir açıklama yapan AK Parti İstanbul Milletvekili Göksal Küçükali, parti yönetiminin milletvekillerine ''gözdağı'' vermek amacıyla kendisini disipline sevkettiğini söyledi. 
     Tedbirli olarak partiden kesin ihraç istemiyle Merkez Disiplin Kurulu'na sevkedilen Küçükali, , ''Asker bulundurma ve göndermeyi içeren Tezkere'nin kabulü halinde istifa edeceğimi daha önce açıklamıştım. Bu kararım hala geçerli...'' dedi. 
     Türkiye'nin olası bir Irak savaşında ABD'ye destek vermesine karşı olduğunu, bu konudaki düşüncelerini kamuoyuyla paylaştığını anlatan Küçükali, ''Eğer bu nedenle disipline sevkediliyorsam, aynı yönde açıklamalarda bulunan Meclis Başkanı Bülent Arınç, Başbakan Yardımcısı Ertuğrul Yalçınbayır da partiden ihraç edilmeli. Parti yönetimi, beni disipline vermekle, savaşa karşı olan ve bu konudaki görüşlerini dile getiren milletvekillerine gözdağı veriyor'' görüşünü savundu. Küçükali, kendisine yönelik eylemin, partinin uyguladığı çifte standardın göstergesi olarak değerlendirdi. 
     Küçükali, parti tüzüğü uyarınca ihracının yaklaşık 1 aylık süreci gerektirdiğini işaret ederek, ''Eğer bu parti demokratikse, bu süreç sonuna kadar işlemeli. Ama beni yarın, öbürgün ihraç ederlerse ne kadar antidemokratik ve faşizan olduklarını gösterirler'' dedi. 
     Partiden istifa kararında değişiklik olmadığını belirten Küçükali, ihracı beklemeden Başbakanlık Tezkeresi'nin kabulü halinde AK Parti'den istifa edeceğini bildirdi. 
     Parti yönetiminin kendisi için ileri sürdüğü ''milletvekili listelerinden kaynaklanan rahatsızlığı olduğu'' iddialarının doğru olmadığını dile getiren Küçükali, TBMM Başkanı Bülent Arınç'ın kendisiyle ilgili açıklamalarının ardından ihraç sürecinin başlatıldığını ileri sürdü. Küçükali, Başbakanlık Tezkeresi görüşmelerinde birleşimi Arınç'ın yönetmesi halinde bu konudaki tepkisini dile getireceğini kaydetti. 
     
</TEXT>
</DOC>
