<DOC>
<DOCNO> 141489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sonspo01.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Trabzonspor, 91. randevuya hazır... 
</HEADLINE>
<TEXT>

     Beşiktaş ile Trabzonspor, yarın Hüseyin Avni Aker Stadı'nda yapacakları maçla birlikte, 91. kez karşı karşıya gelecek. 
     11 Ekim 1973 tarihinde Trabzonspor'un 2-0 galibiyetiyle başlayan 30 yıllık rekabette, bugüne dek yapılan 90 karşılaşmanının 37'sini Beşiktaş, 33'ünü de Trabzonspor kazanırken, 20 maçta da taraflar birbirine üstünlük sağlayamadı. 
     Siyah-beyazlıların toplam 120 golüne, bordo-mavililer 99 golle karşılık verdi. 
     
     LİGDE EŞİTLİK VAR 
     Beşiktaş ile Trabzonspor arasında ligde yapılan maçlarda ise eşitlik var. 
     2 takım arasında yapılan 57 lig maçında bordo-mavililer ve siyah-beyazlılar 22'şer galibiyet alırken, 13 karşılaşma da berabere sonuçlandı. 
     Ligde, Beşiktaş'ın attığı 80 gole, Trabzonspor 64 golle karşılık verdi. 
     Sezonun ilk yarısında İstanbul'da oynanan lig maçı golsüz berabere sonuçlanmıştı. - 
     TRABZONSPOR EVİNDE ÜSTÜN 
     Beşiktaş ile Trabzonspor arasında Trabzon'da yapılan maçlarda bordo-mavililerin, rakibine karşı büyük üstünlüğü göze çarpıyor. 
     2 takım şimdiye dek Trabzon'da 45 kez karşı karşıya gelirken, Karadeniz ekibi 25, siyah-beyazlılar ise 12 kez sahadan galip ayrıldı. Taraflar 9 maçta ise eşitliği bozamadı. 
     Trabzon'da Beşiktaş 51, Trabzonspor ise 71 gol attı. 
     
     FARKLI SKORLAR 
     Beşiktaş, Trabzonspor karşısındaki en farklı skorlu galibiyetini 20 Kasım 1993'te İstanbul'da yapılan lig maçında 7-1'lik skorla aldı. 
     Siyah-beyazlılar ayrıca, geçen sezon 5-0, 19 Şubat 1995 tarihindeki lig maçında da rakibini 4-0 yenerek, sahadan farklı skorlu galibiyetle ayrıldı. 
     Trabzonspor ise Beşiktaş karşısındaki en farklı skorlu galibiyetini 7 Ağustos 1988'de Serdar'ın jübile maçında, 4-1'lik sonuçla aldı. 
     
     TRABZONSPOR DALYA PEŞİNDE 
     İki takım arasındaki rekabette, bugüne dek rakibine 99 gol atan Trabzonspor, yarınki maçta gol atması halinde, gol sayısında 100'e ulaşacak ve ''dalya'' yapacak. 
     





</TEXT>
</DOC>
