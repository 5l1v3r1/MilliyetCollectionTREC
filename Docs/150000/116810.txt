<DOC>
<DOCNO> 116810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/ekonomi/eko11.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar için büyük sürpriz 
</HEADLINE>
<TEXT>

     BARIŞ ERGİN 

     AKP’nin ulaştığı oy oranı yabancılar için büyük sürpriz’ oldu. Yabancılar, AKP’nin seçimden birinci parti çıkmasını bekliyordu ve hatta bunu bir ölçüde tolere de etmişti. Ancak seçimlerde ulaştığı oy oranı onlar için sürpriz oldu. 
     Reuters’e konuşan Deutsche Bank ekonomisti Marco Annunziata, "Gerçekten çok büyük bir çoğunluk yakalandı ve bu piyasaları biraz sarsacak" görüşünü dile getirerek, şunları söyledi "AKP’nin bu gücü bir çok insanı korkutuyor. Diğer partiler gibi AKP de IMF ile yapılan program dışında alternatif olmadığının farkında. İki şüphem var. Birincisi güç için biraz yeniler ve bu insanları tedirgin ediyor. İkincisi bu tip bir güçlü zafer onları olduklarından daha fazla cesaretlendirecektir." 
     Lehman Brothers Londra Küresel Ekonomi Direktörü Tolga Ediz ise "Yeni hükümetin AB ve Irak konularına gerçekten hızlı bir şekilde konsantre olması gerekiyor" değerlendirmesinde bulundu ve "Aynı zamanda IMF ile masaya oturup en kısa zamanda varolan konulara eğilmeli ve bu sorunlar çözülmeli" dedi. 
     
     Açıklama bekliyorlar 
     JP Morgan Baş Ekonomisti Yarkın Cebeci de "AKP’nin varolan yapıyı değiştirmek için yeterli çoğunluğu alıp alamayacağı çok önemli. Yeterli çoğunluğa sahip olurlarsa piyasalar buna çok büyük tepkiler verir. Ancak bence düşüşün ana etkileyicisi Erdoğan’ın yapacağı ilk açıklamalar olacaktır" diye konuştu. 
     Morgan Stanley Dean Witter ekonomisti Serhan Çevik ise AKP’nin beklenenin çok üstünde oy aldığını belirterek, şunları söyledi 
     "Bu gelişme piyasalara büyük bir sürpriz olacak. Bülent Ecevit’in hastalanmasının ardından IMF programının hedeflerinde özellikle de mali alanda büyük baskı oluştu. AKP veya diğer bir parti bile olsa IMF ile hedefler üzerinde yeniden anlaşılmalı." 
     



 EKONOMİ 




















</TEXT>
</DOC>
