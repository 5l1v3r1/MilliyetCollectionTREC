<DOC>
<DOCNO> 139329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/spor/aspo.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
MERAK ETMEYİN 
</HEADLINE>
<TEXT>

Beşiktaş Teknik Direktörü Lucescu, Slavia maçının hazırlıklarını sahada yapamamalarının önemli olmadığını söyledi, "Turun anahtarı konsantrasyon ve agresif oynamada" dedi 
     Güveni sonsuz 
     TEKNİK Direktör Mircea Lucescu, Slavia sınavı öncesinde maça taktiksel bakış açısını ve dikkat etmeleri gereken noktaları tek tek açıkladı. Rumen teknik adam, Slavia Prag’ın iyi bir takım olduğunu dile getirip, "Bu maça çok iyi konsantre olup, dikkatli ve agresif oynamalıyız. Rakibimiz, yapacağımız en ufak hatayı bile değerlendirmeye çalışacaktır. Tedbir önemli" diye konuştu. 
     
     Juventus örneği 
     LUCESCU, yaptıkları son toplantıda Juventus’un Manchester United’a evinde 3 - 0 yenildiği maçı analiz ettiklerini söyledi. Tecrübeli teknik adam, "Juventus’un ilk maçta 10 futbolcusu yoktu. İyi oynayıp 2 - 1 kaybetti. Ama dün Juventus kendinden o kadar emindi ki, 3 önemli hata yapıp 3 - 0 yenildi. Aynı şey bizim için de geçerli. İlk maçtaki 1 - 0 yüzünden rahatlamamalıyız" dedi. 
     
     Tribünler dolsun’ 
     TARAFTAR faktörüne de değinen Luce, "Onlara çok ihtiyacımız var" yorumunu yaptı. Beşiktaş’ın hocası sözlerini şöyle noktaladı "Kimse merak etmesin. Sahada fazla çalışamadık, ama kafa ve fizik olarak bu maça çok iyi hazırlandık. Kimse bu noktalara kadar geleceğimizi tahmin etmiyordu. Ancak biz inandık ve başardık. Daha da üst noktaları görmek istiyoruz." 
     
Rotayı çizdi      KAPTAN Tayfur, Slavia Prag maçı öncesinde düzenlenen basın toplantısında tur için iddialı konuştu. İlk maçta yaptıkları hataların farkında olduklarını söyleyen tecrübeli futbolcu, "Rövanş maçına çok iyi konsantre olduk ve burada turu geçeceğimize inanıyoruz. Gerçek oyunumuzu sahaya yansıttığımız takdirde hedefe ulaşırız. Fiziki açıdan hiçbir sıkıntımız yok. İş kafalarda bitiyor" yorumunu yaptı. 
     
Etkinlikler başlıyor      BEŞİKTAŞ’TA yarından itibaren 100. yıl etkinlikleri start alıyor. Siyah - Beyazlı kulübün Başkanı Serdar Bilgili, yönetim kurulu üyeleri, kongre üyeleri ve taraftarları yarın Ankara’da bir araya gelecek. Siyah - Beyazlılar saat 14.00’te Anıtkabir’i ziyaret edip, Atatürk’e saygı duruşunda bulunacak. 
     
Demirören garantisi      ASBAŞKAN Yıldırım Demirören, Slavia’dan çeyrek final biletini kapacaklarını iddia etti. Demirören, takıma güvendiklerini dile getirip, "Tur için gerekli skoru alacağız. Prag güçlü bir takım ama, Beşiktaş’a asla rakip olamaz" diye konuştu. 
     
Slavia Prag İstanbul’da      ÇEK temsilcisi Slavia Prag, Beşiktaş maçı için dün İstanbul’a geldi. Havaalanından Hilton oteline geçen kafile daha sonra İnönü Stadı’nda maçın son hazırlıklarını yaptı. Teknik Direktör Miroslav Baranek, "Avantajımızı korumak için savaşacağız" dedi. 
     



 SPOR 

























</TEXT>
</DOC>
