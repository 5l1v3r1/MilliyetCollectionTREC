<DOC>
<DOCNO> 115985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sonspo13.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de moral yemeği... 
</HEADLINE>
<TEXT>

     Fenerbahçeli futbolcular, UEFA Kupası 2. turunda yarın Panathinaikos ile yapacakları maç öncesinde, takım kaptanı Ogün'ün verdiği yemekte biraraya geldi. 
     Sarı-lacivertli futbolcular, Selami Çeşme'deki Çeşmebaşı Restaurant'ta teknik heyetle birlikte oldukça neşeli geçen bir atmosferde öğlen yemeği yediler. Futbolcular, yemek boyunca sohbet edip, birbirlerine espriler yaptılar. 
     Sakatlıkları nedeniyle tedavileri süren Mirkoviç ve İsmail'in, yemeğe geldiklerinde yürümekte zorluk çektikleri gözlendi. 
     
     ÜMİT'E DOĞUM GÜNÜ PARTİSİ 

     Yemekte aynı zamanda, 26 yaşına basan Ümit Özat'ın da doğum günü kutlandı. 
     Ümit, kendisi için hazırlanan Fenerbahçe forması şeklinde ve üzerinde takımın resmi bulunan pastayı keserek arkadaşlarına ikram etti. 
     Pastayı keserken Fatih ile şakalaşan Ümit'in gömleğine pasta bulaşması, arkadaşlarının esprilerine neden oldu. 
     Mustafa Doğan'a laf atarak, ''Pastayı senin kafanın hizasından kesiyorum. Bütün Almancıları kesiyorum'' diyerek espri yapan Ümit, diğer arkadaşlarına da laf attı. 
     Ümit, kendilerine yemek veren kaptan Ogün'e de pasta yedirdi. 
     
     SERHAT ''EN AZ 2-3 FARK ATMALIYIZ'' 

     Fenerbahçeli Serhat, Panathinaikos maçında deplasmanda yapacakları karşılaşmayı düşünerek, yarınki maçtan en az 2-3 farklı skorla galip gelmeleri gerektiğini söyledi. 
     Maça çok iyi hazırlandıklarını kaydeden Serhat, ''Önemli bir maç yapacağız. Atina'daki maça rahat çıkabilmemiz için en az 2-3 farklı skor elde etmemiz lazım. İyi hazırlandık ve turu geçeceğimize inanıyorum'' diye konuştu. 
     Panathinaikos maçında oynayıp oynamayacağının bu akşamki antrenmandan sonra belli olacağını belirten Serhat, ''Daha iyi durumdayım. Bu akşamki idmanda topla çalışacağım. Eğer ağrısız, sancısız bir idman geçirirsem, yarınki maçta oynarım'' dedi. 
     Sarı-lacivertli takımın futbolcularından Tuncay ise kaptan Ogün'ün verdiği yemeğin çok anlamlı olduğunu belirterek, ''Maç öncesi ne kadar motive olduğumuzu ve dayanışmamızı gösterdik. Dışardan görüldüğü gibi değiliz. Takım olarak çok iyi kaynaşmış durumdayız'' diye konuştu. 
     Panathinaikos maçı öncesi güzel bir tablo çizmek istediklerini vurgulayan kaptan Ogün de ''İnşallah bu tablo yarın da devam eder'' dedi. 
     
     TEKNİK HEYET DE YALNIZ BIRAKMADI 

     Kaptan Ogün'ün futbolculara verdiği yemekte, teknik heyet de oyuncularını yalnız bırakmadı. 
     Teknik Direktör Werner Lorant, yardımcısı Oğuz Çetin ve Nurettin Yıldız'ın yanı sıra kulüp doktorları da yemekte yer aldı. 

     
</TEXT>
</DOC>
