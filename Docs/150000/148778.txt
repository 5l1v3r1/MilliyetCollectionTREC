<DOC>
<DOCNO> 148778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun09.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD muhalif toplantısı için 43 isim belirledi... Şiiler katılmıyor 
</HEADLINE>
<TEXT>

     Irak Ulusal Kongresi IUK lideri Ahmet Çelebi, ABD'nin, Irak'ın siyasi geleceği konusunda ülkenin güneyinde yapılacak toplantı için 43 Iraklı politikacıyı belirlediğini söyledi. 
     Çelebi, Reuters'a yaptığı açıklamada, toplantının cumartesi günü Nasıriye yakınındaki Ali İbni Ebu Talib hava üssünde yapılacağını bildirdi. 
     Çelebi, toplantıya ABD Dışişleri Bakanlığı'nın Yakın Doğu işlerinden sorumlu yetkilisi Ryan Crocker, ABD Başkanı George Bush'un Irak Danışmanı Zalmay Halilzad ile Savunma Bakanı Donald Rumsfeld'in adı açıklanmayan bir özel danışmanının katılmalarının beklendiğini söyledi. Çelebi, bir gün sürecek toplantıya katılacak 43 Iraklının 14'ünün eski sürgünlerden, 29'unun ise ülke içinden olacağını belirtti. 
     Toplantıda önemli bir karar alınmasını beklemediğini belirten Çelebi, geçici Irak yönetimi hakkındaki niyetin genel olarak telaffuz edileceğini söyledi. 
     Bu arada, Irak İslam Devrimi Yüksek Konseyi adlı Şii grup, ABD askeri varlığını gerekçe göstererek toplantıya katılmayacağını açıkladı. 
     Grubun Londra temsilcisi Hamid el Bayati, ''Nasıriye'deki toplantıya katılmayacağız. Bunun, General Jay Garner'ın Irak yönetiminin bir parçası olduğunu düşünüyoruz ve hiçbir şekilde bu projenin bir parçası olmayacağız'' dedi. 
     Emekli General Garner'ın, Irak'taki Amerikan ve İngiliz askeri varlığının yanı sıra ülkedeki sivil işlerden sorumlu olması planlanıyor. 
     





</TEXT>
</DOC>
