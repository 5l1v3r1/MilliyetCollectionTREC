<DOC>
<DOCNO> 121564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sondun21.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kenya'da otel saldırısında ölü sayısı 13'e çıktı... 
</HEADLINE>
<TEXT>

     Kenya'nın Mombasa kentindeki Paradise oteline düzenlenen bombalı saldırıda ölenlerin sayısının 13'e yükseldiği bildirildi. 
     Otelin İsrailli müdürü Lehuda Sulamani, ölenlerin 3'ünün İsrailli olduğunu, 18 İsrailli'nin de hastaneye kaldırıldığını belirtti. 
     Öte yandan, Usame Bin Ladin'e verdiği destekle tanınan Muhacirun grubunun lideri Şeyh Ömer Bekri Muhammed, El Kaide'ye sempati duyan İslamcı grupların bir hafta önce internetteki sitelerinde Kenya'da saldırı olacağı konusunda uyarıda bulunduklarını söyledi. 
     Merkezi Londra'daki aşırı dinci grubun lideri, militan grupların internet sitelerinde, ''Doğu Afrika'da iyi şeyler olacağını, ağır bedel ödetileceğini'' belirttiklerini ve İsrail'den söz ettiklerini açıkladı. 
     Bekri Muhammed, saldırıdan söz eden militanların kimliklerinin bilinmediğini, ancak kendilerini El Kaide'yi destekleyen ''mücahitler'' olarak tanıttıklarını ve gruplar arasında gönderilen elektronik postalar yoluyla saldırı tehditlerini öğrendiklerini kaydetti. 
     Bekri Muhammed, El Kaide üyesi olmadığını, ancak El Kaide lideri Usame Bin Ladin ve onun müttefiki Taliban'ı desteklediğini ifade etti. 
     





</TEXT>
</DOC>
