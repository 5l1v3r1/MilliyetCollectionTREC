<DOC>
<DOCNO> 128623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur22.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınıfta dehşet uyandıran öğretmen yakalandı... 
</HEADLINE>
<TEXT>

     Gaziantep'te dün, öğrencilerin önünde beden eğitimi öğretmeni İbrahim Sürmeli'yi tabancayla yaralayan Türkçe öğretmeni Vedat G. yakalandı. 
     Alınan bilgiye göre, Vedat G., Asayiş Şubesi ekiplerince, Yukarıbayır Mahallesi'nde bir akrabasının evinde, olayda kullandığı tabanca ile ele geçirildi. 
     Polis, tabancanın, Vedat G.'nin, Oğuzeli İlçesi Altınyurt Köyü Sağlık Ocağı'nda ebe-hemşire olan ablası Derya G.'nin taşıma ruhsatlı silahı olduğunu ve namlusundaki arızayı tamir ettirmek için yanına aldığını belirledi. 
     Vedat G.'nin ifadesinde, ''Ders anlatıyordum, beden eğitimi öğretmeni İbrahim Sürmeli içeriye girdi, spor parasını topladın mı diye sordu. Şu an ders anlatıyorum, dersi bölme dedim ve aramızda tartışma çıktı'' dediği öğrenildi. 
     Tartışma sırasında Sürmeli'nin, kolundan tutup kendisini dışarıya çağırdığını öne süren Vedat G.'nin, '' Dışarıya gel diye beni çekince, korktum. Belimde silah vardı, çıkardım 2 el ateş ettim, sonra şuurumu kaybettim. Sonrasını hatırlamıyorum. Pişmanım. Meslektaşımı yaraladım. Bu bize yakışmaz. İnşallah sağlığına kavuşur'' diyerek pişmanlığını dile getirdiği belirtildi. 
     
     OLAY 

     Naciye-Mehmet Gençten İlköğretim Okulu'nda görev yapan Türkçe öğretmeni Vedat G. 7-D sınıfında ders verirken, beden eğitimi öğretmeni İbrahim Sürmeli sınıfa gelerek, voleybol karşılaşması ve beden eğitimi malzemesi alınması için duyuru yapmak istediğini bildirmiş, buna karşı çıkan Vedat G. ile Sürmeli arasında tartışma çıkmıştı. 
     Tartışma sırasında Vedat G., tabanca ile İbrahim Sürmeli'ye, sınıfta ve koridorda öğrencilerin önünde ateş etmişti. Vedat G., daha sonra otomobille kaçmıştı. Yaralanan İbrahim Sürmeli ise ameliyata alınmıştı. Sürmeli, akşam saatlerinde ise emboli pıhtı riski dolayısıyla ailesinin isteği ile Adana Çukurova Üniversitesi Tıp Fakültesi Balcalı Hastanesi'ne gönderilmişti. 
     





</TEXT>
</DOC>
