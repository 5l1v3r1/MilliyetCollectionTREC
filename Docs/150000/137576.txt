<DOC>
<DOCNO> 137576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sontur24.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Filmleri aratmayacak bir soygun... 
</HEADLINE>
<TEXT>

     Aydın'da macera filmlerini aratmayacak gasp olayı, Asayiş Müdürlüğü'ne bağlı ekiplerin titiz çalışması sonucu aydınlatıldı. 
     Edinilen bilgiye göre, 15 Şubat Pazar günü meydana gelen olayda, Girne Mahallesi Ormancı Sokak'ta oturan Fatma Kaymak, kendisinin gasp edildiğini belirterek, polise ihbarda bulundu. 
     Olay yerine gelen ekiplere olayı anlatan Kaymak, kendisinin yatak odasında olduğu esnada, dış kapının açıldığını ancak, oğlu geldiğini zannedip kapıya çıkmadığını bildirdi. 
     Kaymak, gece lambasının sönmesinden şüphe ederek kapıya çıktığında, yüzleri kadın çorabıyla örtülü 3 kişinin ağzını ve elini iple bağlayıp, başına sert bir cisimle vurup, kendisini etkisiz hale getirdiğini anlattı. 
     Kaymak, kendisine ait 4 adet altın bilezik, 360 milyon lira ile çelik kasa içinde bulunan değerli eşyalarının çalındığını kaydederek, olayı piyasaya borcu olan kızı ve eşinin yapmış olabileceğini belirtti. 
     Asayiş Müdürlüğü ekiplerinin titiz çalışması sonucu, ifadeleri alınan Kaymak'ın kızı ve oğlunun olayla ilgisi olmadığı ortaya çıktı. 
     Soruşturmayı derinleştiren ekipler, Kaymak'ın sanayide kaportacılık yapan oğlu Serkan Kaymak ile iş ortağı Kemal A'nin ifadelerine başvurdu. 
     Suçunu itiraf eden Kemal A., yağmurlu bir gün, ortağı olan Serkan'ın ceketini aldığını, cebinde bulduğu anahtarı çoğaltıp geri verdiğini söyledi. 
     Olayın yaşandığı gün, kahvede Serkan'ı oyaladığını belirten Kemal A., olayı sanayide çalışan arkadaşları Ahmet Y., Ali Rıza D. ve Sezai A.'nın gerçekleştirdiğini söyledi. 
     Yetkililer, diğer sanıkların da gözaltına alındığını, gasp edilen eşyaların sahibine verildiğini belirtti. 
     Sorgulamaları devam eden sanıkların adliyeye çıkartılacağı kaydedildi. 
     





</TEXT>
</DOC>
