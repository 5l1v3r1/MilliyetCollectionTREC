<DOC>
<DOCNO> 104027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/soneko18.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu'da araziler, doğrudan gelir desteği ile tapulandı. 
</HEADLINE>
<TEXT>

     Şanlıurfa Tarım İl Müdür Vekili Derviş Göçer, Doğrudan Gelir Desteği uygulaması ile arazilerin gerçek sahiplerinin üzerine tapulandığını söyledi. 
     Göçer, A.A muhabirine yaptığı açıklamada, bölgedeki feodal yapı ve ihmalkarlık nedeniyle arazilerin çoğunun gerçek sahiplerinin üzerine tapulu olmadığını ve Doğrudan Gelir Desteği ile bunun tersine dönmeye başladığını söyledi. 
     Doğrudan Gelir Desteği ile gerçek çiftçilerin desteklendiğini ve çiftçilerin, ikinci kez faydalanacağı uygulamadan son derece memnun olduğunu belirlediklerini belirten Göçer, şöyle konuştu 
     ''Geçen yıl yaklaşık 55 bin çiftçiye Doğrudan Gelir Desteği verildi. Bu yıl başvurular devam ediyor. Çiftçilerimizin il ve ilçe tarım müdürlüklerine istenilen belgelerle birlikte başvurmalarını istiyoruz. Şu anda merkezde yaklaşık 3 bin 500, ilçelerde ise yaklaşık 9 bin başvuru bulunuyor.'' Şanlıurfa Ziraat Odası Başkanı Mehmet Eyyüpoğlu da geçen yıl bölgede tarıma elverişli 12 milyon dönüm arazinin 6 milyon dönümünde üretim yapan 54 bin 877 çiftçiye, 61 trilyon 829 milyar lira Doğrudan Gelir Desteği primi ödendiğini anımsatarak, bu yıl ödemelerin zamanında yapılmasını beklediklerini bildirdi. 
     





</TEXT>
</DOC>
