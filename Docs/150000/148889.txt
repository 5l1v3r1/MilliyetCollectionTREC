<DOC>
<DOCNO> 148889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo17.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadro dışı nedeni.. Serkan Gültang Karşıyaka ile görüştü 
</HEADLINE>
<TEXT>

     İkinci Futbol Ligi B Kategorisi A Grubu takımlarından Aydınspor'da, kulüp başkan yardımcısı Fuat Aktaş, ''Serkan Gültang, Karşıyaka ile görüştüğü için kadro dışı bırakıldı'' dedi. 
     Gaziosmanpaşaspor maçı sonrası yönetim kurulu tarafından kadro dışı bırakılan takımın en çok gol atan futbolcusu Serkan Gültang'ın durumu, Aydınspor camiasında farklı bir boyuta ulaştı. 
     Kulüp başkan yardımcısı Aktaş, Serkan Gültang konusunun kapandığını, kendileri için çok önemli olan Marmaris Belediyespor maçı öncesi bu futbolcuyla ilgili spekülasyonların takıma çok zarar vereceğini bildirdi. 
     Aktaş, şöyle konuştu 
     ''Elimizde 24 kişilik bir kadro var. Serkan Gültang olayı çok abartıldı. Bu futbolcu takımın şampiyonluk mücadelesi verdiği bu ortamda, kimsenin bilmediği bazı olayları kullanarak kendini kamuoyunda haklı göstermeye çalışıyor. Serkan Gültang, Karşıyaka ile flört ettiği için kadro dışı bırakıldı. Bu kulübün yöneticileriyle yemek yedi. Biz aptal değiliz. Gerçekleri bilmeden, kimse kimseyi yargılamasın.'' Serkan Gültang'ın disiplinsiz davranışlar sergilediğini belirten Aktaş, soyunma odasında sigara içip, tesislerde alkol almaya cesaret edebilen bir futbolcunun Aydınspor'a ne biçimde yararlı olacağını taraftarların takdirine bıraktıklarını bildirdi. 
     Öte yandan kulüp başkanı Tansel Önder, Adnan Menderes Stadı'nın tamamıyla Aydınspor'a devredilmesiyle ilgili Ankara'da yaptıkları görüşmelerden çok olumlu sonuçlar aldıklarını, milletvekilleri Ahmet Ertürk ve Ahmet Rıza Acar'ın bu konuda her türlü desteği kendilerine verdiğini kaydetti. 
     





</TEXT>
</DOC>
