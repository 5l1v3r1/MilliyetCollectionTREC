<DOC>
<DOCNO> 107651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/guncel/gun02.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AB rüyası göçü tersine çevirdi 
</HEADLINE>
<TEXT>

Bulgaristan’ın Türkiye’den daha önce Avrupa Birliği’ne AB üye olma ihtimali, Balkanlar’dan Türkiye’ye göç eden soydaşların sayısında azalmaya neden oldu 
     Balkan Göçmenleri Kültür ve Dayanışma Derneği Bal - Göç Genel Başkanı Emin Balkan, Bulgaristan’ın, yaklaşan AB üyeliği sayesinde yeniden yapılanma sürecine girdiğini ve Bulgar pasaportuna sahip olanların serbest dolaşım hakkı elde ettiğini söyledi. Soydaşların geleceklerini yeniden Bulgaristan ve AB’de arama eğiliminde olduğunu kaydeden Balkan, 1989 sonrasında gelenlerin çifte vatandaşlık hakkı bulunduğuna dikkati çekerek şöyle konuştu 
     
     Yatırımlar da orada 
     "Krizin ardından çifte vatandaşlık için başvuran ve bu hakkı elde eden göçmenlerin sayısı, en az iki kat arttı. Bu rakamın 150 - 200 bin dolayında olduğu tahmin ediliyor. Bu tercihte, ekonomik krizle, Bulgaristan’ın Türkiye’den daha önce AB’ye üye olma ihtimali etkili oldu. Bu yıl 2000’i aşkın aile, kendi arazilerini işlemek için Türkiye’den Bulgaristan’a gitti. Ayrıca, bazı Türk işadamlarının yatırımlarını Bulgaristan’a kaydırması da, çifte vatandaş konumundaki soydaşların kredisini artırdı." 
     
     Engel çıkmıyor değil 
     Balkan, krizle birlikte ivme kazanan çifte vatandaşlık başvuruları karşısında Bulgar makamlarının gayri resmi engeller çıkardığını kaydederek, bunların da ikili görüşmeler yoluyla giderilebileceğini söyledi. 
     Türk nüfusunun, Bulgaristan’daki son genel seçimlerde 5 milletvekili çıkardığını, Türkiye’de ise seçmen konumundaki 50 bin soydaştan 30 bininin oy kullandığını anımsatan Balkan, yoğun göçe rağmen 7 milyonluk Bulgaristan’da, halen 800 bin Türk yaşadığını da sözlerine ekledi. 
     



 GÜNCEL 




















</TEXT>
</DOC>
