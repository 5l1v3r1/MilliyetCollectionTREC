<DOC>
<DOCNO> 135274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo09.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırsporlu futbolcular kente geliyor... 
</HEADLINE>
<TEXT>

     Diyarbakırspor'da, yönetim belirsizliği sürerken, İstanbul'da çalışmalarını sürdüren futbolcuların, Diyarbakır'a gelerek Adanaspor maçı hazırlıklarını kentte sürdürme kararı aldıkları bildirildi. 
     Kulüp genel menajeri Mustafa Akülke, yaptığı açıklamada, yönetim kurulunun istifasından sonra yaşanan olumsuzluklar nedeniyle kente gelmeyerek İstanbul'da çalışmalarını sürdüren futbolcuların bu akşam uçakla Diyarbakır'a geleceklerini söyledi. 
     Futbolcuların, Adanaspor maçı hazırlıklarını Diyarbakır'da sürdürme kararı aldıklarını kaydeden Akülke, ''Yabancı futbolcularımız da Türkiye'ye gelerek çalışmalara başladı. Diyarbakır'a gelmeyen futbolcularımız İstanbul Ataköy'de çalışmalarını sürdürüyor. Diyarbakır'da bulunan diğer futbolcu arkadaşlarımız da orada çalışmalarını sürdürüyor'' dedi. 
     Akülke, futbolculardan 12'sinin İstanbul'da antremanlarını sürdürdüklerini de ifade ederek, konuşmasını şöyle sürdürdü 
     ''Antalya'daki kamptan sonra futbolcularımızın bir kısmı Diyarbakır'da bir kısmı ise İstanbul'da çalışmalarını sürdürmeye başladı. Teknik direktör Ümit Kayıhan nezaretinde Adanaspor maçı hazırlıklarını sürdüren futbolcularımızın, yönetim krizine rağmen hırslı olması bizi son derece duygulandırıyor. Adanaspor maçında, kaptan Deniz ve Hasan Yiğit cezaları nedeniyle, kaleci Şenol ise sakatlığı nedeniyle oynayamayacak. Tüm olumsuzluklara rağmen Adanaspor maçından 3 puanla ayrılmak istiyoruz. Futbolcularımızın bunu gerçekleştireceğine inanıyorum.'' 
     
     TARAFTARLARA ÇAĞRI 
     Akülke, Adanaspor maçının futbolcu ve taraftarların maçı olduğunu da belirterek, futbolcuların, kendilerine destek çıkan taraftarlar için sahaya çıkacaklarını kaydetti. 
     Akülte, ''İnanıyorum ki taraftarlar da bu maçta futbolcularına büyük bir destek verecektir. Taraftarların, Adanaspor maçı hasılatı futbolculara prim olarak dağıtılsın isteği, beni, teknik heyeti ve futbolcuları çok duygulandırdı. Buna eski yönetim karar verir. Ancak, böyle bir olay futbolcularımıza büyük bir moral olur'' dedi. 
     





</TEXT>
</DOC>
