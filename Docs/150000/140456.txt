<DOC>
<DOCNO> 140456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/spor/spo00.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İLK DERBİDE ZAFER 
</HEADLINE>
<TEXT>

Cumhuriyet’in ilanından sonra lige alınan Beşiktaş, 22 Ağustos 1924’de oynanan finalde ilk Galatasaray maçını 2 - 0 kazandı. Golleri Refik Osman Top ve Edip atmıştı 
     Paşa konağından halkın gönlüne Beşiktaş'ın 100 Yılı - 3 
Attila GÖKÇE'nin kaleminden 

     Futbol dünyasına ezeli rakiplerinden yıllar sonra giren Beşiktaş, Şeref Bey ve arkadaşları sayesinde kısa zamanda başarılı sonuçlar aldı. Bu durum Galatasaray ve Fenerbahçeli yöneticileri tedirgin ediyordu. 1918 yılında iki ezeli rakibin yer aldığı Cuma Ligi’ne katılmak için başvuran Beşiktaş, farklı gerekçeler ve sudan bahanelerle reddedildi. 
     Çözümü yine Şeref Bey buldu. O da Cuma Ligi’ne katılmayan, azınlık takımlarının yer aldığı Pazar Ligi’nin dışında kalan semt takımlarına bir çağrıda bulundu. Kısa zamanda olumlu yanıtlar aldı. Yeni kurulan ligin adı, İstanbul Türk İdman Birliği Ligi idi. 12 takımın katıldığı ligin ilk yılında 1919 Beşiktaş ilk maçını Türkgücü ile yaptı ve 1 - 0 kazandı. Sezon sonunda da şampiyon oldular. 
     
     Refik ve Edip attı 
     Cumhuriyet’in ilanından sonra Lig Heyeti toplanarak Beşiktaş’ın da aralarında bulunduğu 8 takımı lige aldı. İki grup halinde oynanan maçlarda Beşiktaş ve Galatasaray grup liderliğini kazanarak final oynama hakkını elde ettiler. 
     22 Ağustos 1924’de oynanan Beşiktaş - Galatasaray maçı ezeli rekabetin başlangıcı oldu. Refik Osman Top ve Edip’in golleriyle Beşiktaş, Galatasaray’ı 2 - 0 yendi, şampiyonluk unvanını kazandı. 1923 - 24 sezonunun şampiyon kadrosu şu oyunculardan kuruluydu Sadri Usuoğlu - Balıkçı Tevfik, Refik Osman Top - Bahattin, Cahit Altındal , Şahap, - Nafi, Abdi, Edip, Hasan, Saadet. 
     Futbol, ezeli rekabetin de itici gücüyle Beşiktaş’ın gelişmesine, taraftar toplamasına yol açtı. Siyah - Beyazlı formayı giyerek unutulmaz maçlar sergileyen, meşin topla hayranlık yaratan beceriler gösteren yıldızlar, aynı zamanda takım oyunundan da güzel örnekler verdiler. 
     
     Yıldızlar geçidi 
     Yıllar geçtikçe Şeref, Refik Osman, Hüsnü,Hakkı Yeten , Voleci Şeref, Dr. Vedii, Faruk, Ali İhsan, Çengel Hüseyin, Nusret, Kemal Gülçelik gibi yıldızlar hep efsane takımlarla anıldılar. Şampiyonluklar birbirini izledi. Recep Adanır’dan Süleyman Seba’ya, Güven Önüt’ten, Şenol - Birol’a, Sanlı - Yusuf’tan Metin - Ali - Feyyaz’a, Rıza’dan Gökhan’a, Recep’ten İlhan’a hemen her yıl yıldızlar geçidi yapıyordu Beşiktaş. Ama takım oyunu, yıldızların da asla vazgeçemediği bir gelenek halini aldı. 
     
Yenilmez kadrolarBeşiktaş futbolda en büyük başarı olarak kabul edilen şampiyonlukları kazanırken, daha da fazlasını yaparak özel bir tarih yazmıştır Namağlup yenilgisiz şampiyonluklar. 
     Ezeli rakiplerinin de katıldığı organizasyonlarda tek yenilgi almadan, bir başka anlamda bileği bükülmeden hedefe ulaşan kadroların ilk ve en önemlisi Baba Hakkı’nın da yer aldığı 1938 - 39 kadrosudur. İstanbul Ligi’ndeki 18 maçın 15’ini kazanıp üç de beraberlik alan Beşiktaş’ın o kadrosu tarihe "Altın Takım " olarak geçmiştir. 
     İşte Altın Takım Mehmet Ali - Nuri Sangar ,Faruk Bilginoğlu - Rıfat Atakan , Hüsnü Savman , Fuat - Hayati Ozgan , Hakkı Yeten , Sabri Gençsoy , Şeref Görkey , Eşref Bilgiç 
     Beşiktaş, Baba Hakkı’lı kadrolarıyla beş kez üst üste şampiyonluklar kazanarak eşine az rastlanır başarılar sergilerken, 1941’de 18 maçın tümünde rakiplerini yeniyor, 84 golle fileleri havalandırıyordu. O kadroda Hakkı’nın yanı sıra parlayan yeni yıldız, Şükrü Gülesin’di. 
     1941’de Milli Küme maçlarının 14’ünü kazandılar, 4 beraberlikle yine yenilmeden şampiyonluğa ulaştılar. 
     1943’de yine 18 galibiyetle tek puan kaybetmeden İstanbul Ligi’ni kazandılar. 
     Yenilgisiz şampiyonluklar serisi 1945’de yine 16 galibiyet, 2 beraberlikle sürdü. Yeni dönemin yıldızı, 70 golün 25’ine imza atan Kemal Gülçelik’ti. 
     1946’da da yenilgisiz şampiyonluk artık adeta alışılmış bir sonuçtu. 
     Sekiz yılda İstanbul Ligi’nde oynadığı 140 maçın 124’ünü kazanmış, 12’sini berabere bitirmiş, sadece 4 yenilgi almışlardı. Attıkları 602 gole karşılık sadece 106 gol yemişlerdi. 
     Yenilmezlik geleneği Birinci Ligi’nin kuruluşundan sonra da devam etti. 1991 - 92 sezonunda Gordon Milne yönetimindeki Engin - Recep, Gökhan, Ulvi, Kadir - Metin, Rıza, Mehmet, Zeki Walsh , Ali, Feyyaz’dan oluşan kadro 48 maç yenilmeden şampiyon oldu. 
     
KARA KARTAL’ın doğuşu      BEŞİKTAŞ, tarihinin en acı günlerinden birini 14 Haziran 1933’de yaşadı. Futbol şubesini kurarak şampiyon takımlar oluşturan, kulübe yıldız sporcular ve geniş taraftar kitleleri kazandıran Şeref Bey, 98 yaşında vefat etti. 15 Haziran günü toprağa verildi. Ertesi gün oynayacakları Fenerbahçe maçına Hakkı Kaptan ve arkadaşları Şeref Bey’e duydukları saygı ve minnetin ifadesi olarak siyah formalarla çıktılar... Soyunma odasında Şeref Bey’in anısına maçı kazanmak için birbirlerine söz verdiler. Maç gerçekten o güne kadar görülmemiş bir tempoda oynandı. Hakkı Kaptan ve arkadaşları olağanüstü şutlar attılar, kazanmak için ellerinden geleni yaptılar, ama maçı 2 - 1 kaybettiler. 
     Beşiktaşlı futbolcuların siyah matem formalarıyla oynadıkları bu maçta gösterdikleri gayret, tribünlerden "Maaşallah Kara Kartallar gibi oynuyorlar" sözleriyle övgüler aldı. Halk artık Beşiktaş’ın adını koymuştu KARA KARTAL 
     
İşte Fair - Play      1931 - 1932 sezonunda Galatasaray ve Fenerbahçeli yöneticiler, Lig Heyeti ile anlaşmazlığa düştüler. Hasılat paylaşımından hakem atamalarına kadar hemen hiç bir sorun çözümlenemeyince ligden çekilme kararı aldılar. Beşiktaş iki ezeli rakibinin katılmadığı bu ligden, ilk yarıyı lider bitirmesine rağmen tarihi bir karar alarak çekildi. Tarihi kararın gerekçesi kısa, ama anlamlıydı 
     " - Fenerbahçe ve Galatasaray’ın yer almadığı ligde kolay yoldan sağlanacak bir şampiyonluğun değeri olmayacaktır. Biz de çekiliyoruz. " 
     Yukarıdaki olayla bugünkü ezeli rekabet ilişkilerini karşılaştıracak olursak, ilkinde " birlikte varolma, dostça yarışma" geleneğinin oluştuğunu, ikincisinde ise "yok sayma, düşman görme" eğilimlerinin geleneği tehdit ettiğini görebiliriz. Elbette bu sorunun çözümlenmesi, sporumuza temiz tarihindeki değerlerin yeniden kazandırılması gerekir. 
     
Şampiyonluklar      İstanbul Ligi Şampiyonluğu 13 1924, 1934, 1939, 1940, 1941, 1942, 1943, 1945, 1946, 1950, 1951, 1952, 1954 
     İstanbul Şildi 1 1935 
     İstanbul Kupası 2 1944, 1946 
     Milli Küme 3 1941, 1944, 1947 
     Türkiye Birinciliği 2 1934, 1951 
     Türkiye 1.Ligi Şampiyonluğu 11 1957, 1958 Federasyon Kupası adı altında düzenlendi , 1960, 1966, 1967, 1982, 1986, 1990, 1991, 1992, 1995 
     Türkiye Kupası 5 1975, 1989, 1990, 1994, 1998 
     Cumhurbaşkanlığı Kupası 7 1967, 1974, 1986, 1989, 1992, 1994, 1999 
     Başbakanlık Kupası 6 1944, 1947, 1974, 1977, 1988, 1997 
     Atatürk Kupası 1 2000 
     TSYD Kupası 12 1964, 1965, 1971, 1972, 1974, 1983, 1984, 1988, 1989, 1990, 1993, 1996 
     



 SPOR 







bnba.jpg 

















</TEXT>
</DOC>
