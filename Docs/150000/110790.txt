<DOC>
<DOCNO> 110790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sonspo13.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, maçlarını güvenlik nedeniyle deplasmanda oynayabilir... 
</HEADLINE>
<TEXT>

     İsrail Milli Futbol Takımı'nın, Ortadoğu'daki gelişmelerden kaynaklanan güvenlik sorunu nedeniyle 12. Avrupa Futbol Şampiyonası elemelerinde Romanya ile evinde yapacağı maçı deplasmanda oynama durumuyla karşı karşıya. 
     Romanya Futbol Federasyonu Genel Sekreteri Cristian Bivolaru, konuyla ilgili İsrail ile görüşmeler yaptıklarını, ancak henüz kesin bir yanıt almadıklarını söyledi. 
     Bivolaru, görüşmelerin zorlu geçtiğini, ancak her 2 maçı da Romanya'da oynamaları durumunda şanslı olacaklarını bildirdi. 
     UEFA İsrail'e, Ortadoğu'da güvenli bir ortam oluşana dek evinde yapacağı grup maçlarını tarafsız bir sahada oynamasını önermişti. 
     2004 yılında finalleri Portekiz'de yapılacak 12. Avrupa Futbol Şampiyonası'nın elemelerinde 1. Grup'ta yer alan İsrail, 12 Ekim'de Malta ile deplasmanda, 4 gün sonra da Kıbrıs Rum Kesimi'yle evinde karşılaşacak. 
     Bu arada İngiliz basını, İsrail'in Kıbrıs Rum Kesimi ile Tottenham Hotspur'un sahasında oynayacağını belirtirken, İngiliz kulübünün yöneticisi David Plat, statlarının milli maça göre planlanmadığını bildirdi. 
     





</TEXT>
</DOC>
