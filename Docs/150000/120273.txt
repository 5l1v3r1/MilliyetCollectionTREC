<DOC>
<DOCNO> 120273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur22.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mete Küçükberber, 5 ay hapis cezasına çarptırıldı... 
</HEADLINE>
<TEXT>

     Tarabya'daki bir evde ''kokain alemi'' yaparken yakalandığı öne sürülen işadamı Mete Küçükberber, ''kokain kullanmak'' suçundan 5 ay hapis cezasına çarptırıldı. 
     İstanbul 4 No'lu DGM'deki duruşmaya, tutuklu sanıklar Şahabettin Uçan ve Şemsettin Uçan ile tutuksuz yargılanan Abdülkadir Yıldız katıldı. Davanın tutuksuz sanıklarından Mete Küçükberber ile Şahide Uçan ise duruşmaya gelmedi. 
     Sanıkların haklarındaki suçlamaları reddetmeleri ve beraatlarını istemelerinden sonra davayı karara bağlayan mahkeme heyeti, Şahabettin Uçan ve Şemsettin Uçan'a, ''teşekkül halinde kokain satmak'' suçundan 10'ar yıl ağır hapis cezası verdi. 
     Sanıklardan Mete Küçükberber'i de, yasal indirim maddeleri ile diğer sanıkların yakalanmasına yardımcı olması ve suçunu kabullenmesini dikkate alarak, ''müptelası olmayacak şekilde kokain kullanmak'' suçundan 5 ay hapis cezasına çarptıran mahkeme heyeti, cezalandırılmaları için haklarında yeterli ve inandırıcı delil elde edilemeyen Şahide Uçan ve Abdülkadir Yıldız'ın ise beraatlarını kararlaştırdı. 
     Tarabya'daki bir eve 16 Mayıs 2001'de Narkotik Polis tarafından düzenlenen operasyonda, aralarında Mete Küçükberber'in de bulunduğu bazı kişiler ''kokain alemi'' yaptıkları gerekçesiyle gözlem altına alınmıştı. Bu kişilere uyuşturucu sağladıkları ileri sürülen diğer bazı sanıklar da, sonradan yakalanmışlardı. 
     





</TEXT>
</DOC>
