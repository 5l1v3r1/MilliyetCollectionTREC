<DOC>
<DOCNO> 127764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/soneko04.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi ve memurların özel indirim tutarı 50 artırıldı... 
</HEADLINE>
<TEXT>

     Bakanlar Kurulu, işçi ve memurların özel indirim tutarını 1 Ocak 2003 tarihinden geçerli olmak üzere normal yörelerde 45 milyon liraya, Doğu ve Güneydoğu'daki 13 ilde ise 63 milyon liraya yükseltti. 
     Bugünkü Resmi Gazete'de yayımlanan Kararname ile 2002 yılında normal yörelerde aylık 30 milyon, 13 ilde ise 42 milyon lira olarak uygulanan özel indirim tutarları, yüzde 50 arttırıldı. 
     Bu şekilde, işçi ve memurların ücretlerinin vergi dışı bırakılan bölümü olan özel indirim, Adıyaman, Batman, Bingöl, Bitlis, Diyarbakır, Elazığ, Hakkari, Mardin, Muş, Siirt, Şırnak, Tunceli ve Van'da aylık 63 milyon lira olarak uygulanacak. Diğer 69 ilde ise aylık 45 milyon lira olacak. 
     
     İLK DİLİM 5 MİLYAR LİRA 
     Gelir vergisinde yüzde 15'lik oranın uygulanacağı ilk dilimde yeni yılda 3 milyar 800 milyon liradan 5 milyar liraya yükseltildi. Gelir vergisi tarifesi yeni yılda şöyle olacak 

-5 milyar liraya kadar yüzde 15 
-12 milyar liranın 5 milyar lirası için 750 milyon, fazlası yüzde 20 
-24 milyar liranın 12 milyar lirası için 2 milyar 150 milyon lira, fazlası yüzde 25 
-60 milyar liranın 24 milyar lirası için 5 milyar 150 milyon lira, fazlası yüzde 30 
-120 milyar liranın 60 milyar lirası için 15 milyar 950 milyon lira, fazlası yüzde 35 
-120 milyar liradan fazlasının 120 milyar lirası için 36 milyar 950 milyon lira, fazlası yüzde 40 
     
     BİREYSEL EMEKLİLİK 
     Aynı Kararnamede, bireysel emeklilik sisteminden elde edilecek gelirlere ilişkin stopaj oranları da belirlendi. 
     Bugünden geçerli olacak düzenlemeyle bireysel emeklilik sistemine girip de 10 yıl süreyle prim ödeyen ve sonra sistemden ayrılanlara yüzde 15 stopaj uygulanacak. 
     10 yıl süreyle sistemde kalıp da, yine emeklilik hakkı elde etmeden ayrılanlar ise yüzde 10 stopaja tabi tutulacak. 
     Bireysel emeklilik sisteminden emekli olanlardan ise yüzde 5 stopaj kesilecek. 
     





</TEXT>
</DOC>
