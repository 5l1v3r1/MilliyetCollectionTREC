<DOC>
<DOCNO> 133164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sontur24.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Eyüp'te banka soyanların robot resmi çizildi... 
</HEADLINE>
<TEXT>

     Eyüp'teki Akbank Şubesi'ni uzun namlulu silahlarla soyan 5 kişiden 2'sinin robot resimleri çizildi. 
     Alınan bilgiye göre, Rami Toptancılar Çarşısı'ndaki Akbank Şubesi'nden 12 milyar 500 milyon lira alarak kaçan 2'si kadın 5 kişinin yakalanması için operasyonlar sürüyor. 
     Asayiş Şube Müdürlüğü ekipleri, yüzlerindeki kar maskesini bir ara çıkartan biri kadın 2 zanlının robot resimlerini, görgü tanıklarının verdiği bilgilerden faydalanarak çizdi. 
     Robot resmi çizilen kadın soyguncunun 25 yaşlarında, 160-163 santimetre boyunda, koyu kestane saç rengine sahip, kahverengi gözlü ve 50-55 kilogram ağırlığında olduğu belirtildi. 
     Düzgün şiveli olan bu zanlının, soygun sırasında banka şubesindekileri etkisiz hale getiren kişi olduğu kaydedildi. 
     Eşkali belirlenen erkek zanlının ise 30 yaşlarında, 180-185 santimetre boyunda, 65-70 kilogram ağırlığında ve kahverengi gözlü olduğu bildirildi. 
     Bu arada, banka şubesine ait güvenlik kamerası görüntülerinin incelenmesinin sürdüğü belirtildi. 
     





</TEXT>
</DOC>
