<DOC>
<DOCNO> 129725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sondun01.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan BM büyükelçisi kadın dövdü... 
</HEADLINE>
<TEXT>

     ABD, Pakistan'dan, bir kadını döven Pakistan'ın BM Büyükelçisi Münir Ekrem'in yargılanabilmesi için, dokunulmazlığının kaldırılmasını istedi. 
     New York Polis Merkezi'nden yapılan açıklamaya göre, Marijana Mihic adlı bir kadın, 10 Aralık'ta erken saatlerde, eşinin, kendisinin başını duvara vurduğu ve kolunu incittiği şikayetiyle polise telefon etti. 
     Telefonda eşinin diplomatik dokunulmazlığı bulunduğunu da söyleyen Mihic, polis Manhattan'daki evlerine gittiğinde, bu adamın eşi değil, erkek arkadaşı olduğunu belirtti. 
     Mihic'in yanında bulunan kişinin Ekrem olduğunu doğrulayan polis, dokunulmazlığı bulunduğu için o anda Ekrem hakkında işlem yapamadı. 
     Bu arada Pakistan Dışişleri Bakanlığı, yanlış anlaşılmalardan kaynaklandığı sanılan olayı incelediğini, soruşturma tamamlandığında uygun olanın yapılacağını açıkladı. 
     Pakistan, yıl başında BM Güvenlik Konseyi'ne katıldı. 
     





</TEXT>
</DOC>
