<DOC>
<DOCNO> 119652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/spor/aspo.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yokluğunda coşan Fenerbahçe takımı tartışılıyor 
</HEADLINE>
<TEXT>
TATLI BELA ORTEGA 
Arjantinli yıldızın oynamadığı son maçlarda Fenerbahçe’nin gol rekoruna gitmesi, akılları karıştırdı. Otoriteler "İyi, ama takım oyuncusu değil" görüşünde birleşti 
     Takım tutulmuyor 
     SEZON başında süper star olarak transfer edilen ve tribünlerin sevgilisi olan Ortega’nın oynamadığı iki maçta Fenerbahçe’nin müthiş bir performans sergilemesi, büyük çelişki yarattı. Arjantinli yıldızın müthiş tekniğine rağmen tek kişilik şovunun, takım oyununu ters yönde etkileyip, etkilemediği tartışılıyor. 
     
     Onunla da, onsuz da 
     ORTEGA’SIZ Fenerbahçe’nin çıkışındaki nedenleri sorduğumuz otoriteler değişik görüşler belirttiler. Teknik adamlar Ortega’yı "el freni" gibi görürken, Washington’u da ideal santrafor tipi olarak gösterdiler. Daha uzun süre cevabı aranacak sorunun finalinde ortaya "Ortegalı da olmuyor, Ortega’sız da" görüşü çıktı. 
     
Ortega’nın karnesi  Maç Dakika Gol Asist S.kart K.Kart Penaltı İçerde 4 294 2 3 0 1 0 Dışarda 6 427 2 5 0 0 1 Toplam 10 721 4 8 0 1 1 1      
     
43 yılın gol rekoru      2. sezon 
     SÜPER Lig’de 12 maçta rakip fileleri 32 kez havalandıran Fenerbahçe, lig tarihinde en çok gol attığı 2. sezonu yaşarken, gol yollarında son 43 yılın en iyi performansını ortaya koydu. Sarı - Lacivertliler 103 golle rekor kırdıkları sezonun 12. haftasında 25 gol atmışlardı. 
     
     Ligin golcüsü 
     ÖZELLİKLE son 3 haftada Galatasaray, Samsunspor ve Bursaspor’a toplam 16 gol atıp, büyük bir başarıya imza atan ve gol sayısını 32’ye yükselten Fenerbahçe, maç başına 2.66 gol ortalamasıyla, bu sezon ligin en golcü takımı unvanını da elinde bulunduruyor. 
     
Ektiğimizi biçiyoruz’      Hedefler belli 
     FENERBAHÇE kaptanı Ogün, Bursaspor önünde aldıkları farklı galibiyetle güçlerini keşfettiklerini söyledi. tecrübeli futbolcu Panathinaikos’a elendikten sonra moral olarak çok etkilendiklerini belirterek, "Üç gün boyunca birbirimize destek olduk ve kenetlendik. Sonuçta bunun meyvasını iyi futbol ve skorla yiyiyoruz. Artık iki hedefimiz var. lig ve kupa. Kredimiz tükendi" dedi. 
     
Otoriteler ne diyor      Deplasmanda tercih edilmeli 
     ERDOĞAN ŞENAY 
     Ortega, çevresine kendi futbol anlayışına uygun adamlar koyulmadığında, kişisel tarzı nedeniyle Fenerbahçe’nin hücum gücünü ve oyun temposunu düşürüyor. Ancak gününde olduğu zaman ve kolay defanslara karşı yaptığı hareketleri de yutturunca, ortaya bir Ortega güzelliği çıkıyor. Yani Fenerbahçe takım oyununu tercih edecekse, özellikle deplasmanlarda ilk tertipte Ortega’yı çok düşünmesi lazımdır. Ben Fenerbahçe’nin Hakan Bayraktar, Yusuf ve Ceyhunlu bir ekiple oynamasından yanayım. Gerek Galatasaray maçı, gerek Bursaspor önünde alınan sonuç, bu görüşlerimizi de açıkca teyit ediyor. Son beş haftadır maç kazanamayan Bursa’nın Fenerbahçe önünde son derece açık ve dağınık oynaması farklı galibiyetin ana sebebidir. 
     
     Bu nasıl egoist 
     GÜRCAN BİLGİÇ 
     Ortega şahsi oynadığı için dikkat çekti. Topla çok oynadığı hatta gereksiz yere zorladığı doğru. Ancak çoğu zamanda sağında, solunda adam vardı, ama vermedi diyemezsiniz. 10 maç oynamış, sekiz asist yapmış. Egoist futbolcunun portresi böyle olmaz. Ortega’sız maçlarında daha rahat kazanılması belki de rakibin konsantrasyonunun düşmesinden de kaynaklanabilir. Arjantinli futbolcunun uyum sağlayacağı arkadaşlarından çok, organizasyonu olan bir takıma ihtiyacı var. Herkes yerini bilir ve saha içinde bir düzen olursa, Ortega da topun sorumluluğunu tek başına üstlenmez, yardımlaşmayı tercih eder. Washington kanatlardan top getiren her takımda iyi işler yapar. Nerede duracağını biliyor ve kısa mesafede çabuk davranıyor. Eğer kontr oynuyorsanız Washington’a da katlanmak zorundasınız. 
     
     Anlamak çok zor 
     RIDVAN DİLMEN 
     Ortega’nın süper star olduğunu Dünya kabul ediyor. Ancak Fenerbahçe’de Arjantin Milli Takımı’ndaki gibi değil. Takım oyuncusu gibi davranmıyor. Çok yetenekli, dar alanda çalım atıyor, ancak basit oynamıyor. Ceza sahasının içinde egosuna "evet", ama hazırlık paslarında arkadaşı boş olduğu halde ısrarla çalım atıyor veya faul alıyor. Çabuk oynamadığı için özellikle Serhat ofsayta çok düşüyor. Ortega varken, diğer oyuncular kendi artı özelliklerini kullanamıyorlar. Çok top kaybedince orta saha ve defans topu devamlı karşılarında buluyor ve dinlenemiyorlar. Onunla oynamak bir forvet oyuncusu için gerçekten zor. Tam pas atacak diyorsun, bir çalım daha atıyor. Çalım atacak derken, pas atıyor. Fenerbahçe iyi oynarsa, Washington da iyi oynar ve gol atar. Ancak kolektif oyuncu olduğu kesin. Sadece gol vuruşu, ayak içini mükemmel kullanması değil, arkadan gelen oyunculara da çok iyi duvar oluyor. 
     
     Hücum gücünü etkiliyor 
     MEHMET DEMİRKOL 
     Kişisel olarak Ortega’nın oynayıp - oynamamasının Fenerbahçe’nin futbolunu etkilediğini düşünmüyorum. Ancak Ortega - Ceyhun gibi oyunu açmayı değil, topla oynamayı seven oyuncular Fenerbahçe’nin hücum gücünü etkiliyor. Eğer rakip bu oyunculara alan bırakan bir savunma uyguluyorsa Fenerbahçe kazanıyor. Eğer Panathinaikos gibi iyi alan savunması yapıyorlarsa Fenerbahçe’nin oyunu açacak planı yok. Washington’a gelince çok iyi bir pozisyon yaratma kabiliyeti var. Ama gol vuruşları ve tek vuruşlar bu seviyede değil. Yine de Washington Fenerbahçe’nin rakip sahaya yerleştiği maçlarda çok gol atacaktır. Ayrıca onun topu kontrol etmesini engellemeye çalışan savunmalar karşısında da, önümüzdeki dönemde bir çok penaltıya neden olacağını düşünüyorum. 
     
     Ortega’yla yarışıyorlar 
     ENGİN VEREL 
     Rakamlara baktığınız zaman Ortega’sız Fener’in daha çok gol atıp, puan topladığını görüyoruz. Ortega’nın egoist ve bireysel futbolu takım oyununu bozuyor ve yanındaki futbolcuları oyundan düşürüyor. Ya Ortega yanındakileri anlamıyor, ya da yanındakiler Ortega’yı. Ama bir gerçek var ki, Ortega oynadığı zaman yanındaki futbolcular isminden dolayı komplekse giriyorlar. Oyundan düşüyorlar. Bazıları da onunla aşık atmak için aynı futbol stilini tercih edip, takıma zarar veriyorlar. Washington’a gelirsek, Bursaspor bir jübile maçı oynar gibiydi. Washington iyi golcü olsaydı üç değil, en az altı gol atıp, üç de asist yapardı. Ama atmış olduğu goller kendisinden beklenmezken, kaçırmış olduklarında beklenen bir Washington vardı sahada. 
     
     Takıma yansımıyor 
     YILMAZ VURAL 
     Golcü demek çabuk oynaması gereken adam demek. Herkesin kafasına takılan Washington’un ağırlığı, ama o fiziğine rağmen bilekleri çok iyi. Kalabalıktan çıkıp gol vuruşu yapabiliyor. Kaçırdığı gollerde de vuruşu iyi. Eğer ısrar edilirse çok faydalı olacağını sanıyorum. Bursa karşısında üç golü kendi çabası ile attı. Bana göre Fenerbahçe’ye çok faydalı olacak bir oyuncu. Ortega Avrupa’nın birçok takımında oynamaz. Çünkü oyunu durduruyor. Pozisyon kayboluyor. Resmen fren gibi oluyor. Teknik adamın bu özelliklerini kaleye yakın yerde yap demesi lazım. İyi oyuncu, ama takıma çok faydalı değil kavramı çıkıyor. Onu yönlendirmek ve nasıl oynaması gerektiğini söylemek lazım. Onsuz maçları rahat kazanmalarının nedeni Ceyhun’un, Tuncay’ın sahadakilerin çok koşması. Futbolda isim oynamaz. Verilen görevi iyi yapacak oyuncu oynar. Bireysel iyiliğin takıma yansımadıktan sonra bir anlamı yok. 
     



 SPOR 


























</TEXT>
</DOC>
