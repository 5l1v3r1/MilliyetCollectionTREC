<DOC>
<DOCNO> 134258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sondun07.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoğun kar yağışı İngiltere'de hayatı felç etti... 
</HEADLINE>
<TEXT>

     İngiltere'de başta başkent Londra olmak üzere hemen hemen tüm bölgelerde etkili olan yoğun kar yağışı ve tipi yaşamı felç etti. 
     Kara fazla alışık olmayan İngilizler, dün öğleden sonra kuvvetli rüzgarla birlikte başlayan ve akşam saatlerinde hızlanan yağışın etkisiyle birbirine giren trafikte zor anlar yaşadılar. 
     Kuzey Yorkshire'da A19 karayolu üzerinde, yoğun kar yağışı nedeniyle meydana gelen zincirleme trafik kazasında 20 araç çarpıştı. Kazada şans eseri ölen olmadı. 
     Polis, yoğun kar yağışı yüzünden yolların kaygan olduğunu, görüş mesafesinin düştüğünü bildirdi, gerekmediği sürece trafiğe çıkılmamasını tavsiye etti. 
     Öte yandan, bugün kar yağışı ve fırtınanın yerini yağmura bırakması ve hava sıcaklıklarında 2 ila 5 derece artış olması bekleniyor. 
     





</TEXT>
</DOC>
