<DOC>
<DOCNO> 142935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/siyaset/siy04.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerginliğe prim yok 
</HEADLINE>
<TEXT>

AKP lideri Erdoğan, dün Başbakanlık görevini Gül’den devralırken, "Uzun koşumuz devam edecek. Ayrımcılığa ve gerginliğe prim vermeyeceğiz" dedi 
     ANKARA Milliyet 

     AKP Genel Başkanı Recep Tayyip Erdoğan, dün Başbakanlık görevini Abdullah Gül’den devraldı. 59’uncu hükümetin milletin hem ortak aklı, hem de ortak vicdanı olacağını belirten Erdoğan, "Kardeşim Abdullah" diye hitap ettiği Gül’e çalışmaları nedeniyle teşekkür etti. Görevi devreden Gül de, siyasi tarihi yazanların bugünü çok anlamlı bulacaklarını kaydederek, "Genel Başkanımız Erdoğan, büyük bir demokrasi mücadelesini vermiş ve neticede Türkiye’de taşlar yerine oturmuştur" dedi. 
     Başbakanlık girişindeki törende, millete hitap etmek istediğini vurgulayan Erdoğan, şunları söyledi 
     "Biliyorum, güven, istikrar, kararlılık size hizmet verecek bir devlet istiyorsunuz. İtibarlı bir ülkenin vatandaşı olmak istiyorsunuz. Açlık çeken komşunuzun olmamasını, hastane, banka kuyruklarında perişan olan yaşlıların olmamasını, ülke kaynaklarının adaletli paylaşılmasını istiyorsunuz. Bunları yerine getirmek bizim borcumuzdur." 
     
     Koşumuz sürecek 
     Siyaseti uzun bir maraton koşusu olarak gördüğünü anımsatan Erdoğan, "Yani uzun koşumuz devam edecektir. Halkımızın ertelenmiş beklenti ve isteklerini yerine getirmek için çok çalışmak, hızl,ı kararlı ve kendimizden emin olmak mecburiyetinde olduğumuzu da başbakanlığımın ilk gününde bütün vatandaşlarımıza beyan ediyorum" diye konuştu. 
     Türkiye’nin adalet ve kalkınmaya susamışlığını gidermek için çaba göstereceklerini kaydeden Erdoğan, şöyle devam etti 
     "Hükümetimiz ne geçmişe saplanıp kalacak, ne geleceği ihmal edecek, ne de geleceği geçmişten koparacak bir sığlığa prim veremeyecektir. Ülkemiz zor bir dönemi yaşıyor. Ama biz çok daha büyük zorlukları aşarak bugünlere geldik. Bu süreçte kısır gerilimlerden medet umanlar, yalnız kalacaklardır. Milletimizden ricam, bize güvenin, çünkü biz Türkiye’ye güveniyoruz." 
     
Gül Erdoğan’a güvenim tam      Gül de Erdoğan’ın görevi devralmasıyla taşların yerine oturduğunu ifade ederek, şunları kaydetti "Bugünden itibaren milli irade, halkın arzuları ve demokrasinin üstünlüğü gerçekleşmiştir. "Güvenim tamdır ki, genel başkanımız başbakanlığı yaparken, Türkiye’nin çıkarlarını en iyi şekilde yönetecektir. Çok başarılı olacaktır. Biz de bütün gücümüz ve tecrübemizle kendisine yardımcı olacağız. Ama en büyük yardımcısı Cenabı Allah olacaktır." 
     
Genel başkan olarak gitti başbakan olarak döndü      Erdoğan’ı başbakan olarak geldiği İstanbul’da partililer, "Yiğit düştüğü yerden kalkar" pankartıyla karşıladı. AKP lideri, önce babasının mezarını ziyaret etti 
     PINAR AKTAŞ İstanbul 
     
     Recep Tayyip Erdoğan, en son AKP Genel Başkanı olarak gittiği Ankara’dan, İstanbul’a başbakan olarak döndü. Başbakan Yardımcısı Mehmet Ali Şahin, Ulaştırma Bakanı Binali Yıldırım, İstanbul Valisi Muammer Güler ve İstanbul Emniyet Müdürü Celalettin Cerrah’ın karşıladığı Erdoğan için Atatürk Havalimanı’nda partililer de, "İnandık, inanıyoruz, inat bu ya daima inanacağız", "Yiğit düştüğü yerden kalkar" pankartlarını açtı. Kasımpaşa’da 15 yıl önce kaybettiği babası Hacı Ahmet Erdoğan’ın mezarını ziyaret eden Erdoğan, Haliç Polis Merkez Amirliği’ne de gitti. Ardından geçtiği Üsküdar Emniyet Mahallesi’ndeki evinden 100 kadar mahalle sakinini megafondan selamlayan Erdoğan, "Yolumuzun ne kadar ırak, yükümüzün ne kadar ağır olduğunun mesuliyetini çok iyi biliyoruz" dedi. Erdoğan’ın başbakan olmasının şerefine evinin karşısında bulunan Tat Dürüm Evi, mahallede çiğ köfte dağıttı. 



 SİYASET 













</TEXT>
</DOC>
