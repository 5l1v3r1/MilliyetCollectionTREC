<DOC>
<DOCNO> 111185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sonspo15.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mete Düren "Sarajevo ciddiye alınan bir takım değildi" 
</HEADLINE>
<TEXT>

     UEFA Kupası birinci tur rövanş maçında Bosna Hersek'in FK Sarajevo takımını deplasmanda 5-0 gibi farklı skorla yenen Beşiktaş'ta tur atlamanın sevinci yaşanıyor. 
     FK Sarajevo karşısında ilk maçta aldığı 2-2'lik beraberlikle Bosna Hersek'e sıkıntılı giden, ancak deplasmanda rakibini farklı sonuçla yenen Beşiktaş'ta gözler 2. tura çevrildi. 
     Beşiktaş Kulübü İletişim Komitesi Başkanı Mete Düren, siyah-beyazlı oyuncuların FK Sarajevo'yu kazanma arzusuyla yendiğini ve turu geçtiklerini söyledi. 
     Düren, FK Sarajevo'nun kendilerine göre çok ciddi bir takım olmadığını belirterek, şöyle konuştu 
     ''Bu maçla futbolda sürprizlerin her zaman olmayacağı görüldü. İki takım arasındaki kalite farkı ortaya çıktı. Oyuncularımızın maça iyi konsantre olması, iyi hazırlanması, kazanma arzusu ve inancı da ayrıca galibiyette etkili bir faktör oldu. İlk yarıdan sonra elde edilen skorun ardından akıllı taktik de iyi uygulandı. Zaten Sarajevo ciddiye alınan bir takım değildi. Ama yapılması gereken bir maçtı.'' Mete Düren, kupada 2. turdan itibaren güçlü takımların olacağını kaydederek, ''Ancak bu takımlar içinde kalite olarak Beşiktaş'ı çok altında olan veya aynı düzeyde olabilecek ekipler de var'' dedi. 
     Avrupa kupalarında yapılan maç sonrası ligde oynanan karşılaşmada kötü sonuçların alınabileceğini kaydeden Düren, Gaziantepspor karşısında dikkatli olmaları gerektiğini dile getirdi. 
     
     ''İSTİFALAR KONUSUNDA RESMİ BİR ŞEY YOK'' 
     Mete Düren ayrıca, Beşiktaş Kulübü altyapı ve yatırımlardan sorumlu yöneticisi Fikret Orman ile asbaşkan Muzaffer Nasıroğlu'nun istifasıyla ilgili resmi bir yazının yönetim kuruluna gelmediğini bildirdi. 
     Düren, yöneticilerin kişisel olarak böyle bir tercih yapabileceklerini, ancak henüz resmi bir başvurunun kendilerine ulaşmadığını söyledi. 
     





</TEXT>
</DOC>
