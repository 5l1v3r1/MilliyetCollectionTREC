<DOC>
<DOCNO> 144751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun42.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak "Esir alınan düşman askerleri TV'de gösterilecek" 
</HEADLINE>
<TEXT>

     Irak Devlet Başkan Yardımcısı Taha Yasin Ramazan, ellerinde Amerikan savaş esirleri bulunduğunu ve bunları kısa sürede televizyondan göstereceklerini söyledi. 
     Ramazan, düzenlediği basın toplantısında, ''Birkaç saat içinde Amerikalı esirleri televizyonda izleyeceksiniz, yanmış tankların görüntülerini göreceksiniz'' dedi. Taha Yasin Ramazan, Amerikan askerlerinin, Irak'ın güneyindeki Amerikan deniz piyadelerine karşı direnişin sürdüğü Nasiriye kentinin güney batısındaki Suuk el Suyuki'de esir alındığını ve yanmış tankların da el Suyuki'den gösterileceğini söyledi. 
     Devlet Başkanı Saddam Hüseyin'in, 4 gün önce başlayan saldırılar sırasında yaralandığı yönündeki iddiaları da reddeden Ramazan, ''Son 4 gün içinde Devlet Başkanı'nı televizyonda bir defadan fazla gördüğünüzü sanıyorum'' dedi. 
     Ramazan, Amerikan ve İngiliz güçlerinin Devlet Başkanı Hüseyin'i devirmek için başlattığı savaşın Irak açısından ''iyi gittiğini ve durumun iyi olduğunu'' söyledi. 
     BM Genel Sekreteri Kofi Annan'ı ''ABD Dışişleri Bakanlığı çalışanı'' olarak nitelendiren Ramazan, Annan'ı, ''BM Güvenlik Konseyi üyelerinin istekleri doğrultusunda harekete geçmemekle'' suçladı. 
     





</TEXT>
</DOC>
