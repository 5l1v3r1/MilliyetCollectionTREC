<DOC>
<DOCNO> 136002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/guncel/gun14.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatile çıkarken newline kara saplanıp kaldılar... 
</HEADLINE>
<TEXT>

Yaklaşık 4 bin araç yolda mahsur kaldı. Binlerce tatilci k bus gibi bir gece geçirdi. Trafikte yakıtı biten çok sayıda kişi donma tehlikesi atlattı. Yollarda risk sürüyor 
     DHA İSTANBUL Milliyet 

     Yurdun batı ve orta bölgelerinde etkili olan kar yağışı, Kurban Bayramı tatili nedeniyle yola çıkan vatandaşlara zor anlar yaşattı. Kayak için Uludağ’ı tercih edenlerin çoğu oteline ulaşmak isterken yolda mahsur kaldı. Antalya’yı seçenler ise, fırtına ve yağmur sürpriziyle karşılaştı. 
     Yoğun kar yağışı ve buzlanma nedeniyle Akhisar - Balıkesir yolunun tek şeridi trafiğe kapanırken, otobüs firmaları dün İzmir’e yapacağı seferleri iptal etti. Araçların zincirsiz yola çıkması nedeniyle çok sayıda kaza meydana gelirken, 4 bin araç da mahsur kaldı. Araçların yakıtlarının bitmesi üzerine vatandaşlar donma tehlikesi yaşadı. 
     Ankara- İstanbul yolunun ulaşıma açık olduğu belirtilirken, 250 aracın mahsur kaldığı Biga-Lapseki karayolu dün sabahtan itibaren normale döndü. Bursa’nın Balıkesir ve Yalova ile kara ulaşımı güçlükle sağlanırken, Ankara - Afyon - Antalya karayolunun Afyon bölümünde yoğun kar yağışı nedeniyle zincirsiz araçların geçişine izin verilmedi. 
     
     UÇAK SEFERLERİ İPTAL 
     Olumsuz hava koşulları uçak seferlerini de etkiledi. THY’nin dün sabahki seferleri iptal edilirken, Atatürk Havalimanı’ndan yapılması gereken 15 iç ve dış hat sefer de İzmir, Antalya ve Ankara’daki havalimanlarına kaydırıldı. Yoğun kar yağışı nedeniyle Yalova Topçular ile Gebze Eskihisar arasındaki feribot seferleri de 02.00’den itibaren yapılamadı. Tatilciler D - 100 karayolu ile TEM’e yönlendirildi. 
     İstanbul Boğazı kötü hava şartları nedeniyle dün sabah çift yönlü olarak transit gemi geçişlerine kapatıldı. Ancak önceki gece Karadeniz’den İstanbul’a geçiş yaparken lodos nedeniyle Büyükdere’de kontrolden çıkıp sürüklenen Bolivya bandıralı "Dianaa" adlı kuru yük gemisi, kıç tarafından kıyıya yaslanarak durabildi. 
     



 GÜNCEL 






















</TEXT>
</DOC>
