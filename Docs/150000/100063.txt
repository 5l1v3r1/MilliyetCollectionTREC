<DOC>
<DOCNO> 100063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/yazar/guclu.html </URL>
<DATE> 2002/08/05/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kararsız, tepkisiz insanlar diyarı... 
</HEADLINE>
<TEXT>

     Adana sıcağı neyse Samsun sıcağı da o. Allah’tan TIR’ın havalandırma sistemi iyi çalışıyor. Ziyaretimize gelenlerin bir bölümü serin bir yer bulmanın keyfiyle bizden hiç ayrılmadılar. Önce ÖSS stresinden bunalan adaylar konuğumuz oldu. Samsun her ne kadar başarı sıralamasında Türkiye genelinde geçen yıl 45’inci sırada yer alsa da gelen adayların çoğu 200 puanın üzerinde parlak gençlerdi. Ama tercihlerin bitmesine neredeyse sayılı saatler kalmasına karşın hala kararsızlar. Mühendisliklerle tıp arasında gidip geliyorlar. Ama pek çoğunun aklı tıpta. 
     
     Siyasi tercihleri yok 
     Diğer illerdeki gençlerden en önemli farklılık bu noktada başlıyor. Onlar tıptan kaçarken Samsun tıbba yöneliyor ki bu ilginç olduğu kadar cesur bir karar. Çünkü Tıpta Uzmanlık Sınavı TUS ve zorunlu hizmet nedeniyle tıptan mezun olanlar neredeyse bin pişman durumdalar... Gençlerin üniversite seçimindeki kararsızlıkları acaba kalıcı mı diye bir de siyasi tercihlerini öğrenmek istedim. Sonuç aynı. Kararsızlık bu konuda çok daha belirgin. Oy kullanma yaşı gelenlerin hemen hepsi üç ay sonraki seçimde kime oy verecekleri konusunda hiçbir fikre sahip değiller. 
     
     Üniversite cadı kazanı 
     Türkiye’deki en sorunlu üniversitelerden birisi de Samsun 19 Mayıs Üniversitesi. Seçimlerde en fazla oy alan eski rektör Osman Çakır değil de daha az oy olan Ferit Bernay atanınca ortalık iyice karışmıştı. Gelip gördük ki hala değişen birşey yok. Gelen hocaların verdiği bilgiye göre üniversite yönetiminin keyfi uygulamaları nedeniyle en fazla davalık olan üniversite 19 Mayıs’mış. Atama ve akademik yükseltmelerde keyfi bir tutum izlendiği, idare mahkemesi kararlarının yerine getirilmediği, kendilerine oy vermeyenlerin sürgüne gönderildiği gibi pek çok iddia ortaya kondu. İsteyene de belgeleriyle açıklamaya hazırız denildi. Ankara, Samsun’daki bu rahatsızlığı dikkate almalı. Yoksa üniversitedeki huzursuzluk daha da büyük boyutlara tırmanabilir. 
     Rektör Ferit Bernay, daha önce olduğu gibi yine bunlar üniversitenin huzurunu bozmak isteyen bir avuç kişi diyebilir. Ama benim konuştuğum hocalar hepsinin de ismi bizde saklı ve bir milattan çok gururları kırılmış akademisyenlerdi... 
     Geçen yıl olduğu gibi bu yıl da demirbaş konuklarımız yine Fen Edebiyat Fakültesi mezunları oldu. YÖK’e ve MEB’e ateş püskürüyorlar. 
     
     Meslek liseleri harcandı’ 
     Öğretmenlik hakkımızı geri istiyoruz diyorlar. Tezsiz yüksek lisans konusunda kontenjanların yetersiz olduğuna da dikkati çeken fen edebiyatlılar yeni Bakan Necdet Tekin’in seçimden önce bunu çözmesini istiyorlar. Meslek lisesi öğretmenlerinin en önemli şikayet konusu ise öğrenci sayılarının azalmasına neden olan yeni üniversite sınav sistemi oldu. İmam hatip liselerinin önü kesilecek diye tüm meslek liseleri kurban edildi görüşündeler... 
     
     







Türk Yurdu 


Ne tuhaf şey... 


Çiller’in katkısı 


Kararsızlar partisi h l çok kalabalık 


AB’den Baykal’a, Özkök’ten Irak’a... 


Kararsız, tepkisiz insanlar diyarı... 


Enflasyondaki kaygı abartılı 


Çaresiz vatandaşın umudu AB olmuş... 


Ücretlilerin Gelir Vergisi’ndeki payı düşüyor 


"Temelöle helalleşmeye geliyoruz... 


AB rotasında siyaset 


Milliyet TIR’ında neler oluyor 


Derviş çok zor bir işe soyundu 


GÜNSİAD’cılar ABD Büyükelçisi’nden NSB’ istedi 


Burada herkes adeta Derviş’ 


</TEXT>
</DOC>
