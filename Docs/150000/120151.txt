<DOC>
<DOCNO> 120151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sondun09.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Philip Morris itiraf etti Hafif sigaralar daha az zararlı değil 
</HEADLINE>
<TEXT>

     Amerikan sigara firması Philip Morris, ''hafif'' adıyla üretilen sigaraların sağlık açısından daha az zararlı olmadığını kabul etti. 
     Firma adına yapılan yazılı açıklamada, ''hafif'' sigaraların normal ya da sert sigaralardan az zararlı olmadığı itiraf edilerek, bundan böyle sigara paketlerine bir süre için uyarı yazısı konulacağı belirtildi. Uyarı yazısında şu söz olacak ''Sözde daha az katran içeren hafif sigaraların sigarayı bırakmaya yardımcı olacağını düşünmemelisiniz.'' Açıklamada, sigara reklamlarında gösterilen seviyelerin, tiryakilerin aldıkları katran ve nikotin miktarlarını anlamak için iyi bir gösterge olmadığı da belirtildi. Tehlikesiz sigara bulunmadığı vurgulanan açıklamada, her türlü riski ortadan kaldırmak için yapılacak en iyi şeyin sigarayı bırakmak olduğu anlatıldı. 
     





</TEXT>
</DOC>
