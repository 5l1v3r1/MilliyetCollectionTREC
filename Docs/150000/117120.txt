<DOC>
<DOCNO> 117120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/yazar/uras.html </URL>
<DATE> 2002/11/05/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Doğu AKP’den çok şey bekliyor 
</HEADLINE>
<TEXT>

     AKP’nin tek başına hükümet kuracağı belli olduğundan bu yana "büyük sermaye"nin temsilcileri AKP’den ne beklediklerini sıralayıp duruyor. 
     Oy vererek AKP’yi iktidara taşıyan Anadolu insanının neler düşündüğünü merak eden yok. 
     Doğu ve Güneydoğu Anadolu’ya gide gele çok sayıda dost edindim. Ağustos ayı sonunda Iğdır’ın Tuzluca’sında Cevizli Kahve’de karım ve kızımla beraber, Tezekçi köyü eski muhtarı Abdil Özlü’nün misafiri olmuş, çayını içmiştim. Abdil Özlü, "Hoca, bu seçimde Kürt milleti, ya dilinden ya dininden olana rey verecek" deyince, doğrusu ne demek istediğini anlayamamıştım. Ağrı’da DEHAP yüzde 29 oy alırken AKP yüzde 20 toplayınca ne demek istediğini anlar gibi oldum... Ama anlamazdan gelerek ben gene telefonla sordum, "Nedir bu durum DEHAP’ın oyları nasıl oldu da AKP’ye gitti " Aldığım cevap ilginç "Artık bölge insanı gerilim istemiyor... Sisteme girmek istiyor... Hizmete öncelik veriyor... Kendine hizmet getirecekleri arıyor... Bunun için DEHAP’ın oylarının önemli bir bölümü AKP’ye gitti." 
     
     Halk yeni bir Özal arıyor 
     Ağrı’dan dostum Nuri Öztürk, "Hoca" diyor, "Bura halkının öncelikleri, yasakların kalkması ve insan hakları... Bura halkı yeni bir Özal arayışında... Ağrılı AKP’nin İran kapısını açabileceğini umuyor. İran kapısı Ağrı insanı için aş demek. İş demek." Sonra da soruyor, "Hoca, kötü mü oldu yani .. AKP iktidar... CHP de ona subablık yapar .." 
     Kars’ta önemli büyüklükte yatırımları bulunan Şerafettin Eryılmaz, güçlü iktidarın, bölgeye iyilik getireceği inancını ifade ediyor. 
     Doğu ve Güneydoğu Anadolu’ya gitmeyenler Avrupa Birliği’ne üyelik konusunun ve uyum arayışlarının yörede ne kadar önemli olduğunu anlayamaz. Doğu ve Güneydoğu Anadolu insanı Avrupa Birliği’ne üyeliğin, insanlar arasında eşitliği, insan haklarının uygulamasını ve yasakların kalkmasını sağlayacağına inanıyor. 
     Diyarbakır’dan Celal Balık dostuma yöre halkının yeni iktidardan bekleyişlerini sorduğumda, "Avrupa Birliği ilişkilerinin kesintisiz sürdürülmesi ve başarıya ulaştırılması önceliği olan konudur" deyince şaşırmadım. Celal Balık kısa sürede "Habur gümrük kapısından sınır ticaretinin geliştirilmesinin ve orta sürede 4325 sayılı Kalkınmada Öncelikli Yöreler Yasası’nın revize edilerek süresinin uzatılmasının" Diyarbakır ekonomisi için önemini anlattı. 
     
     Kısa sürede değişiklik olmaz 
     Yöre müteşebbisi, "Para yardımı istemiyoruz. Yatırımlara ucuz arazi, ucuz enerji, ucuz kredi sağlayacak bir sistem yaratılmasını bekliyoruz" diyor. Çok şeyin hemen değişmeyeceğini, en az bir veya iki yıl beklemek gerekeceğini belirtiyor. 
     Mardin’in ünlü işadamı Bedrettin Karaboğa, "Güçlü bir siyasi irade özlüyorduk. AKP’nin çoğunluk oyunu alması bu bakımdan iyi. Güneydoğu’nun kaderi sınır komşularıyla ticaretin geliştirilmesine bağlı. AKP bu konuya önem verebilir. Sınır komşularıyla ticaretimizin toplam içindeki payı yüzde 4.5’tan yüzde 10.5’a çıkmıştı. Sonra tekrar geriledi. Güneydoğu Anadolu ekonomisi için sınır komşularıyla ticaret çok önemli. Ankara bunu anlamıyor" diyor. 
     Şırnak’tan Adnan Elçi, "Buralardaki insanlar işsiz ve aç... Sanayileşme bizim için hayal... Kısa sürede bizim insanımızın ekmek kapısı Habur kapısı... Bu kapı kapanınca Şırnak halkının da kaderi kapanıyor" diyor. Seçimi bir "ümit patlaması" olarak değerlendiriyor... 
     Doğu ve Güneydoğu Anadolu’da başka dostlarım da var. Onlar da büyük şehirlerde yaşayanların seçim sonuçlarına gösterdiği tepkiden farklı tepki içinde... AKP’den farklı bekleyiş içinde... Onların görüşlerini, söylediklerini de sayın okuyucularıma aktaracağım. 
     
     







Baykal’a Avrupa daveti 


Yasağın durumu 


Baykal Yol gösteririz 


Her başlangıç yeni bir umut 


Dalga ve kara 


Öpüşme zamanı 


Çıkarılacak dersler 


AKP’nin önündeki fırsat 


Bırakmayı bile bilmiyorlar 


Ya Anayasa değişikliği ya ara seçim... 


Tasfiye seçimi 


AKP ateşten gömleği giyerken... 


Düzenli değişim için ciddi fırsat 


Doğu AKP’den çok şey bekliyor 


</TEXT>
</DOC>
