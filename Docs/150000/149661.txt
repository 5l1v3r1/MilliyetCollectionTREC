<DOC>
<DOCNO> 149661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/spor/spo15.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Peugeot zirvede      DÜNYA Ralli Şampiyonası'nın dördüncü ayağı Yeni Zelanda Rallisi'ni Peugeot'dan Marcus Gronholm kazandı. Toprak zemindeki rallide Finli Gronholm'ün takım arkadaşı Richard Burns ikinci sırayı alırken, Subaru pilotu Petter Solberg üçüncü oldu. Bu sonuçla Burns, genel klasmanda liderliğe yükseldi. Markalarda da Peugeot, Yeni Zelanda'da bekleneni veremeyen Citroen'in beş puan önünde ilk sıradaki yerini korudu. 
     
Radcliffe'ten dünya rekoru      İNGİLİZ atlet Paula Radcliffe, Londra Maratonu'nda elde ettiği 2 saat 15 dakika 25 saniyelik derecesiyle dünyanın en iyi derecesini koştu. Yıldız atlet böylece yine kendisine ait olan en iyi dereceyi yaklaşık iki dakika geliştirdi. Maratonda erkekler birinciliğini ise 2.07.56'lık derecesiyle Etiyopyalı Gezahegne Abera elde etti. 
     
Serena devrildi      DÜNYA klasmanında bir numarada yer alan ABD'li raket Serena Williams, bu sezon ilk kez yenilgiyle tanıştı. Family Circle Kupası'nın finalinde Belçikalı Justine Henin Hardenne ile karşılaşan Williams, 6 - 3 ve 6 - 4'lük setlerle mağlup olurken, 21 maçtır taşıdığı namağlup unvanını da kaybetti. 
     
Hentbolda sevinç ve üzüntü birarada      YUNANİSTAN'DA başlayan Balkan Hentbol Şampiyonası'nın ilk gününde bayanlar kazandı, erkekler mağlup oldu. Erkek Milli Takımımız, evsahibi Yunanistan'a 27-20 13-10 yenilirken, Bayan Milli Takımımız ise Makedonya'yı 39-18 19-10 mağlup etti. Şampiyonada Türkiye, bugün erkeklerde TSİ 16.00'da Makedonya, bayanlarda da saat 17.00'de ev sahibi Yunanistan ile mücadele edecek. 
     


SPOR 

































</TEXT>
</DOC>
