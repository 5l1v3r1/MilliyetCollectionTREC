<DOC>
<DOCNO> 104125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/siyaset/siy03.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan’ı nasıl öldürelim’ anketi 
</HEADLINE>
<TEXT>

Ülkücü sitede, Öcalan’ın cezasının "Kadın vücuduna göre tasarlanmış çivilerle kaplı bir tabut içinde" infaz edilmesi istendi 
     BELMA AKÇURA İstanbul 

     TBMM, idam cezasını Türkiye gündeminden çıkartırken, ülkücüler, terör örgütü PKK lideri Abdullah Öcalan’ın nasıl idam edilmesi gerektiği konusunu tartışıyor. Türkiye’de idam cezası kalktığı halde "www.ulkucu.org" adlı internet sitesi, "Teröristbaşı Apo nasıl idam edilmeli " sorusuna yanıt arıyor. Ankete göre ülkücüler Öcalan’ı çivili tabuta sokarak, iç organlarını çıkartarak öldürmek istiyor. 
     İspanyol eşeği, toptan atılma, tekerlek, demir kadın, sarkaç, demir kap, germe, böceklerle öldürme, atlarla parçalama, kafa kesme, öldüresiye dövme, gömme, yakma, parçalama, kazığa oturtma, boğma, zehirleme, testereyle kesme, yüksekten atma, okla vurma, taşlama, yarma, deri yüzme gibi şıklar da ankette yer alıyor. 
     6478 kişinin katıldığı ankette, "Kadın vücuduna göre tasarlanmış çivilerle kaplı bir tabuta yerleştirilmesi" olarak tanımlanan "demir kadın" cezası ilk sırayı aldı. İkinci şıksa, "Suçlu kendindeyken gövdesi açılır ve iç organlar tek tek çıkartılıp kendisine gösterilir" diye tanımlanan "yarma" oldu. Taşlarla ezme de üçüncü sırada yer aldı. Psikiyatr Prof. Dr. Nusret Kaya da, yanıt veren ülkücülerin işi abarttığını belirterek, ankete katılanların duygu katsayısının düşük olduğunu söyledi. Kaya, "Biz rahim etkisinde çocuk kalmış bir toplumuz, dolayısıyla biraz barbarız. Her şeyde olduğu gibi vahşetin de, ölümün de abartısını severiz" dedi. Kaya, "Burada bir intikam duygusu var, ancak tatbikatta bunları yapmak o kadar kolay değil. Bunları çok ciddiye almamak gerekir" dedi. 
     MHP Milletvekili Cemal Enginyurt da, "Bu site yeri geldiğinde MHP’nin aleyhine de yazan bir site. Bu siteyi ülkücü kabul etmediğim için onları da ülkücü görmüyorum" dedi. 
     



 SİYASET 



















</TEXT>
</DOC>
