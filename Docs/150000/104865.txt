<DOC>
<DOCNO> 104865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sontur01.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümerbank eski bölüm müdürü öldürüldü... 
</HEADLINE>
<TEXT>

     Sümerbank'ın eski bölüm müdürü, otomobilinin bagajında el ve ayakları bağlı şekilde ölü bulundu. 
     İhbar üzerine, kapatılan Beykoz Paşabahçe Şişecam Fabrikası'nın karşısındaki otoparka gelen polis ekipleri, Sümerbank'ın eski Kundura Bölüm Müdürü olduğu belirtilen Ali Osman Karar'ı , park halindeki 34 VM 7774 plakalı otomobilinin bagajında cansız olarak buldu. 
     El ve ayakları bağlı olan Ali Osman Karar'ın cesedinde kurşun veya delici alet izine rastlanmadığı öğrenildi. 
     Karar'ın cesedi, Cumhuriyet Savcısı'nın yaptığı incelemenin ardından otopsi için Adli Tıp Kurumu morguna kaldırıldı. 
     Bu arada, Ali Osman Karar'dan 3 gündür haber alınamadığı ve ağabeyi Hasan Karar'ın Cumhuriyet Savcılığı'na kayıp başvurusunda bulunduğu kaydedildi. 
     Olayın alacak meselesinden kaynaklandığının sanıldığını belirten yetkililer, cinayetle ilgili soruşturmanın Organize Suçlar Şube Müdürlüğü ekiplerince sürdürüldüğünü bildirdiler. 
     





</TEXT>
</DOC>
