<DOC>
<DOCNO> 126456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/dunya/dun01.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani ve Barzani Ankara’ya geliyor 
</HEADLINE>
<TEXT>

     Ankara, yarın Kuzey Irak’taki Kürt grupların liderleri Irak Kürdistan Yurtseverler Birliği KYB lideri Celal Talabani ile Irak Kürdistan Demokratik Partisi KDP lideri Mesud Barzani’yi ağırlayacak. 
     Bu arada Başbakan Abdullah Gül, Genelkurmay ve Dışişleri Bakanlığı’nın Kuzey Irak’taki Kürt grupların liderleriyle alt seviyede görüşme geleneğini bozdu. Bir yıldır Genelkurmay’ın talebi üzerine başbakan ve bakanlarla görüştürülmeyen iki lider, ilk kez yarın Gül ile görüşecek. 
     Ankara’ya en son 7 - 8 Mayıs 2001’de gelen Barzani’nin yabancı basına verdiği demeçlerinde Türkiye aleyhine sarf ettiği ifadeler büyük gerginlik yaratmış, KDP lideri Ankara’ya gönderdiği temsilcileri aracılığıyla sözlerini geri almıştı. 
     Ankara ile sıkı bir diyalog geliştiren KYB lideri Talabani ise 2002 yılı içinde Ankara’ya 5 kez gelmesine rağmen her seferinde muhatap olarak Dışişleri müsteşarı Uğur Ziyal’i bulmuştu. 
     
     Türkmenlerin durumu 
     Talabani ve Barzani ile yarın yapılacak görüşmelerde kendilerine olası bir Irak operasyonu durumunda Türkiye’nin kaygıları dile getirilecek ve bu kaygılara ilişkin olarak güvence istenecek. Türkiye, olası bir operasyonun sonucunda Kuzey Irak’ta bağımsız bir Kürt devletininin kurulmayacağı, Kürtlerin Kerkük’ü ele geçirmeyeceği ve Türkmenlerin haklarının korunacağı konusunda güvenceler isteyecek. 
     



 DÜNYA 











</TEXT>
</DOC>
