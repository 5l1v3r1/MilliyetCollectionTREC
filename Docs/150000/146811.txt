<DOC>
<DOCNO> 146811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/soneko32.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen Nema için Mayıs ayının adını bile telaffuz etmeyiniz 
</HEADLINE>
<TEXT>

     Kamu-Sen Genel Başkanı Bircan Akyıldız, siyasi iradeyi bir kez daha uyardıklarını bildirerek, ''Nemaları söz verdiğiniz tarihte ödeyiniz, Mayıs ayının adını bile telaffuz etmeyiniz'' dedi. 
     Sendikaya bağlı bir grup üye, Maliye Bakanlığı önünde toplanarak, zorunlu tasarrufları, 2003 yılı bütçesini ve nemalarla ilgili kanunun halen Meclis'te görüşülmemesini protesto etmek amacıyla eylem yaptı. 
     Ellerinde ''hükümet sözünde dur, nemaları Nisan'da öde'' ve ''memursuz bütçeye hayır'' dövizleri bulunan grup, çeşitli sloganlar attı. 
     Burada grup adına açıklama yapan Kamu-Sen Genel Başkanı Akyıldız, hükümetin sadece IMF'nin dayattığı yüzde 6.5'lik faiz dışı fazlayı tutturmaya yönelik hazırladığı 2003 yılı bütçesiyle seçimden önceki vaatlerini yerine getirmesinin mümkün olmadığını söyledi. 
     Akyıldız, nemaların her dönem sorun haline getirildiğini iddia ederek, ancak ülkede ekonomik krizlerin yaşandığı daha zor dönemlerde dahi ödenen zorunlu tasarrufların bu hükümet döneminde ''bir ödenecek, bir kaynak yok'' şeklinde açıklamalarla sekteye uğratılmaya çalışılmasından rahatsızlık duyduklarını kaydetti. 
     2 milyon 200 bin çalışanı temsil eden bir sivil toplum kuruluşu olarak siyasi iradeyi bir kez daha uyardıklarını bildiren Akyıldız, şunları kaydetti 
     ''Nemaları söz verdiğiniz tarihte ödeyiniz, Mayıs ayının adını bile telaffuz etmeyiniz. Kamu çalışanları bir fedakarlık yapılacaksa bunu öncelikle yapması gerektiğinin bilincindedir. Ancak, faturanın her zaman dar gelirli kesime çıkarılması öfkemizin dozunu her geçen gün artırmaktadır. Devletten alacağı olanlar alacaklarından vazgeçsinler, yeterince kazandılar. Biz de nemalarımızdan vazgeçelim ve borçları da birlikte ödeyelim.'' Bu arada gruptan bazıları yüzlerine üzerinde ampul resmi bulunan maske taktı ve ellerindeki dövizlerle ''hükümet zammını al başına çal'' yazdı. Grup zaman zaman protestoyu alkış ve siren sesleriyle destekledi. 
     





</TEXT>
</DOC>
