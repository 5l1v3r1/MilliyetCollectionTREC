<DOC>
<DOCNO> 115768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sondun09.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Af Örgütü Rusya'da adalet yok 
</HEADLINE>
<TEXT>

     Uluslararası Af Örgütü Amnesty International , Rusya'da işkence, tecavüz ve kayıpların yaygın olduğunu belirtti. 
     Örgütün "Gerçek adaletin olmadığı ülke Rusya" başlığıyla bugün yayımladığı raporda, "yasa uygulayıcılarının, kadınlar da dahil olmak üzere bütün vatandaşlara yönelik işkence ve kötü muameleye sıkça başvurdukları" iddiasına yer verildi. 
     Raporda, kamuoyunun yasa uygulayıcılarına ve güvenlik güçlerine, "insan haklarına saygı duymaları gerektiğini, aksi halde adalet önünde hesap verebileceklerini" açıkça belirtmeleri gerektiği kaydedildi. 
     Rusya'da kullanılan işkence yöntemlerine örnek olarak, kurbanlara gaz maskesi takılıp nefes almalarının engellenmesi ve Filistin askısı gösterilen raporda, aralarında kadın ve çocukların da bulunduğu yaklaşık bir milyon kişinin cezaevlerinde tutuldukları, bunlardan yaklaşık 200 bininin yargılanmayı bekledikleri ifade edildi. Raporda, "gözaltında tutulan kişilerin büyük çoğunluğunun insanlık dışı koşullarda yaşadığı" vurgulandı. 
     Adalet Bakanlığı'nın 17 binden fazla çocuğun cezaevlerinde tutulduğunu kabul ettiği ve bu çocukların aylarca hatta yıllarca yargılanmayı beklediği belirtilen raporda, polisin gözaltına aldığı kadınlara sık sık işkence ve cinsel tacizde, çocuklara ise kötü muamelede bulunduğu kaydedildi. 
     Raporda, etnik azınlıkların, özellikle Çeçenlerin güvenlik güçleri tarafından "terörist, uyuşturucu kaçakçısı ya da genellikle suçlu" muamelesi gördüklerine dikkat çekildi. 
     Raporda, güvenilir kaynaklardan edinilen bilgilere göre, Rus güçlerinin Çeçenistan'da "kayıplar, yargısız infazlar, tecavüzler ve işkencelerden" sorumlu oldukları kaydedildi. 
     Çeçenistan'dan gelen bu bilgilerin, Rus yetkililerin sansürü yüzünden doğrulatılmasının zor olduğuna değinilen raporda, buna karşın güvenilir kaynaklardan yeterince bilginin elde edildiği belirtildi. 
     





</TEXT>
</DOC>
