<DOC>
<DOCNO> 125558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/spor/spo15.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

UEFA’dan servet      UEFA, bu sezon Şampiyonlar Ligi ilk turunda mücadele eden 32 takıma, Kasım sonuna dek toplam 277 milyon Euro ödedi. Lige giriş ücreti olarak 1.7’şer milyon Euro ödeyen UEFA’dan, kazandığı puanlar nedeniyle en fazla parayı, 6 galibiyetten dolayı, 2 milyon Euro ile Barcelona aldı. 
     
İki ödül      24. Avrasya Maratonu Basın Teşvik Ödülleri’ni kazanan gazetecilere ödülleri, dün Büyükşehir Belediyesi’nde düzenlenen bir törenle verildi. Belediye Başkan Vekili Ümit Özerol, Gençlik ve Spor Genel Müdürü Kemal Mutlu ve TMOK Başkanı Sinan Erdem’in de hazır bulunduğu törende Milliyet’ten haber dalında Murat Ağca ve fotoğrafta Ercan Arslan mansiyon aldılar. 
     
Şanssız Güven      İSTANBULSPORLU Güven’in şanssızlığı bir türlü yakasını bırakmıyor. Daha önce Mustafa Doğan’ın müdahalesiyle ayağı kırılan genç futbolcunun bu kez de omurlarındaki çatlak nedeniyle sezonu kapattığı bildirildi. 
     
Sakaryaspor’u Doğan sırtladı      İKİNCİ Lig A Kategorisi Erteleme maçında Sakaryaspor, Gümüşhane Doğanspor’u deplasmanda 3 - 0’lık net skorla yendi. Yeşil - Siyahlı takımın gollerini 42, 52 ve 71. dakikalarda Doğan attı. Sakaryaspor, bu 90 dakikayla birlikte, trafik kazası nedeniyle ertelenen tüm maçlarını tamamlamış oldu. 
     
     
DÜNYA TURU Scolari diplomasız      YASİR KAYA 

     OĞUZ Çetin’in diploma probleminin benzerini, Brezilya’yı şampiyonluklara taşıyan Scolari de yaşıyor. Portekiz Milli Takımı ile anlaşan Scolari’nin sadece fiziksel eğitmen lisansı bulunması, Futbol Antrenörleri Birliği’nin tepkisine neden oldu. Beş günlük kursu tamamlaması gerektiği ortaya çıkan Scolari’ye, Portekiz Futbol Federasyonu Başkanı Madail kefil olup, krizi çözdü. 
     
Ronaldo hak etti mi      DÜNYA’DA son günlerin tartışması Ronaldo’nun hem Avrupa’da hem de Dünya’da yılın futbolcusu seçilmesi. Kimilerine göre Ronaldo balonu fazla şişirildi, kimilerine göre ise ödüller sakatlıktan kurtulması nedeniyle azmin zaferine verildi. Ronaldo’nun R.Madrid’deki hocası Del Bosque, ödülleri Raul’un hak ettiğini söylerken, Fransız Henry, oyunu Alman Ballack’a verdi. 
     
Yine kokain yine Maradona      UYUŞTURUCU bağımlılığını atlattıktan sonra halen Küba’da tedavi gören Diego Maradona’nın doktoru Mauricio Vergara, Kolombiya’da 2 kilo eroinle yakalandı. Kokain, Arjantin’e gitmek için havaalanında bekleyen Vergara’nın kamera çantasında buldu. Geçen yıl Maradona’nın kilo düşmesine yardımcı olan Kolombiyalı doktor 5 ay süreyle onun tedavisini üstlenmişti. 
     

</TEXT>
</DOC>
