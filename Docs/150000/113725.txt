<DOC>
<DOCNO> 113725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur02.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava meydanlarına güvenlik uyarısı 
</HEADLINE>
<TEXT>

     Devlet Hava Meydanları İşletmesi Genel Müdürlüğü DHMİ , yaklaşan Irak operasyonu öncesinde tüm hava meydanlarını güvenlik önlemleri konusunda uyardı. 
     DHMİ, her yılbaşında hava meydanlarını güvenlik önlemlerinde izlenecek yöntem konusunda uyararak, alınması gereken önlemleri sıralıyor. DHMİ, bu ayın başında tüm hava meydanlarını, yazdığı bir yazıyla bir kez daha uyarma gereği duydu. ABD'nin, Irak'a yönelik operasyonunun yaklaştığı günlere denk gelmesi nedeniyle "anlamlı" bulunan uyarıya ilişkin yazıda, hava meydanlarını çevreleyen güvenlik çit örgülerinin 24 saat süreyle denetlenmesi istendi. Yazıda, denetleme işlemenin yerine getirilmesi için mobilize hareketli ekiplerin oluşturulması istendi. 
     Güvenlik görevlilerinin vardiyalarına da özen gösterilmesi uyarısında bulunulan yazıda, araç-gereç ve diğer tesisat ile yedek parça alımlarına da dikkat edilmesi günlük talep ve istek formlarının güncelleştirilmesi istendi. 
     DHMİ Genel Müdürü Mahmut Tekin, hava meydanlarının zaman zaman güvenlik önlemleriyle ilgili olarak uyarıldığını belirterek bunun olağan bir uygulama olduğunu söyledi. 
     Tekin, Türkiye'nin dünyanın en güvenli hava sahasına ve meydanlarına sahip bir ülke olduğuna dikkat çekerek 11 Eylül öncesinde ya da sonrasında Türkiye'de kaygı verecek bir olayın yaşanmadığını vurguladı. 
     





</TEXT>
</DOC>
