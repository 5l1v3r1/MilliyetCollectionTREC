<DOC>
<DOCNO> 134797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/soneko22.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş'ın gözü Çin'de... 
</HEADLINE>
<TEXT>

     Tofaş CEO'su Antonio Bene, geçen yıl 711 milyon dolar ihracat gerçekleştiren Tofaş'ın bu yılki ihracat hedefinin 1 milyar Euro'nun çok az altında olduğunu açıkladı. 
     Bene, düzenlediği basın toplantısında, sektördeki 17 üretici şirketin 2002'de toplam 2 milyar 572 milyon 715 bin dolarlık ihracat gerçekleştirdiğini, Tofaş'ın da Türk Otomotiv Sanayicileri Derneği verilerine göre aynı dönemde derneğe kayıtlı 17 firma arasında 711 milyon dolarlık ihracatla lider olduğunu kaydetti. 
     Tofaş'ın geçtiğimiz yıl 41 bin 823 adet otomobil 44 bin 23 adedi de hafif ticari araç olmak üzere toplam 86 bin 844 adet araç ihraç ettiğini bildiren Bene, ''Sektörün hafif ticari araç ihracatı 2001'e göre yüzde 30 artarken biz de ihracatımızı bir önceki yıla kıyasla yüzde 4.6 artırdık. 2002 dağıtım kanallarımızdaki stoklarımızı erittiğimiz bir yıl oldu. Bu nedenle 2003'te ihracat hacmimizde önemli bir artış bekliyoruz'' diye konuştu. 
     Ortadoğu ve Uzakdoğu ülkelerine ihracatlarını geliştireceklerini ifade eden Bene, şöyle devam etti ''Çin pazarı 2002'de önceki yıla oranla yüzde 50 büyüyerek 1 milyon 250 bin araç satılan bir pazar oldu. 
     Çin pazarı dünya otomotiv sektörünün parlayan yıldızı, dolayısıyla gelişen tek pazar. Bu yıl 1 milyon 500 bin araç satışı öngörülen Çin pazarında önemli bir pay elde etmeyi amaçlıyoruz. 2003 yılı ihracat hedefimiz 1 milyar Euro'un çok az altında. Fiat Doblo, Albea ile birlikte Tofaş'ın ihracattaki lokomotifi olmaya devam edecek.'' 
     
     SAVAŞ HEDEFLERİ ETKİLER 

     Bene, 2003 yılı hedeflerini oluştururken, olası Irak savaşını gözönünde bulundurup bulundurmadıklarına yönelik soruyu şöyle yanıtladı 
     ''Benim meslektaşlarım O kadar dehşet verici bir sene yaşadık ki 2002'de, Türkiye'de ne olursa olsun bu otomobil sanayini etkileyecek bir şey olmayacak diyorlar. Ben böyle düşünmüyorum. Ben savaş olduğu takdirde her halükarda sorunlar olacağını düşünüyorum. Bu, savaşın ne kadar süreceğine bağlı. İster istemez savaş etkili olacaktır. Yani savaş olduğunda bu bütçenin aşılabileceğini düşünüyoruz. Bu durumu özellikle gözönüne aldık ve de mümkün olduğu kadar savaştan etkilenmeyecek ülkelerle ilişkilerimizi iyice sıkı tutmak üzere öngörülerde bulunduk. Örneğin Çinlilerle bir anlaşma sonrası program olursa, bu, savaştan pek fazla etkilenmez. Biz savaşın etkilerini mümkün olduğu kadar azami ölçüde öngörmeye çalıştık. İkinci sömestrde muhtemelen bizim bütçemizde öngörülenden daha iyi bir durum elde edebileceğimizi düşünüyoruz.'' 
     
     ''RİSKİ AZALTMAK İÇİN HER YERE YÖNELMELİYİZ'' 

     Antonio Bene, Ortadoğu'ya yönelik ihracat hedefleri bulunup bulunmadığına yönelik bir soru üzerine, kendisinin en çok gönül verdiği konulardan birinin Çin olduğunu dile getirerek, Fiat'ın Çin ile anlaşma imzalaması halinde Tofaş'ın bu yazdan itibaren Çin'e ihracat yapan bir firma olacağını söyledi. 
     ''Riski azaltmak için her yere yönelmemiz gerekiyor. Dolayısıyla bizim adamlarımız değişik ülkelerle anlaşma yapmaya çalışıyorlar'' diyen Bene, bunun içinde Irak'ın da bulunduğunu ancak savaşın Irak ile ilişkileri etkileyeceğini kaydetti. Bene, Mısır ve Polonya gibi değişik ülkelere dair de hedefleri bulunduğunu belirtti. 
     Türkiye'deki pazara ilişkin tahmini sorulan Bene, Türkiye'nin çok hareketli bir ülke olduğunu ifade ederek, ''2003'de piyasada en az yüzde 35-40'lık bir artış olacağını düşünüyoruz. Bunun da Mart, Nisan ayından itibaren sene sonuna kadar süreceğini öngörüyoruz'' diye konuştu. 
     Bene, olası Irak operasyonu süresince iç pazarda Irak sınırına yakın kentlerde bir durgunluğun yaşanacağına dikkati çekerek, ''Çünkü korku olacaktır. İnsanlar paraları dahi olsa daha çok sığınabilecekleri başka şeylere yatırım yapacaklardır'' dedi. 
     
     ''HALA VERGİ SİSTEMİ OTOMOBİLİ CEZALANDIRIYOR'' 

     Her yerde savaşın tartışıldığı bu kritik ve politik ortam atlatıldığında, kaygı dönemi geçtiğinde Türkiye'nin yeniden harekete geçmesi gerektiğini vurgulayan Bene, şöyle devam etti 
     ''Ekonomimiz ihracat yaparak ayakta kalmaya çaba sarfediyor. Dolayısıyla iç pazarda hareketlilik için birtakım hükümet girişimleri olması gerekecek. Bugün hala vergi sistemi otomobili cezalandırıyor. Vergi düzeyi düşerse otomobil satışlarını çok iyi etkileyecektir. Bugün sanıyorum vergilendirme açısından yüzde 50'yi bulan vergiye sahip nadir ülkelerden biriyiz. Yani araba alırken bir çeşit ceza ödeniyor.'' Tek parti hükümetine ilişkin bir soru üzerine de, Bene, Meclis'te daha özgürce kanun çıkaracak tam bir çoğunluğa sahip hükümetin bulunmasının bir avantaj yarattığına işaret ederek, ''Eğer biz insanlara satın alma kapasitesi verirsek sanayi, yan sanayi döner, yeni istihdam ortaya çıkar, yeni zenginlikler oluşur. Dolayısıyla bir start vermek gerekiyor. Bu hükümet, bunu yapacak yetki, yetenek ve güce sahip'' şeklinde konuştu. 
     
     FIAT'TA YÖNETİM UMBERTO'DA OLACAK 

     Tofaş CEO'su Bene, Fiat'ın Onursal Başkanı Giovanni Agnelli'nin ölümünden sonra nasıl bir yönetimin şekilleneceği yönündeki soru üzerine de, Agnelli'nin ölümünün herkese büyük üzüntü verdiğini dile getirerek, şöyle konuştu 
     ''Ben uzun yıllardan beri Fiat'ta çalışıyorum. Agnelli büyük toplantıların sonunda bize büyük bir neşe ve sıcaklık aktarırdı. Duygularımız arasında iyi bir iletişim olurdu. Dolayısıyla biz sadece Fiat olarak değil, İtalya olarak da kralımızı yitirdik. Agnelli'nin son yapığı faaliyet tüm ailesini toplamak oldu. Tam ölüm döşeğindeyken kardeşi Umberto'yu sorumluluk varisi olarak belirledi. Başkanlık Mayıs ayında karara bağlanacak. Zannediyorum esas yönetim Umberto'da olacak. Tüm aile de Umberto'nun çevresinde toplandı.'' 
     
     ''DOBLO TÜREVLERİ PROGRAMI OLUŞTURDUK'' 

     Antonio Bene, Doblo modelinin ne zaman yenileceğine ilişkin soru üzerine ise Doblo ile yapılanın çok azının gerçekleştirildiğini ifade ederek, 2 yıl 4 aydır üretilen Doblo'nun Bursa'da bugünlerde 200 bininci aracının banttan çıkacağını söyledi. 
     Her zaman yeni modeller üzerinde çalıştıklarını kaydeden Bene, ''Doblo türevleri programları oluşturduk. Donanma tipi araba satış programı yaptık. Örneğin PTT'nin bu tip arabaya ihtiyacı var. Bu modelleri bu ayda lanse edeceğiz. Doblo tabii ki belirli bir yıl sürecektir. 7-8 yıl... O zaman daha ne yapacağımızı düşüneceğiz'' diye konuştu. 
     Bene, ''Made in Turkey'' olarak çok iyi lanse ettikleri Doblo'yu Almanya ve Fransa'da çok iyi sattıklarını vurgulayarak, her firma gibi kendilerinin de yeni ürünler için önümüzdeki 2-3 yıla dair ne yapacaklarını şimdiden öngördüklerini söyledi. 
     ''2002 yılı sonunda kar açıklama ihtimaliniz var mı '' sorusunu da Bene, ''Fiat ile birtakım anlaşmalarımız, hedeflerimiz vardı. Bu hedeflerimize ulaştık ve ortağımızın da bunu kabul etmesi lazım. Geçen sene, hemen hemen üretimin yüzde 86'sını ihracata yönlendirmek çok tatmin eden bir durum'' diye yanıtladı. 
     Bene, ticari hafif araç modellerini kombi denilen türde çok kullanacaklarını ifade ederek, Ocak ayında kombi versiyonu üretiminin başladığını bildirdi. 
     
     FIAT'IN BAŞARISINDA DOBLO LOKOMOTİF ROLÜ ÜSTLENDİ 

     Antonio Bene, Tofaş'ın 2002'de iç pazarda toplam 158 bin 721 adet satış gerçekleştirdiğini ve 40 otomobil markası arasında Fiat'ın yüzde 15.1'lik pazar payıyla sektörde lider olduğunu hatırlattı. 
     Geçen yıl Türkiye'de üretilen toplam 327 bin araç içinde 108 bin 346 araçlık üretimiyle Tofaş'ın toplam üretimin yüzde 33'ünü gerçekleştirdiğine değinen Bene, önümüzdeki günlerde 32. kuruluş yıldönümünü kutlayacak Tofaş'ın bu yılın ilk yarısında 2 milyonuncu aracını üreteceğini kaydetti. 
     Tofaş'ın ihracatının büyük bir kısmını Avrupa Birliği AB ülkelerine yaptığına işaret eden Bene, İtalya'da yüzde 45'lik pazar payına sahip olan Fiat'ın yüzde 12.5'lik pay ile Avrupa ticari araç pazarında ikinci olduğunu kaydetti. Bene, Fiat'ın bu başarısında Türkiye'de ürettiği Doblo'nun lokomotif rolü üstlendiğini vurguladı. 
     





</TEXT>
</DOC>
