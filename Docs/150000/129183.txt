<DOC>
<DOCNO> 129183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/guncel/gun10.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AKUT’u kuşku’ depremi yıktı... 
</HEADLINE>
<TEXT>

Bir zamanların en güvenilir derneğinin üzerinden kara bulutlar gitmek bilmiyor. Güven bunalımı nedeniyle bağışları kesilen AKUT, kapanmak üzere 
     TAHSİN AKSU İstanbul 

     Marmara ve Düzce depremlerinin ardından yüzlerce can kurtararak Türk halkının gönlünde taht kuran Arama Kurtarma Derneği AKUT , ciddi bir mali krize girdi. Nedeniyse, AKUT yönetimindeki kavgalar sonrası bağışların yok denecek seviyeye düşmesi. AKUT Başkanı Nasuh Mahruki de, AKUT üzerinde bir süredir kara bulutların dolaştığını kabul etti. 
     İhraç edilen bazı kişilerin başlattığı karalama kampanyalarının AKUT’ta yaşanan çöküşün sebebi olduğunu belirten Mahruki, bu kampanya sonrası yaşanan güven azalması sonucu AKUT’a bağışların büyük ölçüde azaldığını itiraf etti. 
     
     120’den 5 milyara... 
     AKUT’un çalışmalarını sürdürebilmesi için yıllık minimum 120 milyar liraya ihtiyacı olduğunu belirten Mahruki, "Ama söylentiler nedeniyle halkın kuşkuya kapılması sonucu 2002 yılında sadece 5 milyar lira bağış yapıldı. Her şeye rağmen gönüllülerimizle ayakta kalmaya çalışıyoruz" dedi. 
     
K-9 Jenny için sponsor aranıyor      AKUT’un uluslararası FEMA standartlarına sahip iki K-9 köpeğinden biri olan Jenny’nin durumu da dernek yönetimini kara kara düşündürüyor. Tam 3 yıl boyunca eğitimden geçirilen Jenny’nin eğitmeni Cengiz Türküresin, İngilizce Almanca ve Türkçe komutları algılayabilen müthiş köpeğin sigortalanabilmesi için sponsor arayışına girdiklerini belirterek, "2001 ve 2002’de bir sigorta şirketince sigortalanmıştı. Hayat kurtarmak konusunda özel olarak yetiştirilen bu köpekler çok değerli ve hiçbir canlıya zarar vermemek üzere eğitildi. Umarım bu yıl da gönüllü bir sigorta şirketi tarafından sigortalanır" dedi. 



 GÜNCEL 





















</TEXT>
</DOC>
