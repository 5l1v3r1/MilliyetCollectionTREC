<DOC>
<DOCNO> 134417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/siyaset/siy99.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Kıbrıs için beyin fırtınası      İSTANBUL Milliyet 

     CNN Türk’te Tayfun Ertan ile güncel olayların tartışıldığı "Söz Sizde", bu akşam özel bir programla ekranlara geliyor. Kıbrıs sorunu için 28 Şubat takvimi yaklaşırken, CNN Türk, Bahçeşehir Üniversitesi ile işbirliği içinde özel bir yayın gerçekleştirecek. 
     Bahçeşehir Üniversitesi, güvenlik uzmanlarını, diplomatları, uluslararası ilişkiler uzmanlarını, hukukçuları bir gün sürecek beyin fırtınası için Klassis Otel’de bir araya getiriyor. 
     Siyasilerin katılmayacağı toplantıda bulunacak bazı isimler şöyle Özdem Sanberk, Yalım Eralp, İsmail Cem, Hüseyim Çelem, Şadi Ergüvenç, Kemal Yavuz, Atilla Kıyat, Gündüz Aktan, Armağan Kuloğlu, Üstün Ergüder, Turgut Tarhanlı, Hüseyin Pazarcı, Ersin Kalaycıoğlu, İlter Türkmen. 
     Toplantının hemen ardından her çalışma grubunun temsilcileri saat 22.05’te "Söz Sizde"ye katılıp, somut değişiklik önerilerini açıklayacak. Tayfun Ertan konukları ile "Kıbrıs’ta anlaşmanın mümkün olup olmadığı" ve "Annan Planı’nın nasıl kabul edileceği" gibi konuları irdeleyecek. 
     
TÜSİAD Başkanı Denktaş’a gitmedi      EBRU SUNGUR Girne 

     Türkiye Sanayici ve İşadamları Platformu’nun TSP Girne Başkanlar Kurulu toplantısında konuşan TÜSİAD Başkanı Tuncay Özilhan, Kıbrıs Türk toplumunun "çözümsüzlük çözümdür" politikalarını benimsemediğini söyledi. On binlerce insanın miting meydanlarında toplanıp çözüm ve AB üyeliği talep etmesinin bunun en somut delili olduğunu kaydeden Özilhan, Rum kesimine de "Rum tarafı AB üyeliğine davet alması nedeniyle eline bir fırsat geçirdiği yaklaşımıyla hareket ederse 
     işbirliğinin önü tıkanmış olacaktır" diye seslendi. TÜSİAD İcra Kurulu, daha sonra KKTC Cumhurbaşkanı Rauf Denktaş’ı ziyaret etti. Ziyarete katılmayan Özilhan, Rusya’dan ziyaretçilerinin geldiğini belirterek, özel uçağıyla İstanbul’a döndü. Denktaş, işadamlarına, "Bir baba düşünün, alışverişe çıkmış. Pazarlık yapacakken yanındaki eşi ve çocukları mutlaka al’ diye bağırıyor. Bu adamın pazarlık şansı kalır mı " dedi. 
     
Türkiye’ye 150 bin kişi göç eder      SELMAN EKİCİ Ankara 

     Annan Planı’nın kabul edilmesi durumunda Türkiye’ye 150 bin Kıbrıs Türkünün göç edebileceği belirtildi. Kıbrıs Türk Kültür Derneği’nin araştırmasında, planın uygulanmasıyla 120 bin Türk’ün mülksüz, 30 bin kişinin de işsiz kalma tehlikesiyle karşı karşıya geleceği kaydedildi. Kuzey Kıbrıs ekonomisinde bir çöküş yaşanacağı belirtilen araştırmada, 50 - 55 bin memur ve emeklinin de maaşlarını kaybetmesinin söz konusu olacağı ifade edildi. 
     



 SİYASET 













</TEXT>
</DOC>
