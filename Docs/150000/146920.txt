<DOC>
<DOCNO> 146920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/siyaset/siy08.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD raporu Ordu etkili 
</HEADLINE>
<TEXT>

ABD 2002 yılı insan hakları raporunda, Türkiye’de ordunun hükümet politikaları üzerinde etkili olduğu, işkencenin azalmakla birlikte devam ettiği ifade edildi 
     WASHINGTON Milliyet 

     ABD Dışişleri Bakanlığı’nın 2002 yılı insan hakları raporunda, Türkiye’de ordunun devletin anayasal koruyucusu olarak hükümet politikaları ve faaliyetleri üzerine dolaylı etkisinin olduğu savunuldu. Raporun yayımlanmasıyla ABD Dışişleri Bakanı Colin Powell’ın Türkiye ziyaretinin aynı güne denk gelmesi dikkat çekti. Powell, Ankara’daki temasları sırasında raporda "etkili" olarak zikredilen kurumun başındaki Genelkurmay Başkanı Hilmi Özkök’le de görüşecek. TBMM’nin 2002’de çok geniş reformları kabul ettiği belirtilen raporda, ölüm cezasının kaldırılması, gayri Müslim vakıflara mülk edinme hakkı tanınması gibi olumlu gelişmeler sıralandı. Raporda, ordunun hükümet politikaları ve faaliyetleri üzerinde dolaylı etkisi olduğu savunuldu. Ordu ve yargının, "ülkenin laik seçkinlerinin desteğiyle", İslamcı fundamentalizme karşı savaşını sürdürdüğü anlatıldı. 
     Raporda, Güneydoğu’da, bölgedeki güvenlik önlemleri sayesinde 1999’dan bu yana önemli bir sıkıntının olmadığı kaydedildi. 
     İşkencenin "sistematik ve yaygın şekilde" sürdürüldüğü savunulan raporda, buna karşın, işkence vakalarının sayıca, önceki yıllara oranla azaldığına dikkat çekildi. İşkence verilerinde ise İnsan Hakları Derneği’ne referans verildiği görüldü. İHD’ye göre 2002’de 965 kişinin işkence kurbanı olduğu, bu rakamın 2001’de 1200 olduğu belirtildi. İfade özgürlüğü ve basına yönelik kısıtlamaların da sürdüğü iddia edilen raporda, 2002 yılında bazı siyasi parti ve liderlerinin faaliyetlerine kısıtlama getirildiği, ancak siyasi temelli kayıplara ilişkin 2002’de bir haber olmadığı da anlatıldı. Raporda, Kürtçe konuşmalarına rağmen Kürt kimliğini vurgulayanların yargıya maruz kaldığı iddia edildi. 
     


SİYASET 





















</TEXT>
</DOC>
