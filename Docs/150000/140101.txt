<DOC>
<DOCNO> 140101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/soneko09.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Türk ürünleri kalitesiyle artık kendini kabul ettirmiştir. 
</HEADLINE>
<TEXT>

     Devlet Bakanı Kürşad Tüzmen, Türk tekstilinin çok iyi bir noktaya geldiğini belirterek, ''Türk ürünleri kalitesiyle artık kendini dünyaya kabul ettirmiştir'' dedi. 
     Türkiye dış ticaretinin geliştirilmesi çalışmaları kapsamında Sudan'ın başkenti Hartum'da bulunan Devlet Bakanı Tüzmen, kaldığı Hilton Oteli'ndeki odasında gazetecilerle bir sohbet toplantısı yaptı. 
     Türkiye'de çok kaliteli insanların bulunduğunu anlatan Tüzmen, kısa bir zamanda Türkiye'nin hiçbir ülkenin yakalayamadığı kalkınma hızını yakalayacağını söyledi. 
     Bundan dört yıl önce yaptığı gezilerde Türk işadamlarına tercümanlık yaptığını, şimdi ise her işadamının kendini en az bir yabancı dille ifade edebildiğini anlatan Tüzmen, ''Deneyimli ve tecrübeli insanlarla birlikteyiz. Bana artık tercümanlık yapmak değil, firmaları tanıtmak düşüyor'' dedi. 
     Türkiye ihracatının önemli kalemlerinden biri olan tekstil sektöründe önemli noktalara geldiğini vurgulayan Tüzmen, ''Türkiye, artık modayı, markayı yaratan ülke olacak'' diye konuştu. 
     Yerli tekstil ürünlerinin son derece kaliteli olduğunu ve kendisinin de her zaman yerli ürünleri kullandığını belirten Bakan Tüzmen, ''Herkes yerli malı kullanmalı'' dedi. 
     





</TEXT>
</DOC>
