<DOC>
<DOCNO> 127613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/soneko22.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye sınırında "sınır ticareti" konferansı... 
</HEADLINE>
<TEXT>

     Mardin Valisi Temel Koçaklar, kısa bir sürede Nusaybin'de ikinci bir sınır kapısı açılacağına inandığını söyledi. 
     Nusaybin Kaymakamlığı'nca Nezirhan Tesisleri'nde düzenlenen ''Sınır Ticareti'' konulu konferansta konuşan Mardin Valisi Temel Koçaklar, komşu ülkelerle sorunlu yaşamak istemediklerini, gerek üst düzey ve gerekse valilikler arası görüşmelerle bu sorunların karşılıklı görüşmelerle çözüme kavuşturulduğunu belirtti. 
     Irak savaşı ve Kıbrıs süreciyle karşı karşıya olunduğunu ifade eden Vali Koçaklar, ''Bu sorunların çözüme kavuşacağına inanıyoruz. Komşularımızla sorunla yaşamak istemiyoruz. Nusaybin Sınır Kapısı'nın fiziki yapısının transit ticarete uygun hale dönüştürülmesi ve ticari ilişkiler, üst düzeyde yapılan görüşmeler sonucu olumlu sonuçlar doğurdu. Kısa bir sürede Nusaybin'den ikinci bir sınır kapısı açılacağına inanıyorum'' dedi. 
     GÜNSİAD Yönetim Kurulu Başkanı Bedrettin Karaboğa da, Suriye sınırı boyunca döşenen mayınların toplanarak arazilerin tarımsal üretime açılmasının bölge halkının ekonomik durumunu yükselteceğini belirtti. 
     3 milyon 500 bin dönümlük tarım arazisinin mayınlı olduğunu ifade eden Karaboğa, şöyle dedi 
     ''Suriye sınırındaki bu mayınlar toplansın. Bunun için 30 milyon dolar gereklidir. Bölgedeki petrol rezervlerinin değerlendirilerek ekonomiye kazandırılmasını istiyoruz. Ortadoğu ülkeleriyle sınır ticaretinin canlı tutulması bölge için yararlı olacaktır. Uzakdoğu ve AB ülkeleri komşularıyla olan ticari ilişkilerini yüzde 40 ile 80 arasında değişen rakamlarda tutmaktadırlar. Türkiye'nin komşularıyla olan ticari ilişkileri ise yüzde 5-6 dolayındadır.'' 
     
     ''SINIR TİCARETİ KARŞILIKLI MENFAATLERE DAYANIR'' 
     Türk İdareciler Derneği Başkanı Vali Abdulkadir Sarı da, sınır ticareti ile bölgeler arası dengesizliklerin kaldırılmasının amaçlandığını belirtti. ''Komşu ülkelerle sınır ticareti karşılıklı güven sağlandıktan ve kırgınlar selamlaşma, dost olma aşamasına geldikten sonra yapılabilir'' diyen Vali Sarı, sınır ticaretinin komşu ülkelerin karşılıklı menfaatlerine dayandığını belirtti. Sarı şöyle devam etti 
     ''Sınır ticareti bölge insanına, bölgeye yatırım olarak döner, katma değer sağlarsa yararlıdır. Kurallar ihlal edildiği zaman ise tehlike yaratır. Sınır ticareti yasallaştığı ölçüde yarar sağlar. Yasaklanırsa da Kilis örneği ortopedik ayaklı insan çoğalır. Çünkü vatandaş ilkel anlamda kaçakçılık yapacak ve mayınlarla sakat kalacaktır.'' Toplantıda Dış Ticaret Uzmanı Harun Koçak'da bir konuşma yaptı. 
     





</TEXT>
</DOC>
