<DOC>
<DOCNO> 107143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/spor/spo04.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon tek yumruk 
</HEADLINE>
<TEXT>

Gökdeniz ile kaptanlığa yakıştırılan Fatih Tekke el ele verdi "Suni gündem yaratılmasın. Köprüyü geçmek için güçbirliği yapmalıyız" mesajını gönderdi 
     FATİH’İN yuvaya dönüşüyle birlikte Bordo - Mavili kulüpte başlatılan kaptanlık tartışması son buldu. Kaptan Gökdeniz ile Fatih Tekke dün tesislerde bir araya gelerek, "Bizim kaptanlık diye bir sorunumuz yok. Trabzonspor’un eski başarılı günlerine dönmesi için mücadele ediyoruz. Bu amaçla el ele verip, köprüyü geçmek için güçbirliği oluşturmalıyız" açıklamasını yaptılar. İki oyuncu da, bu tür tartışmalardan uzak durmayı tercih ettiklerini vurguladılar. 
     GÖKDENİZ’E destek verilmesi gerektiğini kaydeden Fatih Tekke, "Yönetim, kaptan olarak Gökdeniz’i görevlendirmiştir. Kaptanlık konusunda suni gündem yaratıldı. Benim bu yönde herhangi bir talebim yok" ifadelerini kullandı. Gökdeniz ise, "Fatih ağabeye sevgi besliyor, saygı duyuyorum. Aramızda hiçbir sorun olamaz. Bizim kaptanlık değil, Gençlerbirliği’ni yenme ve ligde üst sıralarda yer alma sorunumuz var. Bunlara kafa yoruyoruz" yorumunu yaptı. 
     
Sümer korkusuz      TRABZONSPOR Başkanı Özkan Sümer, Göztepe maçında taraftarın tepkisinden çekinmediğini söyledi. Mücadeleye hazır olduğunu vurgulayan Sümer, "Taraftar demek, özverisi ön planda olan, sadakatini de devamlı koruyan kitle demektir. Kötü düşüncelerin ve ifadelerin sahipleri olan bir azınlığı taraftar kabul edecek değiliz. Sonuna kadar savaşırız" diye konuştu. 
     
Savunmaya uyarı      KARADENİZ ekibinin sabah yapması gereken idman futbolcuların aşırı yorgun düşmesi nedeniyle iptal edildi. Oyuncularını Gençlerbirliği maçına motive etmeye çalışan Samet Aybaba, "Bireysel değil, kolektif oynarsak kazanırız" dedi. Genç teknik adam, özellikle savunma oyuncularını uyardı ve "Riske girmeyin. Topu en iyi şekilde kullanın" diye konuştu. 
     



 SPOR 



























</TEXT>
</DOC>
