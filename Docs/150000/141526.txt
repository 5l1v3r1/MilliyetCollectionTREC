<DOC>
<DOCNO> 141526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur20.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den 100 günlük karne AKP hükümeti sınıfta kalmıştır 
</HEADLINE>
<TEXT>

     CHP, hükümetin icraatını değerlendiren 100 günlük bir ''karne'' hazırladı. CHP TBMM Grup Başkanvekili Oğuz Oyan, ''AK Parti hükümeti sınıfta kalmıştır'' dedi. 
     CHP TBMM Grup Başkanvekilleri Oğuz Oyan, Mustafa Özyürek ve Haluk Koç, parti genel merkezinde düzenledikleri basın toplantısında, ''temel sorunlar'', ''ekonomi'' ve ''dış politika'' başlıkları altında hükümetin 100 günlük karnesini açıkladı. 
     Toplantıda konuşan Oyan, iktidarın icraatını anlatan bir ''kitap'' hazırladıklarını, ancak kitabın yapılanlarla değil yapılamayanlarla dolu olduğunu söyledi. 
     Bir iktidarın iddialarını ortaya koyacağı alanın ''yasama'' olduğunu belirten Oyan, ''Hükümetin TBMM'ye sevk ettiği ve kabul edilen yasa sayısı 48'dir. Mükerrerliği önlemek açısından bir daha görüşülmek üzere geri çevrilen yasalar da düşünülürse bu sayı 44'tür. Meclis'i etkin çalıştırma açısından AK Parti iktidarı sınıfta kalmıştır'' diye konuştu. Oyan, dış politikanın ağırlıkta olmasının bu konuda mazeret teşkil edemeyeceğini belirtti. 
     Başbakanlık tezkeresinin TBMM'de reddedilmesinin ardından açıklanan tasarruf ve gelir artırıcı tedbirlerin hükümetin ''kendi çaresizliğini topluma ödettiği bir fatura'' olduğunu savunan Oyan, ''Bir iktidarın savaş nedeniyle gelecek bir hibeye bel bağlaması, Türkiye gibi Kurtuluş Savaşı ile, emperyalizme savaşarak kurulmuş bir ülke için utanç vericidir. Dolayısıyla, AK Parti iktidarının notunun kırık olmaması mümkün değildir'' dedi. 
     
     BEŞ BAŞLI EKONOMİ YÖNETİMİ 
     Hükümette ''beş başlı bir ekonomi yönetiminin'' bulunduğu görüşünü dile getiren Oyan, bunun koalisyon hükümetlerinden bile daha fazla çok başlılık yarattığını söyledi. Oyan, ''Bugün AK Parti'nin hükümeti devraldığından daha kötü bir ekonomi vardır'' dedi. 
     Bir aylık asgari ücretle 920 simit alınabilirken hükümetin iktidara gelmesinin ardından bu sayının 896'ya düştüğünü anlatan Oyan, ''Acil eylem planının 3 ayını gördük. Not sıfır. Üstelik tünelin ucunda da ışık yok'' diye konuştu. 
     Grup Başkanvekili Mustafa Özyürek de, bir iktidarın 3 ayının ilerisi için önemli bir gösterge olduğunu vurgulayarak, ''Bir iktidarın başı nasılsa sonu da öyle olur. Bu iktidar patinaj yapmakta, zaman kaybetmektedir. Petrol ürünleri de sürekli zam görmektedir. Akaryakıt istasyonları vergi dairelerine dönmüştür'' değerlendirmesinde bulundu. 
     
     ERKEN YAŞLANMA VAR'' 
     Grup Başkanvekili Haluk Koç ise dış politika alanında da hükümetin başarısız olduğunu söyledi. Koç, ''AK Parti lideri, Türkiye'nin Avrupa Birliği sürecindeki beklentileri karşılanırsa Kıbrıs'ın feda edilebileceği izlenimini yaratmıştır'' dedi. 
     Daha sonra hükümetin ''karnesini'' açıklayan Koç, hükümetin ''laiklik'', ''yoksullukla mücadele'', ''ulusal onuru koruma'', ''kamu borçları, faiz'', ''yatırım performansı'', ''tarımsal destekleme'', ''vergi adaleti'', ''açıklık ve saydamlık'', ''enflasyon'', ''işsizlikle mücadele'', ''sağlık politikaları'', ''aile içi uyum'', ''halkın sesine duyarlılık'', ''mazotun rengini tutturma başarısı'' derslerinde ''zayıf'' aldığını söyledi. 
     Koç, ''hükümetin karnesinde'', ''dış gezi merakı'', ''ABD'nin sesine kulak verme'', ''Meclis ve otel odalarında kapalı oturum düzenleme'', ''Cumhurbaşkanı'ndan veto yeme başarısı'', ''boş vaatlerde bulunma başarısı'', ''tezkere hazırlama yeteneği'', ''halka karşı sözünün eri olma'', ''dış siyasette ver kurtul politikası'' konularında ise ''pekiyi'' aldığını belirtti. Koç, ''Tıbbi terimle hükümette erken yaşlanma progerya vardır'' dedi. 
     





</TEXT>
</DOC>
