<DOC>
<DOCNO> 148398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo14.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergün İngiltere maçını dört gözle bekliyor 
</HEADLINE>
<TEXT>

     Galatasaraylı futbolcu Ergün Penbe, İngiltere'de kendilerine çirkin hareketler yapıldığını belirterek, ''Kendi evimizde yapacağımız maçı 4 gözle bekliyoruz'' dedi. 
     İstiklal Marşının çalınması sırasında ıslıklanmaların olmasının çok ağırlarına gittiğini vurgulayan Ergün, ''Gönül isterdi ki onları kendi evlerinde yenelim. Ancak bu olamadı. Simdi kendi evimizdeki maçı sabırsızlıkla bekliyoruz'' dedi. 
     Ergün, milli maçta neden olduğu penaltı pozisyonunu da anlatırken, ''Maç o anda 0-0 olsaydı, topu dışarı atardım. Ancak, riske girince bunu pahalıya ödedim. Ancak, maçı seyredenler penaltı olmadığını söylüyorlar'' dedi. Maçlarda futbolcular arasında son maçlarda yaşanan olayların çok üzücü olduğunu söyleyen Ergün, herkesi centilmenliğe davet etti. Ergün, ''Gönül istiyor ki böyle olaylar hiç olmasın. Hepimiz bu işten ekmek yiyoruz. Gündemde olan bir iş yapıyoruz ve 7'den 70'e herkes bizi izliyor. Bize düşen bu insanlara iyi mesajlar vermektir. Herkesi centilmenliğe davet ediyorum'' diye konuştu. 
     Milli futbolcu, kulüp olarak başarılarının ardında, bir zincirin halkası gibi hareket etmenin yattığını kaydederek, her zaman iyi bir ekip olarak başarıyı yakaladıklarını ifade etti. 
     Maçta her zaman hakemlere yardımcı olmaya çalıştığını da vurgulayan Ergün, ''Onlar da büyük baskı altındalar. Ben her zaman hakemlerin de hata yapabileceklerini düşünürüm'' diyerek sözlerini tamamladı. 
     





</TEXT>
</DOC>
