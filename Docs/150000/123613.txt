<DOC>
<DOCNO> 123613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur29.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Temennimiz Türkiye'yi memnun edecek formül üretilmesi 
</HEADLINE>
<TEXT>

     İtalya'nın Ankara Büyükelçisi Vittorio Cladio Surdo, ''temennimiz, Kopenhag zirvesinde Türkiye'yi memnun edecek bir formülün üretilmesidir'' dedi. 
     İtalya'nın Ankara Büyükelçisi Surdo, Sanayi ve Ticaret Bakanı Ali Coşkun'un makamında ziyaret ederek bir süre görüştü. 
     Görüşme öncesi basına açıklama yapan Bakan Coşkun, AB sürecinde AK Parti Genel Başkanı Recep Tayyip Erdoğan'ın ilk ziyaretini İtalya'ya yaptığını, bunun da Türk-İtalyan dostluğunun yeni bir görüntüsünü oluşturduğunu söyledi. 
     Türkiye ile İtalya arasında sanayi konusunda uzun yıllardan beri bir işbirliği bulunduğunu anlatan Coşkun, TOBB başkanlığı sırasında İtalya ile Dış Ekonomik İlişkiler Kurulu'nu oluşturduklarını, ayrıca Türk-İtalyan iş konseyini kurduklarını ifade etti. 
     İki ülke ilişkilerinin geliştirilmesinde Kobi'lerin fevkalade önemli olduğunu vurgulayan Bakan Coşkun, Büyükelçi Surdo'nun, Türkiye'nin Kobi'ler konusunda proje bazında destekleneceğini söylediğini bildirdi. 
     İtalya'nın Ankara Büyükelçisi Surdo da, iki ülke aasında işbirliği yapılacak konuların başında Kobi'lerin geldiğini, kobi'lerin İtalyan ekonomisinin temeli ve zenginliği olduğunu vurguladı. 
     Konuşmasında Türkiye'nin AB'ye üyeliği konusuna da değinen Surdo, AB'nin 15 üyeden oluştuğunu ve kararların oybirliği ile alındığını vurgularken, ''temennimiz, Kopenhag zirvesinde Türkiye'yi menun edecek bir formülün üretilmesidir'' dedi. 
     İtalya Başbakanı Berlusconi'nin bir işadamı ve sanayici olduğuna, ayrıca somut şeylere hayat veren bir kişiliği bulunduğuna dikkati çeken Surdo, ''bu hususta çok büyük uğraş vermektedir. Uğraşının sonunda somut, olumlu bir sonuç çıkacağını umut ediyoruz'' şeklinde konuştu. 
     Surdo, Türkiye'nin AB'ye üye olması halinde, Roma'da yapılan görüşmede mutabık kalındığı gibi, Berlusconi'nin Türkiye'ye gelerek AK Parti Genel Başkanı Erdoğan ile Berlusconi'nin hobileri arasında yer alan futbol karşılaşmasının yapılacağını kaydetti. 
     





</TEXT>
</DOC>
