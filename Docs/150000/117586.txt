<DOC>
<DOCNO> 117586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/soneko16.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev konteyner gemisi İstanbul'da... 
</HEADLINE>
<TEXT>

     Türk limanlarına bugüne kadar gelen en büyük konteyner gemisi MSC Alyssa, Arkas Holding'e bağlı Ambarlı'daki Armaport Limanı'na yanaştı. 
     Türkiye temsilciliğini Arkas Holding'in yürüttüğü dünyanın en büyük armatör firmalarından İsviçre merkezli MSC'ye ait 4.370 TEU 1 TEU, 1 adet 20'lik konteyner karşılığı kapasiteli gemi, Pire'den geldi. 
     273 metre uzunluğunda, 32,2 metre genişliğinde ve su üzerinden 13 metre derinliğe sahip geminin boyutu, sudan çıkarıldığında karada 10 katlı binanın büyüklüğüne eşit oluyor. MSC Alyssa, İstanbul'dan sonra İzmir Limanı'na uğrayacak ve daha sonra da Avrupa'ya ihracat turuna başlayacak. 
     MSC Alyssa adlı konteyner gemisinin gelişi nedeniyle, Armaport Limanı'nda Türkiye İhracatçılar Meclisi TİM Yönetim Kurulu Üyeleri ile basın mensuplarına brifing veren Armaport Limanı Genel Müdürü Erkut Kızılırmak, geminin bugüne kadar Türkiye'ye gelen en büyük konteyner gemisi olduğunu söyledi. 
     Bundan daha büyük gemileri elleçleyemediklerini ifade eden Kızılırmak, Armaport konteyner terminalini gemişletmek için yatırıma başladıklarını açıkladı. 
     Kızılırmak, Gimar ve Armaport'un işletmecisi Marport'un Alman KFW Bankası'ndan aldığı 80 milyon dolarlık paket anlaşmadan sağlanan finansmanla, Armaport Terminali'ne 40 bin metrekare alan kazandıracaklarını ve toplam alanı 170 bin metrekareye çıkaracaklarını bildirdi. 
     Sadece İstanbul'un yarı yükünün bu limandan girip çıktığına işaret eden Kızılırmak, ''25-30 milyon dolarlık bir yatırım. Yılda 375 bin TEU elleçleyebilecek modern bir terminale ulaşacağız. İnşaata önümüzdeki hafta başlıyoruz. Söz konusu yatırım, 2004 yılı başında tamamlanacak'' diye konuştu. 
     180 gemisi bulunan MSC firmasının, gemilere şirketin bayan çalışanları veya erkek yöneticilerin eşlerinin isimlerini verdiklerini belirten Kızılırmak, kendilerinin de MSC'den kiraladıkları gemilere İzmir, Bursa isimlerini vererek Türkçe adların şirket literatürüne girmelerini sağladıklarını kaydetti. 
     Erkut Kızılırmak, Armaport Limanı'nın konteyner gemisinin güzergahı üzerindeki limanlar arasında hız bakımından dördüncü sırada bulunduğunu ifade ederek, ''Bu gemi Türkiye'ye geldi. Demek ki bize güveniyorlar'' dedi. 
     
     TÜRKİYE LOJİSTİKTE BÖLGENİN KALBİ OLACAK 
     Türkiye İhracatçılar Meclisi TİM Başkanı Oğuz Satıcı da, limanlarda kombine taşımacılığın gelişmesiyle Türkiye'nin bölgenin kalbi olacağını vurguladı. 
     TİM Başkan Vekili Süleyman Orakçıoğlu da, Türkiye'nin sadece üreten değil aynı zamanda lojistik merkezi ve lojistik destek konusunda da bölgenin kalbi olacağını söyledi. 
     Konuşmaların ardından Erkut Kızılırmak, Satıcı'ya plaket verdi. Satıcı da, geminin kaptanına verilmek üzere üzerinde gemi resmi bulunan bir tablo hediye etti. 
     Gimar ve Armaport'un işletmecisi Marport, bu yılın ilk 9 ayında Marmara'nın en çok konteyner elleçleyen liman işletmecisi oldu. Armaport'u 2001 yılı sonunda bünyesine alan Marport, bu yılın ilk 9 aylık bölümünde 811 gemiye ve 349 bin 374 TEU'luk konteynere hizmet verdi. 
     Marport, geçtiğimiz yılın aynı dönemine göre yüzde 117 büyüme gerçekleştirdi. 
     





</TEXT>
</DOC>
