<DOC>
<DOCNO> 131291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sonspo14.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde kampa geç katılan futbolcular çalıştı... 
</HEADLINE>
<TEXT>

     Belek kampını sürdüren Ankaragücü'nde, futbolcular günü izin yaparak geçirirken, kampa geç katılanlar ise antrenman yaptı. 
     İkinci yarı hazırlıklarına 3 Ocak Cuma günü Ankara'da başlayan ve çift antrenmanla yoğun bir program izleyen sarı-lacivertli futbolcular, 13 gün sonra ilk kez bir günü antrenman yapmadan geçirdiler. 
     İzinli oldukları günde yorgunluktan odalarından çıkmamayı tercih eden başkentli futbolcuların çoğu dinlenirken, takıma geç katılan Rogerio, Baidoo, Simao, yeni transfer Ramazan ile yan bağlarında esneme olan, ancak iyileşen Cem bugünü antrenmanla geçirdi. 
     Öte yandan, yakalandığı grip nedeniyle Ankaragücü kafilesini endişelendiren ve 2 kez hastanede kontrole giden Ganalı golcü Augustine de bugün çalışmalara başladı. 
     Sarı-lacivertliler, yarın Hollanda'nın PSV Eindhoven takımıyla bir hazırlık maçı yapacak. 
     





</TEXT>
</DOC>
