<DOC>
<DOCNO> 115530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/siyaset/siy02.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP’yi teslim edebilirim 
</HEADLINE>
<TEXT>

Ecevit, Kartal mitinginde, "Ben kararımı verdim. Gözüm arkada kalmaksızın DSP’yi kardeşlerimize teslim edebilirim" diye konuştu 
     ÜMRAN AVCI İstanbul 

     Kartal Meydanı dün iktidar ortakları DSP ve ANAP’ın mitinglerine ev sahipliği yaptı. İlk miting ise DSP’nindi. Başbakan Bülent Ecevit, saat 13.00’de başlaması gereken mitinge 40 dakika gecikmeyle geldi. Ecevit, DSP’ye karşı şimdiye kadar siyaset tarihinde görülmemiş entrikalar düzenlendiğini, kuyular kazıldığını söyledi. "Benim birkaç aylık rahatsızlığımdan yararlanılarak DSP’nin kapısına kilit vurulmak istendi" diyen Ecevit’in bu sözlerine partililer "yuh" çekerek destek verdi. 
     Ecevit, DSP’den kendisini ayıramacaklarını belirterek şöyle konuştu 
     "Değerli arkadaşlarım, ben kararımı verdim artık. Gözüm arkada kalmaksızın DSP’yi kardeşlerimizin eline teslim edebilirim. Buna, o bize indirilen darbeden önce kolay kolay cesaret edemezdim. Şimdi hiçbir kuşkum yok, hiçbir kaygım yok. Tek tek her Demokratik Sol Partili de benim yerimi fazlasıyla doldurur." 
     Ecevit, 3 Kasım seçimlerinden sonra DSP’nin çok daha güçlü olarak iktidara geleceğini de savunarak, "İktidara gelmesi gerekli. Çünkü Türkiye’de siyaset bir kaypak alandan geçiyor. Türkiye’nin şimdi her zamankinden daha çok DSP’ye ihtiyacı var" diye konuştu. 
     



 SİYASET 



















</TEXT>
</DOC>
