<DOC>
<DOCNO> 147128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/guncel/gun00a.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçan kaleler, Irak konvoyunu vurdu 
</HEADLINE>
<TEXT>

     NAMIK DURUKAN Kuzey Irak 

     ABD’ye ait B - 52 ağır bombardıman uçakları, Irak’ın kuzeyini dün de bombaladı. Musul yakınlarındaki Berdareş’te yaşanan bombardıman sonucu, uçaksavar, top ve mühimmat yüklü bir Irak askeri konvoyunun isabet almasıyla iki Irak askeri öldü. Dün saat 13.00 sıralarında gerçekleştirilen bombardımanda konvoydaki araçlar havaya uçurulurken, saatlerce yanan araçların bulunduğu yere giden Barzani’ye bağlı peşmergeler, ölen Irak askerlerinin cesetlerini Erbil’e getirdi. Talabani peşmergelerinin kontrolündeki Süleymaniye’nin güneyindeki Kifri kasabasının yakınında bulunan Irak mevzilerine de, ABD uçakları tarafından önceki gece ve dün peş peşe misket bombaları bırakıldı. 
     Irak askerlerinin terk ettiği Musul yakınlarındaki Kanilan Köyü’ne yerleşen peşmergeler, Musul’a 15 kilometre yaklaştı. Kanila Köprüsü de, Barzani liderliğindeki peşmergelerin denetimine girdi. Berdareş ve Kanilan köyünden çekilen Irak askerleri, Musul yakınlarındaki Gazrin kasabasıyla Musul’a 13 kilometre mesafedeki Maklap dağlarına yöneldi. B - 52 ağır bombardıman uçaklarının dünkü bombardımanı sırasında dört Irak aracı isabet alırken, bu araçların yanına giden 10 kadar gazeteciye, yakında mevzilenen Irak askerleri ateş açtı. Bu ateşe peşmergeler karşılık verince, iki ateş arasında kalan gazeteciler kendilerini yere atarak kurtulabildi. 
     


GÜNCEL 



















</TEXT>
</DOC>
