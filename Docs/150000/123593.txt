<DOC>
<DOCNO> 123593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur09.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir kilometre ötedeki çocuklarının hasretiyle yaşıyor... 
</HEADLINE>
<TEXT>

     25 yıl önce ailesiyle Suriye'ye geçerek yerleşen ve ardından vatandaşı olduğu Türkiye'ye geri dönen Faik Ataç, Suriye'de kalan çocuklarını istiyor. 
     Geniş mayınlı alan ve tel örgülerle ayrılan Suriye'nin Kamışlı Kasabası ile Mardin'in Nusaybin İlçesi'nde yaşayan Ataç ailesi, filmlere konu olmaya aday dramatik bir olay yaşıyor. 
     Eşini ve 4 çocuğunu Suriye'de bırakarak vatanına dönen 33 yaşındaki Faik Ataç, yıllar önce ailesiyle Mardin'den Suriye'ye geçtiğini ve 25 yıl Kamışlı'da yaşadıktan sonra Türkiye'ye döndüğünü belirtti. 
     Ailesinin iki ülkedeki parçalı yaşamının, 1952 yıllında babasının Suriye'ye çalışmak için gitmesiyle başladığını anlatan Ataç, şöyle dedi 
     ''Babam Midyat'ta evliyken Suriye'ye geçmiş. 15 yıl kaldıktan sonra Midyat'a dönerek annemle ikinci evliliğini yapan babam daha sonra eş ve çocuklarını alarak tekrar Suriye'ye geçmiş. İki kız kardeşim evlenerek Türkiye'ye geçtiler. Ben de Türk vatandaşı olduğum için Türkiye'ye geçmek istedim. Çünkü Suriye'de hiçbir hakkımız yoktu. Sonradan gelip vatandaşlık verilmeyenlere Ketum diyorlar. Bunların nüfus kayıtları bulunmuyor. Emlak alamıyor. Liseden sonra okul okuyamıyor. Devlet dairelerine alınmıyor ve askerlik yapmıyorlar. Bu yüzden Türkiye'ye dönmeyi tercih ettim. Türkiye'ye dönüşümde, Suriyeli yetkililer bana bir daha Suriye'ye dönemezsin demişlerdi. Ama çocuklarımın Suriye'den çıkamayacağını bilmiyordum.'' Ataç, Türkiye'ye dönüşünden sonra askere gittiğini ve dönüşünde Nusaybin'de yaşamaya devam ettiğini belirterek, oturduğu Nusaybin'de sınırın bir kilometre ötesindeki çocuklarını görememenin hasretiyle yaşadığını söyledi. 
     Türkiye'ye dönüşünden sonra eşinin, çocuklarını Türk vatandaşlığına almak için Halep'teki Türk Konsolosluğu'na, kendisinin de, kayıtlı oldukları Midyat Nüfus Müdürlüğü'ne defalarca başvurduklarını ifade eden Ataç, sözlerini şöyle sürdürdü 
     ''Eşim zaman zaman geçiş yaparak yanıma geliyor. Bu gelişlerinde Nüfus Müdürlüğü'ne birlikte giderek ikimizin de Türk vatandaşı olduğunu ve çocuklarımıza kimlik çıkarmak istediğimizi söyledik. Görevliler, çocukları görmeden kayıtlarını yapamayacaklarını söylediler. Oysa çocuklarım kimliksiz oldukları için Suriye'den çıkamıyorlar. Ayrıca eşim defalarca Halep'teki Türk Konsolosluğu'na başvurarak durumumuzu izah etmiş. Onlar da, Eşin gelmeden yapamayız demişler. Oysa ben de Türkiye'ye kesin dönüş yaptığım için Suriye kanunlarına göre ülkeye 5 yıl süreyle giriş yapamıyorum. Bu durumda ne yapacağımızı bilemiyorum. Çocuklarım Vail, Evin, Zin ve Çiyan'ı özledikçe Nusaybin ve Kamışlı'yı birbirinden ayıran sınıra gidip Kamışlı'ya bakmakla yetiniyorum. Yetkililerin bize yardımcı olmasını istiyorum. Çocuklarıma kimlik çıkarabilsem acılarımız bitecek.'' 
     





</TEXT>
</DOC>
