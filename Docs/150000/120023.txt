<DOC>
<DOCNO> 120023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sontur01.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Berlin'den Londra'ya giderken soruları yanıtladı 
</HEADLINE>
<TEXT>

     AK Parti Genel Başkanı Recep Tayyip Erdoğan, Kopenhag'ta Türkiye'ye müzakere tarihi için yeni bir tarih verilmesini kabul edebileceklerini, ama bunun süreci uzatacağını söyledi. 
     Erdoğan Berlin'den Londra'ya giderken uçakta gazetecilerle sohbet etti. Temasları hakkında genel bilgiler veren Erdoğan, Türkiye dışında müzakere tarihi verilmeyen ülke bulunmadığını ifade ederek, Türkiye'nin müzakere tarihi verilen ülkelerden daha iyi durumda olduğunu belirtti. Erdoğan, ''Türkiye'ye yapılan uygulama, haksız bir uygulama'' dedi. 
     AB Konvansiyonu Başkanı Valery Giscard d'Estaing'in açıklamalarını anımsatan Erdoğan, ''Acaba bir stratejinin uygulanması mıdır, bu açıklamalar, yoksa iyi adam, kötü adam rolleri paylaşılmış da, o mu oynanıyor '' şekinde konuştu. 
     Erdoğan, Almanya'daki temasları sırasında 12 Aralık'ta müzakere tarihi verilmesini istediklerini, ancak onların ise, ''Bunu beklemeyin'' dediğini kaydetti. ''Tarih için tarih verelim'' dendiğini bildiren Erdoğan, Almanya, Fransa ve İngiltere'nin Türkiye'nin AB üyeliğinde önemli rol üstlendiğini söyledi. Erdoğan, ''Almanya her ne kadar iyi niyetle yaklaşıyor görünse de hıristiyan demokratlar olumsuz yaklaştığı için Berlin yönetimi rahat davranamıyor. Böyle bir durum sözkonusu'' diye konuştu. 
     Bir soru üzerine görüşmede, Türkiye'deki Alman vakıflarıyla ilgili soruşturmanın da gündeme geldiğini, karşı tarafın rahatsızlığını dile getirdiğini bildiren Erdoğan, kendilerinin de Türkiye'de kuvvetler ayrılığı prensibinin bulunduğunu, kendilerinin yargıya müdahalede bulunmalarının mümkün olmadığını söylediklerini kaydetti. 
     Erdoğan, ''Tarih için tarih çıkarsa bu kabul edilebilir mi '' sorusu üzerine, ''Kopenhag'ta müzakere tarihi için yeni bir tarih verilmesini kabul edebiliriz, ama bu süreci uzatır. Şu anda çıtayı yüksek tutmamız lazım'' dedi. 
     Türkiye'nin AB üyeliği sürecinde bütün olayın gelip Kıbrıs olayında düğümlendiğine dikkat çeken Erdoğan, AB'nin ortaya koyduğu Kıbrıs planının kısa bir süreçte müzakere edilecek bir plan olmadığını dile getirdi. Bu konuda karşılıklı olarak ''al-ver''in sözkonusu olduğunu dile getiren Erdoğan, müzakere kapısını açık bırakmayı çok önemsediklerini söyledi. Erdoğan'ın bu sözleri üzerine bir gazetecinin ''Tarih almasak bile mi '' sorusuna da Erdoğan, ''Bunu hiç konuşmamak lazım. Masaya oturmak lazım. Biraz ordan biraz burdan karşılıklı özveri göstermek lazım'' karşılığını verdi. 
     Almanya'nın ve Yunanistan'ın Türkiye'nin AB üyeliğinde mesafeli durduğunun ifade edilmesi üzerine, kendisinin de buna bir anlam veremediğini söyleyen Erdoğan, Almanya'da 2,5 milyon Türk'ün yaşadığını anımsatarak, ''Beklediğimiz desteği buradan görmezsek nereden göreceğiz. Bunu Almanya Başbakanı Gerhard Schröder'e de söyledim'' dedi. 
     Erdoğan, Schröder'in görüşmenin sonunda kendisine, ''Seçimi niye bu kadar açık farkla kazandığınızı anladım'' dediğini sözlerine ekledi. 
     Erdoğan, CHP Genel Başkanı Deniz Baykal ile Cuma günü temaslarıyla ilgili olarak bir araya geleceklerini de bildirdi. 
     





</TEXT>
</DOC>
