<DOC>
<DOCNO> 108743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur27.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ve Erbakan milletvekili adayı olamayacak... 
</HEADLINE>
<TEXT>

     YSK, AK Parti Genel Başkanı Recep Tayyip Erdoğan, kapatılan RP'nin Genel Başkanı Necmettin Erbakan, eski HADEP Genel Başkanı Murat Bozlak ve eski SDP Genel Başkanı Akın Birdal'ın milletvekili seçilme yeterliliğine haiz olmadıkları gerekçesiyle yaptıkları milletvekilliği adaylığı başvurusunu reddetti YSK'nın bugün 10.30'da başlayan toplantısının ardından saat 17.00'de Erdoğan, Erbakan, Bozlak ve Birdal'ın durumlarını belirten ''Bir basın bildirisi'' YSK Yazı İşleri Müdürü Veli Yıldız tarafından gazetecilere dağıtıldı. 
     YSK'nın bildirisinde şöyle denildi ''Yüksek Seçim Kurulu 20 Eylül 2002 günü yaptığı toplantı sonucu Recep Tayyip Erdoğan, Necmettin Erbakan, Murat Bozlak ve Akın Birdal'ın milletvekili seçilme yeterliliğine haiz olmadıkları gerekçesiyle milletvekilliği adaylığı için yaptıkları başvurunun reddine, Recep Tayyip Erdoğan ve Necmettin Erbakan yönünden oyçokluğu, Murat Bozlak ve Akın Birdal yönünden oybirliğiyle karar verilmiştir.'' - Yüksek Seçim Kurulu YSK , Ak Parti Genel Başkanı Recep Tayyip Erdoğan ve kapatılan RP'nin Genel Başkanı Necmettin Erbakan'ın milletvekili adayı olamayacaklarına ilişkin kararını Anayasa'nın 76 ile Milletvekili Seçimi Kanunu'nun 11. maddeleri ve Yargıtay 8. Ceza Dairesi'nin son kararlarına dayandırdı. 
     
     HANGİ MADDEYE DAYANDIRILDI 

     Anayasa'nın ''Milletvekili Seçilme Yeterliliği'' başlıklı 76. maddesi, ''ideolojik ve anarşik suçlara katılan ve bu gibi eylemleri tahrik ve teşvik edenlerin'' de affa uğramış olsalar bile milletvekili seçilemeyeceğini hükme bağlıyor. 
     Milletvekili Seçimi Kanunu'nun 11. maddesinin f bendinin 3 numaralı alt bendi ise TCK'nın 312. maddesinin 2. fıkrasından mahkum olanların affa uğramış olsalar bile milletvekili olamayacağını öngörüyor. 
     YSK, ayrıca, Erdoğan hakkında Diyarbakır 3 No'lu DGM'nin ''adli sicil kaydının silinme isteminin reddine'' ilişkin kararını onayan Yargıtay 8. Ceza Dairesi'nin kararını da dikkate aldı. 
     YSK, aynı şekilde, Erbakan'ın adli sicil kaydını silen Diyarbakır 1 No'lu DGM'nin kararını bozan Yargıtay 8. Ceza Dairesi'nin kararını da gerekçesine dayanak yaptı. 
     YSK'nın Erdoğan ve Erbakan ile ilgili kararı 3'e karşı 4 üyenin oyuyla alındı. 
     YSK üyeleri Selahattin Çelik, Ziya Sağdur ve Şükrü Kaya Erol muhalif kalırken, YSK Başkanı Tufan Algan, Başkanvekili Ahmet Hamdi Ünlü ve üyeler Kenan Atasoy ile Cengiz Erdoğan Erbakan ve Erdoğan'ın milletvekili adaylıklarının reddi yönünde oy kullandılar. 
     Anayasa'ya göre YSK'nın verdiği kararlar kesin nitelik taşıyor. 
     
</TEXT>
</DOC>
