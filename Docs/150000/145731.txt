<DOC>
<DOCNO> 145731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/soneko13.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB'un "Annan Planı'nın Ekonomik Boyutu" raporu... 
</HEADLINE>
<TEXT>

     Annan Planı'nın ekonomik konularda yeterince titiz hazırlanmadığı ve Türk tarafının ekonomik gereksinimlerini karşılayacak konularda öneriler geliştirmediği kaydedildi. 
     Planın, ambargolar nedeniyle geçmişte oluşan eşitsizliklerin giderilmesi konusunda önlemler getirmediği de ifade edildi. 
     Türkiye Odalar ve Borsalar Birliği TOBB tarafından Girne Amerikan Üniversitesi'nden Profesör Doktor Canan Balkır'a hazırlatılan ''Annan Planı'nın Ekonomik Boyutu'' konulu raporda, Annan Planı'nın ekonomik açıdan yoruma açık olduğu ve birçok önemli konunun boş bırakılarak teknik komitelerin çalışmalarına gereksinim gösterdiği belirtildi. 
     Raporda, planda geçiş sürelerinin iyice hesaplanmadığı ve böyle bir stratejinin de Türk kesimini fakirleşme sürecine sokacağı, ekonominin rekabet gücünü tamamen kaybedeceği savunuldu. 
     Annan Planı'nda ortak devletin, oluşturucu devletlerin anlaşmadan önce aldığı dış borcu üstlenmesi konusunun kabul edilemez olduğu ifade edilen raporda, ''Yıllarca ambargolar altındaki Türk kesiminin anlaşma sonrası toplayacağı vergilerle Rumların aldığı borçların ödenmesine katkı verilmesi anlaşılır değildir'' ifadesine yer verildi. 
     
     MERKEZ BANKASI KONUSU 
     Planda iki oluşturucu devlette şubesi bulunan tek bir Merkez Bankası öngörüldüğü hatırlatılırken, bu noktada Başkanlık Konseyi tarafından atanan Merkez Bankası başkanının rotasyona tabi olması gerektiği ancak bu hususun planda belirtilmediği ifade edildi. 
     Türk oluşturucu devletinin euroya geçiş döneminde, Cyprus Poundu'na geçmenin hem teknik açıdan yanlış olduğu, hem de Kıbrıs Cumhuriyeti'nin devamı olarak algılanacağı açısından kabul edilemeyeceği kaydedildi. 
     Raporda, ithalat ve dağıtım lisansları konusunda yasal düzenlemelerin yapılması gerektiği belirtilirken, aksi takdirde ileride olası bir çözümde bütün lisans anlaşmalarının Rum kesimine geçeceği ifade edildi. 
     Planda, Türk oluşturucu devletinin ayrı bir bölge olarak tanımlandığı ve AB bölgesel politikası çerçevesinde yanyana iki bölgenin gelişmişlik farkının asgariye indirilmesi için Kuzey Kıbrıs'ın mutlaka yapısal fonlardan yararlanabilecek şekilde tanımlanması gerektiği kaydedildi. Planda sadece Türk oluşturuvu devletine 2004-2006 dönemi için aktarılacak 206 milyon Euro'dan bahsedildiği ve buna yapısal fon desteğinin de ekleneceğinin belirtilmesine rağmen somut olarak bir veri verilmediği belirtildi. 
     
     TOPRAK SORUNU 
     Plana göre turizme hizmet veren yan sanayilerin, bankacılık ve sigorta sektörleri ve tur operatörlerinden de Türk tarafının pay almasının çok zor göründüğü kaydedildi. 
     Planın en tartışmalı konusunun mülkiyet hakkı ve toprak olduğu belirtilirken, planda global mal-mülk değişiminin ele alınmadığı ve toprak için harita sunulduğu ifade edildi. 
     Raporda, Türk oluşturucu devletinde nüfus dengesinin Türklerin aleyhine bozulmasına müsaade etmeyecek önlemlerin alınması, Türkiye'nin AB üyeliği gerçekleşene kadar geçecek sürede Federal Devlet'in Türkiye'yi AB üyeliğinin tanıdığı bütün hak ve ayrıcalıklardan yararlandıracağının hükme bağlanması ve Türk oluşturucu devleti ekonomisi ile ilgili gerekli önlemlerin ve geçiş sürelerinin alınması ve AB fonlarıyla desteklenmesi durumunda planın eksik olan ekonomik çözüm yönünün tamamlanmış olabileceği de belirtildi. 
     




</TEXT>
</DOC>
