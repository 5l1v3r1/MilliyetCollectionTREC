<DOC>
<DOCNO> 122254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sondun09.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan konferansı başladı... 
</HEADLINE>
<TEXT>

     Afganistan Konferansı, Almanya'nın Bonn kenti yakınlarındaki Petersberg Devlet Konukevi'nde başladı. 
     Konferansın açılışında konuşan Başbakan Gerhard Schröder, ''Petersberg'te 1 yıl önce tarih yazıldı. Afgan halkına umut ve perspektif verilmesi yolunda büyük bir adım atıldı'' dedi. 
     Schröder, Afganistan'daki kabile çatışmalarının ve eski Taliban yönetiminin, sadece Afganistan'a değil, komşu ülkelere de büyük zarar verdiğini belirterek, ''Afganistan, uluslararası toplumdan dışlanmıştı. Burada, bu kötü gelişmelerin üstüne çizgi çekildi. Şimdi Afganistan'da uluslararası toplum tarafından takdir edilen bir hükümet var. Bu, Devlet Başkanı Hamid Karzai'nin başarısıdır'' diye konuştu. 
     Afganistan'ın uluslararası topluma yeniden katılma fırsatını yakaladığına, anayasanın hazırlanması için bir komisyon oluşturulduğuna işaret eden Schröder, ''Kadınların politikaya katılmaları ve insan haklarına değer verilmesi çok önemli. Ülkenin yenilenmesi ve yeniden imarı için insan haklarına uyulması şart'' dedi. 
     Uluslararası terörizme karşı mücadelenin, Afganistan'ın yeniden imarı için gerekli olduğunu vurgulayan Schröder, ''Afganistan'da mücadelemiz henüz sona ermedi. Hala uzun vadeli ve sabır gerektiren çabalarımızı sürdürmeliyiz'' diye konuştu. 
     Afganistan'da eğitim alanında büyük gelişmeler sağlandığına, özellikle kız çocuklarının yeniden eğitim görmeye başladıklarına dikkat çeken Schröder, ''Bu çabalar kararlılıkla sürdürülmeli. Afgan hükümeti bu çabalarda bizim desteğimiz ve yardımlarımıza güvenebilir. Afganistan'a bağlı kalacağız'' dedi. 
     Tüm bu yardımların Afgan halkının iradesini belirlemeye yeterli olmayacağını kaydeden Schröder, Afgan halkının geleceğini kendisinin şekillendireceğini, konferansın da bu yolda önemli bir adım olmasını dilediğini söyledi. 
     
     ''GÜVENLİK KONUSUNDA EKSİKLİKLER MEVCUT'' 
     Dışişleri Bakanı Joschka Fischer de Afganistan'da yıllarca süren çatışmalardan sonra ilk Afganistan Konferansı ile Afgan halkına ilk kez umut verildiğini belirterek, ikinci toplantıyı da yapılan çalışmalarla ilgili bilanço çıkartmak ve eksiklikleri tespit etmek amacıyla düzenlediklerini belirtti. 
     Afganistan'da işleyen bir hükümetin oluşturulduğunu ve devlet mekanizmasının işler hale geldiğini kaydeden Fischer, özellikle kız çocuklarının okula gönderilmeye başlanmasıyla eğitim alanında büyük değişiklikler yapıldığını, ancak güvenlik konusunda hala eksikliklerin mevcut olduğunu ifade etti. 
     Fischer, ''Afganistan'da terör saldırıları tehdidi hala mevcut. Ben de son ziyaretim sırasında bunu bizzat müşahade ettim. Ancak gelişmelerin sürdürülmesi için bu tehdidin ortadan kaldırılması şart'' dedi. 
     AB'nin büyük yardımları olduğunu belirten Fischer, ''durumu iyi olmayan ülkeler bile Afganistan'a kayda değer yardımlar yaptılar. Almanya, özellikle eğitim ve insan haklarının düzeltilmesi ve polis teşkilatının kurulması konusunda yardımcı oldu. Yaklaşık 1 milyar euro'luk yardım yaptık ve ISAF'a katıldık. Hollanda ile birlikte de ISAF'ın yönetimini devralacağız'' diye konuştu. 
     Afganistan'ın yeniden kalkındırılmasına yardımcı olmak amacıyla uluslararası terörizme karşı mücadeleye öncelik verdiklerini de ifade eden Fischer, ''Afganistan'ın geleceğine inanıyoruz. Burada toplanmamız da bu konudaki kararlılığımızı gösteriyor'' dedi. 
     





</TEXT>
</DOC>
