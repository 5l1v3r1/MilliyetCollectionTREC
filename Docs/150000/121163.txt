<DOC>
<DOCNO> 121163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sonspo13.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan ve Felipe erken pes etti... 
</HEADLINE>
<TEXT>

     Birinci Süper Futbol Ligi'nde Gençlerbirliği'ne yenilerek liderliği Beşiktaş'a devreden Galatasaray, Ankaragücü ile deplasmanda oynayacağı karşılaşmanın hazırlıklarına başladı. 
     Florya Metin Oktay Tesisleri'nde yapılan sabah çalışmasında, Acıbadem Hastanesi'nden bir ekip gözetiminde futbolcular sıçrama, depar ve dayanıklılık testlerinden geçirildi. İki grup halinde gerçekleştirilen testlerin dayanıklılık bölümünde Felipe ile Ümit Karan ilk pes eden isimler olurken, en güçlü oyuncular olarak ise Cihan ile Berkant dikkat çekti. 
     Sakatlıkları süren Batista, Sarr ve Hakan ise sabah çalışmasında yer almadı. 
     
     POPESCU FLORYA'DA 

     Galatasaray'ın eski futbolcusu Popescu, bugün Florya Metin Oktay Tesisleri'ne gelerek tek başına çalıştı. 
     Eşinin doğum yapacak olması nedeniyle İstanbul'da bulunan Rumen futbolcunun, Teknik Direktör Fatih Terim'den izin alarak tesislerde antrenman yapmaya başladığı açıklandı. 
     Diğer yandan, Japonya'nın Kanal 10 televizyonundan bir ekip de Galatasaray'ın antrenmanında çekim yaparken, Japon ekibin Türk futboluyla ilgili bir program hazırladığı ve diğer takımların çalışmalarını da izleyeceği öğrenildi. 
     Sarı-kırmızılılar, Ankaragücü maçının hazırlıklarını akşam yapacakları antrenmanla sürdürecek. 
     





</TEXT>
</DOC>
