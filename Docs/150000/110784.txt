<DOC>
<DOCNO> 110784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sonspo07.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan "Beşiktaş'ı sahasında yenmek istiyoruz" 
</HEADLINE>
<TEXT>

     Birinci Süper Futbol Ligi'nde 15 puanla Galatasaray'ın ardından averajla 2. sırada yer alan Gaziantepspor, 4 haftadır sürdürdüğü galibiyet serisini, Beşiktaş'ı da yenerek sürdürmek istiyor. 
     Kulüp başkanı Celal Doğan, yaptığı açıklamada, zorlu lig maratonunda sürprizler yaşanacağını, anlık başarılara değil, kalıcı başırıya ihtiyaç duyduklarını belirterek, '' Ligde üst üste 4 maç kazandık, ikinci olduk diye sevinmek yersiz ve erken. Oyunculara uyarılarda bulundum. Asla havaya girmeyeceğiz, kanat takıp uçmayacağız. Sonunda bozgun da olabilir'' dedi. 
     Gençlerden oluşan takımın henüz tam anlamıyla hazır olmadığını anlatan Doğan, sözlerini şöyle sürdürdü 
     ''Elazığspor, Adanaspor, Altay ve Gençlerbirliği galibiyetleri sonrası, daha önce yaptığımız Denizlispor, Malatyaspor ve özellikle son saniyedeki Fenerbahçe beraberliklerine üzülmemek mümkün değil. Daha ligin başındayız. Lig uzun bir maraton. Sevinmek, havalara girmek demek, yarıştan kopmaya yol açar. Eğer Fenerbahçe'yi elimizden kaçırmasaydık, daha rahat olurduk. 
     Beşiktaş'ın bu yıl kuruluşunun 100. yıldönümünu kutluyor. Bu nedenle yönetim kurulunun takımın çehresini değiştererek sezona başladı. Teknik kadro ve oyuncu değişikliğine gittiler. Takımda uyum sorunu yaşıyorlar. Ancak İnönü Stadı'nda maçın havası başka oluyor. Hedefimiz deplasmanda da olsa bu maçtan galibiyetle dönmektir.'' 
     
     ''ŞİDDET ARTIYOR'' 
     Doğan, özellikle 3 büyüklerin karşılaşmalarında taraftarların olay çıkardığını, futbolun barış, dostluk ve kardeşlik ilkesinin hep gözardı edildiğini bildirdi. 
     ''Gaziantepspor taraftarları, tıpkı tiyatro seyircisi gibidir. Centilmen, her sonuca saygı duyan taraftara sahibiz. Bizim hiçbir sabıkamız yoktur. Ancak 3 büyüklerin karşılaşmalarında yine olaylar çıkmaya başladı. Yönetim kurulların ve Futbol Federasyonu'nun acil kararlar almasını bekliyoruz. Futbol için olaylar çıkarılıyor, bıçaklar çekiliyor. 
     Gerçekten yazık oluyor. Milli takımı dünya üçüncüsü olmuş bir ülkenin futbol takımlarına bu görüntüler hiç yakışmıyor. Türkiye Senegal'i yendi, Senegal Milli Takımı yöneticileri bize otelde şampanya ikram etti. Güney Kore'yi yendik, adamlar bizi alnımızdan öptü. Türkiye'de neden bu olaylar oluyor, herkes şapkasını önüne alsın düşünsün.'' 
     





</TEXT>
</DOC>
