<DOC>
<DOCNO> 107582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/sondun08.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı dansçının cezası 5 yıla indirildi... 
</HEADLINE>
<TEXT>

     ABD'de yaşarken ailesini ziyarete geldiği İran'da tutuklanarak yargılanan dansçı Muhammed Hordadiyan'ın 10 yıl tecilli hapis cezası 5 yıla indirildi. 
     İRNA tarafından yayınlanan İran gazetesine göre, Tahran eyaleti Temyiz Mahkemesi, alt mahkemenin Hordadiyan hakkında verdiği 10 yıllık tecilli hapis cezasını 5 yıla indirdi ve zorunlu olarak 10 yıl İran'da kalması kararını da iptal etti. 
     Temyiz Mahkemesi'nin, başkent Tahran görülen davada alt mahkemenin, ayrıca Hordadiyan'ın 3 yıl akrabaları dışında hiç kimsenin düğününe katılmaması ve hiçbir zaman İran'da dans kursu açmaması kararına ilişkin yeni bir karar alıp almadığı konusunda bilgi verilmedi. 
     Alt Mahkeme, ''gençleri kötü yola sürüklemekle'' suçladığı Hordadiyan'ı 10 yıl tecilli hapis cezasına çarptırmış ve Hordadiyan'ın 10 yıl İran'dan çıkmamasına karar vermişti. 
     Hordadiyan, 1979 yılındaki İran İslam Devrimi'nden sonra ülkesine yaptığı ilk ziyaretinde ailesiyle iki ay kalmış, geçen Mayıs ayı sonunda Los Angeles uçağına binmek üzereyken Tahran'daki Mehrabad Havaalanı'nda tutuklanarak başkent Tahran'daki Evin hapishanesine götürülmüş, mahkemenin tecilli hapis cezasından sonra serbest bırakılmıştı. 
     ABD'nin Los Angeles kentinde dans grubu ve dans okulu bulunan 40 yaşındaki Hordadiyan, İran'da İslam Devrimi'nden önce sanat ve drama eğitimi aldı, Tahran'daki Niavaran bale grubu başkanlığını yaptı ve daha sonra Londra'ya, oradan da ABD'ye gitti. 
     





</TEXT>
</DOC>
