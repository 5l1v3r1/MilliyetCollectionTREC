<DOC>
<DOCNO> 130026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sonspo02.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Voleybolda 2002 yılı Dünya sıralamaları belli oldu... 
</HEADLINE>
<TEXT>

     Uluslararası Voleybol Federasyonları Birliği FIVB , 2002 yılı milli takımlar dünya klasmanlarını belirledi. 
     Türkiye, erkeklerde 3 puanla 10 ülkeyle birlikte 38., bayanlarda ise 2 puanla 9 ülkeyle birlikte 44.'lüğü paylaştı. Türk milli takımlarının, Dünya Şampiyonası elemelerinde elde ettiği puanlarla sıralamada yer aldığı bildirildi. 
     Dünya klasmanında, erkeklerde ve bayanlarda Rusya birinciliği elde etti. Erkeklerde yıl içinde Dünya Ligi birinciliği ve Dünya Şampiyonası ikinciliği bulunan Rusya, 200 puanla ilk sırada yer aldı. Bayanlarda da yine Rusya, 190 puanla birinci sırayı elde etti. Rusya bayan takımının, yıl içinde Dünya Grand Prix birinciliği ve dünya üçüncülüğü bulunuyor. 
     Erkeklerde Rusya'yı, 193 puanla Dünya Şampiyonu ve Dünya Ligi ikincisi Brezilya ve 175 puanla Dünya Ligi üçüncüsü Yugoslavya izledi. Bayanlarda yine aynı ülkenin ardından Dünya Grand Prix ikincisi Çin Halk Cumhuriyeti 166 puanla ikinci, dünya ikincisi ABD ise 157 puanla üçüncü sırada yer aldı. 
     Geçen yıl Almanya'da yapılan Bayanlar Dünya Şampiyonası'nda tarihindeki ilk şampiyonluğu kazanan İtalya ise bu başarısına karşın sıralamada, 122.5 puanla altıncılıkta kaldı. 
     





</TEXT>
</DOC>
