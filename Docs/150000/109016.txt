<DOC>
<DOCNO> 109016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sontur14.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Boşanma davalarının sayısı arttı... 
</HEADLINE>
<TEXT>

     Boşanma davası açmak için mahkemelere 1986 yılında 60 bin 865 kişi başvururken, bu sayı 2001'de 150 bin 110'a çıktı. 
     Adalet Bakanlığı Adli Sicil ve İstatistik Genel Müdürlüğü verilerine göre, 1986 yılında boşanmak için mahkemelere 60 bin 865 kişi başvurdu. Bu sayı 1987'de 60 bin 140, 1988'de 80 bin 158, 1989'da 75 bin 820, 1990'da 77 bin 233, 1991'de 85 bin 132, 1992'de 88 bin 788, 1993'de 88 bin 877, 1994'de 95 bin 495, 1995'de 103 bin 203, 1996'da 104 bin 851, 1997'de 110 bin 119, 1998'de 114 bin 322, 1999'da 122 bin 262, 2000'de 131 bin 814, 2001'de 150 bin 110 olarak belirlendi. 
     İstatistiklere göre, 1986'dan 2001'e kadar geçen süre içerisinde boşanma davalarında yüzde 146.6'lık bir artış oldu. 
     Öte yandan, 1 Ocak 2001-31 Aralık 2001 tarihleri arasında hukuk mahkemelerine toplam 1 milyon 279 bin 62 dava açıldı. Boşanma davaları, tüm davaların yüzde 11.7'sini oluşturdu. 
     
     ''ÜLKEDE HUZURA İHTİYAÇ VAR'' 
     Ankara Barosu Başkanı Sadık Erdoğan, konuyla ilgili yaptığı açıklamada, ''Türkiye'deki bozuk ekonomik düzenin, toplumun her kesimini büyük bir bunalım içine ittiğini'' öne sürdü. Ekonomik nedenlerle binlerce kişinin ''evlilik kapısından döndüğünü'' savunan Erdoğan, kötü koşullara rağmen evlilik yapanların ise ayrıldıklarına işaret etti. 
     Gözlemleri ve istatistiklerin, evliliklerin ekonomik nedenlerle bozulduğunu ortaya koyduğunu söyleyen Erdoğan, ''Türkiye'nin şiddetle bir huzura ihtiyacı var. Seçim sonrası bu huzuru bekliyoruz. İnsanlara aş ve iş verilmesini, tutarlı politikaları bekliyoruz. Aile içindeki huzur için ülkede de huzura ihtiyaç var'' diye konuştu. 
     





</TEXT>
</DOC>
