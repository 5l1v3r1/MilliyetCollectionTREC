<DOC>
<DOCNO> 131312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sontur09.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş haberleri çocukların psikolojisini bozuyor... 
</HEADLINE>
<TEXT>

     Savaş görüntüleri ile birlikte verilen haberlerin özellikle çocukların kişilik gelişimini etkileyerek, kaygılı güvensiz ve şüpheci bireyler olarak yetişmelerine neden olduğu bildirildi. 
     Konya Numune Hastanesi Psikiyatri Servisi Klinik Psikologu Nevzat Tekin, son günlerde televizyon ve gazete haberlerinin önemli bölümüne konu olan savaş haberlerinin çocukların ruh sağlığı üzerindeki olumsuz etki yaptığını, bunun kalıcı olabileceğini söyledi. 
     Daha savaş başlamadan yapılan haber ve açıklamaların, zihinsel gelişimini tamamlamamış, kavram ve olayları sağlıklı olarak algılamayacak durumdaki 3-9 yaş grubu çocuklar için çok zararlı olduğunu belirten Tekin, özellikle görüntülü haberlerin çocukların gerçeği olduğundan daha abartılı, korkunç anlamasına neden olarak çeşitli saplantıları geliştirdiğini dile getirdi. 
     Bu tür yayınların çocuklarda yarattığı korku ve endişenin onların ilerdeki yaşamlarında sorunlu bireyler olmalarına zemin hazırladığını anlatan Tekin, şunları kaydetti ''Bu çocukların bilinçaltına yerleşen kabuslaşmış abartılı gerçekler, kişilik gelişiminde önemli ölçüde rol oynayacaktır. Bunun sonucunda, kişilik gelişimi bu kaygılarla şekillenecek çocuk, ileride aşırı derecede kaygılı, şüpheci, güvensiz ve herşeyden çekinen bir birey olarak yetişecektir. Tüm bu savaş haberleri ve görüntüleri gelecekte oluşacak psikolojik sorunlara temel oluşturacak ve bireyin stresle mücadele gücünü düşürecektir. Bu çocuklar anne ve babalarını kaybedecekleri ve yalnız kalacakları korkusuna bağlı olarak, herkesin kendisine zarar vereceğini düşünen paronayaklara da dönüşebilir.'' Tekin, çocukların henüz ekran başında olduğu saatlerde yayınlanacak haber ve görüntülerin dikkatli hazırlanması gerektiğini ya da ebeveynlerin özellikle 3-9 yaş grubu çocuklarına bu tür görüntü ve haberleri izletmemesi gerektiğini sözlerine ekledi. 
     





</TEXT>
</DOC>
