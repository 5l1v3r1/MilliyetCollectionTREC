<DOC>
<DOCNO> 100809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur06.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Ak Parti birinci çıkmayacak... " 
</HEADLINE>
<TEXT>

     ANAP LİDERİ YILMAZ, CANLI YAYINDA... 
     -ANAP GENEL BAŞKANI VE BAŞBAKAN YARDIMCISI YILMAZ 
     -''ASLINDA ÇALIŞMA BAKANI'NIN İKİ TARAF ARASINDA DAHA UZLAŞTIRICI BİR ROL OYNAMASI, DAHA DENGELİ BİR DÜZENLEMEYİ HEDEFLEMESİ GEREKİR. AMA SAYIN OKUYAN, İŞ GÜVENCESİ YASA TASARISI KONUSUNDA ÇOK ANGAJE OLDU'' ANAP Genel Başkanı, Devlet Bakanı ve Başbakan Yardımcısı Mesut Yılmaz, Çalışma ve Sosyal Güvenlik Bakanlığı görevinden istifa eden Yaşar Okuyan'ın İş Güvencesi Yasa Tasarısı konusunda ''çok angaje olduğunu'' belirterek, ''Daha yumuşak yürütülmesi, uzlaşmayla sonuçlandırılması gereken bir konuydu. Onun için Sayın Okuyan'ın istifası bana uygun geldi, kabul ettim'' dedi. 
     Yılmaz, NTV'de canlı olarak yayınlanan, Ali Kırca'nın hazırlayıp sunduğu ''Seçim Meydanı'' programında, soruları yanıtladı. 
     Yaşar Okuyan'ın Çalışma ve Sosyal Güvenlik Bakanlığı görevinden istifasına ilişkin bir soru üzerine Yılmaz, Meclis gündemine yarın getirilmesi planlanan İş Güvencesi Yasa Tasarısı'nın, Türkiye için önemli bir adım olduğundan kimsenin kuşku duymaması gerektiğine işaret etti. 
     İş Kanunu'nda öngörülen bazı değişiklikler olduğunu ve bunlara işçi sendikalarının karşı çıkmadığını, bilimsel kurulda da belli bir uzlaşmaya varıldığını kaydeden Yılmaz, şöyle konuştu 
     ''Ben istedim ki İş Güvencesi konusu ve İş Kanunu'nda yapılacak diğer temel değişiklikler, tek bir paket halinde düzenlensin. Böylece hem iş hayatımız, özellikle bu kriz ortamında dengesiz bir düzenlemeye konu olmasın. Kriz içerisinde yeni bir krizle karşılaşmayalım. Aslında çalışma bakanının da bu konularda iki taraf arasında daha uzlaştırıcı bir rol oynaması gerekir, daha dengeli bir düzenlemeyi hedeflemesi gerekir. Ama Sayın Yaşar Okuyan arkadaşımız biraz da heyecanlı olduğu için bu konuda çok angaje oldu.'' Yılmaz, ''İşçi kesimine mi angaje oldu '' şeklindeki bir soruya karşılık, Okuyan'ın ''İş Güvencesi Yasası'nın her halükarda çıkması konusunda ısrarlı olduğunu'' söyledi. 
     Yılmaz, Okuyan ile Bakanlar Kurulu toplantısı öncesinde görüştüğünü ve konu hakkındaki görüşlerini tekrar dile getirdiğini ifade ederek, ''Bakanlar Kurulu'na girdikten sonra bana istifa dilekçesini gönderdi. Aslında bu konu dediğim gibi daha yumuşak yürütülmesi gereken, bir uzlaşmayla sonuçlandırılması gereken bir konuydu. Onun için Sayın Okuyan'ın istifası bana o açıdan uygun geldi, onun için kabul ettim'' diye konuştu. 
     Okuyan'ın seçim ve propaganda çalışmalarında en aktif isimler arasında yer aldığını kaydeden Yılmaz, istifa dilekçesini kabul etmesinin gerekçelerinden birinin de Okuyan'ın bu alanda yürüteceği çalışmalar olduğunu söyledi. 
     ANAP üst yönetiminde gerçekleşen değişikliklere ilişkin soru üzerine de Yılmaz, bazı bakanlar ile bakanlık görevinden ayrılan isimlerin Başkanlık Divanı'na getirildiğini belirtti. Yılmaz, seçimin oldukça zor koşullarda gerçekleşeceğini ifade ederek, en etkin ve en yetenekli kadroyla seçim çalışmalarını yürütmek istediklerini kaydetti. 
     Okuyan ile arasında bir ihtilaf olup olmadığına ilişkin soruya ''Hayır katiyen yok'' yanıtını veren Yılmaz, ''herkesin en yararlı konumda olması gereken bir dönemde bulunduklarını'' söyledi. 
     Yılmaz, ''Erkan Mumcu ile ANAP'ın yolları ayrıldı mı '' şeklindeki soru üzerine de bunun parti içi bir mesele olduğunu belirtti. Başkanlık Divanı'nda yeni bir düzenlemeye giderken partili arkadaşlarına tek bir kriter koyduğunu ve seçim sürecinde ''kendi seçim bölgeleri ile partinin seçim çalışması arasında bir tercih yapmak durumunda kalabileceklerini'' belirttiğini kaydeden Yılmaz, Erkan Mumcu'ya da Başkanlık Divanı'nda görev almasını teklif ettiğini ancak onun seçim bölgesinde çalışmayı tercih ettiğini belirtti. 
     
     SEÇİM İTTİFAKLARI 
     Yılmaz, seçim ittifakı arayışlarının gerekçesine ilişkin soruyu yanıtlarken, Türkiye'nin önündeki 4 yılın çok kritik olduğunu ifade etti. 
     Ekonomik programın hedefine ulaşması konusundaki duyarlılık ve Başbakan Bülent Ecevit'in seçim sonrasında siyasi istikrarın bozulabileceğine ilişkin endişelerine katıldığını belirten Yılmaz, Avrupa Birliği yolunda atılan adımların kararlılıkla sürdürülmesi gerektiğini kaydetti. 
     Türkiye'de 1980 sonrasında siyasi bölünmüşlüğün arttığını ifade eden Yılmaz, İtalya ve Fransa'daki gelişmelerin siyasi istikrarın sağlanması için örnek alınması gerektiğini belirtti. 
     Seçimlerden yüzde 20 oy alan bir partinin 300'ün üzerinde milletvekiline sahip olabileceğini dile getiren Yılmaz, ''İttifaklar bizim önümüzü kesmek için yapılıyor diyen olursa ona şunu sormak lazım Acaba dünyanın hangi demokratik ülkesinde oyların yüzde 20'siyle parlamentonun yüzde 60-70'sini ele geçirmek mümkün Böyle bir tablonun demokratik meşruiyeti dahi tartışmaya açıktır'' diye konuştu. 
     İttifak konusunda öncelikle koalisyon ortaklarıyla görüştüklerini, MHP ve DSP'nin ittifakı benimsemediğini belirten Yılmaz, ittifaka katılan partilerin her birisinin oyunun yüzde 10 barajını aşması şartının aranabileceğini, barajı aşamayan ittifak üyesinin oylarının ise sayılmayacağı önerisini getirdiğini belirtti. 
     
     ''SEÇİMİN BİRİNCİ PARTİSİ AK PARTİ OLMAYACAK'' 
     Kırca'nın, ''ANAP'ın barajın altında kalacağı gerekçesiyle ittifaklara yöneldiği'' yolunda görüşler bulunduğunu hatırlatması üzerine de Yılmaz, seçimlere ilişkin yapılan anketlerin yanıltıcı olabileceğini, anketlerde yüzde 40'a yakın oranda kararsız seçmen görüldüğünü ifade etti. ''Seçimin birinci partisi AK Parti olmayacak'' diyen Yılmaz, AK Parti'nin tepki oylarının bir kısmını alabileceğini, kararsız seçmenlerden ise bu partiye oy gitmeyeceğini savundu. Yılmaz, ''İttifakların gerçekleşmesini engelleyenler bunun bedelini sandıkta ödeyecekler'' dedi. 
     
     DERVİŞ İLE GÖRÜŞME 
     Yılmaz, Devlet Bakanı Kemal Derviş ile yaptığı görüşme ve Derviş'in ittifak konusunda görüşlerine ilişkin bir soruyu yanıtlarken, Derviş'in geniş tabanlı bir ittifak öngördüğünü, ancak şu ana kadar olumlu bir sonuca ulaşamadığının ortaya çıktığını kaydetti. 
     Yılmaz, Derviş'in partisine katılmasından da memnuniyet duyacağını ifade ederek, özellikle Bakanlar Kurulu'nda olgun bir tartışma ortamının bulunduğunu, Derviş'in de eleştirileri olgunlukla karşıladığını ifade etti. Derviş'in bakanlık görevini sürdürmesinden memnuniyet duyduğunu da kaydeden Yılmaz, Derviş'in siyasetteki şansını değerlendirirken, IMF'den sağlanan krediler ve ekonomik programdaki başarının, Derviş'in ''doğru bir seçim'' olduğunu ortaya koyduğunu kaydetti. 
     
     ''HADEP İLE İTTİFAK HİÇBİR ŞEKİLDE SÖZ KONUSU DEĞİL'' 
     Partisinin HADEP ile ittifak yapıp yapmayacağının sorulması ve HADEP'in barajın altında kalabilecek oylarından ANAP'ın yararlanabileceği yönündeki görüşlerin anımsatılması üzerine de Yılmaz, şunları kaydetti 
     ''Böyle bir düşüncemiz hiçbir zaman olmadı, olmayacak. HADEP'i kötülemek için söylemiyorum, kendi vizyonumuz açısından, kendi hedeflerimiz açısından HADEP'i şu an işbirliği, ittifak yapılabilecek derece olgunlaşmış bir parti olarak görmüyoruz. HADEP'in hala bir tepki partisi olarak, Türkiye'de belki birtakım yanlış uygulamalara tepki üzerine kurulmuş ama sadece tepki partisi olmanın ötesine geçememiş, bizim ortak vizyonumuzda buluşamayacağımız bir parti olarak görüyoruz. Ama ileride HADEP bu çemberi kırar, Türkiye partisi haline gelir, Türkiye'nin ulusal bütünlüğü konusunda bizim hassasiyetlerimizi bizim duyarlılığımızı paylaşan bir parti olursa o zaman her parti gibi onunla da diyaloğa ve işbirliğine açık hale geliriz. Böyle birşey henüz daha varit değil. Onun için bugün bizim HADEP ile işbirliği yapmamız ya da onun içinde yer aldığı bir işbirliğine bizim katılmamız hiçbir şekilde söz konusu değildir.'' 
     
     KIBRIS SORUNU 
     Yılmaz, KKTC Cumhurbaşkanı Rauf Denktaş'ın Kıbrıs sorununun çözümü konusunda bugünkünden daha uzlaşmacı bir tavırla yeni bir yaklaşım sergileyip sergilemeyeceğine ilişkin soruyu yanıtlarken, ''Sayın Denktaş fotoğraf çekmesini sever ama sürpriz yapmasını sever mi bilmiyorum. Sayın Denktaş'ın bugüne kadar attığı adımları meclisin yaptığı sürprizlerin ilk bölümüne benzetiyorum'' dedi. 
     Denktaş'ın hem öneri paketi ortaya koyarak, hem de Klerides ile doğrudan görüşme sürecine başlayarak önemli bir adım attığını belirten Yılmaz, bu adımı takdir etmekle birlikte bu adımın yetersiz olduğu yönünde çeşitli tepkiler olduğunu ifade etti. Çözüm için Türk tarafının daha fazla adım atması gerektiğinin söylendiğini belirten Yılmaz, son atılan adımlardan sonra bazı ülkelerde AB'nin Kıbrıs meselesine AB'nin artık daha dengeli bir yaklaşım göstermesi yönünde sesler yükseldiğini kaydetti. Yılmaz, şöyle konuştu 
     ''Sayın Denktaş'ın son yapmış olduğu bu öneriler bence son derece yapıcı önerilerdir. Kıbrıs meselesinde de en iyi savunma hücumdur. Biz ne kadar uzlaşmacı bir tavır takınırsak, çözüm yolunda yapıcı öneri getirirsek hiç şüpheniz olmasın ki Kıbrıs konusundaki konumumuzu o kadar güçlendirmiş oluruz. Ne kadar uzlaşmaz bir tavır takınırsak Kıbrıs meselesindeki konumumuz o kadar zayıflar.'' Türkiye'de, ''Kıbrıs meselesini adeta kutsal bir mesele olarak gören, Kıbrıs meselesinde Türkiye'nin her yeni politik inisiyatifini, her yeni arayışını, önerisini bir geri adım, taviz, ulusal çıkarlara ihanet olarak gören yaygın bir anlayış, bir zümre'' olduğunu belirten Yılmaz, şunları söyledi 
     ''Bu anlayış Türkiye'ye hizmet eden değil, zarar veren bir anlayıştır. Çünkü Kıbrıs meselesi çözümsüz kalırsa bundan belki Yunanistan, Kıbrıs zarar görür ama Türkiye daha çok zarar görür. Kıbrıs meselesinin adil bir çözüme kavuşması Türkiye'nin vazgeçilmezlerine uygun bir çözüme kavuşturulması en fazla Türkiye'nin yararınadır.'' 
     





</TEXT>
</DOC>
