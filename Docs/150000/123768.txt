<DOC>
<DOCNO> 123768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sonspo01.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin ''Başkana teşekkür ederim...'' 
</HEADLINE>
<TEXT>

     Fenerbahçe Teknik Direktörlüğü'ne getirilen Oğuz Çetin, Kulüp Başkanı Aziz Yıldırım ve yöneticilere kendisine güvendikleri için teşekkür etti. 
     Oğuz Çetin, teknik direktörlüğe getirildikten sonra geldiği kulüp binasında, Yıldırım ve yöneticilerle bir süre görüştü. Yaklaşık 15 dakikalık görüşmeden sonra Başkan Yıldırım ve yöneticiler kulüp binasından ayrılırken, Oğuz Çetin, futbol şube sorumluluğuna getirilen Sadettin Saran ile biraraya geldi. 
     Saran ile görüşmesinin ardından bir açıklama yapan Oğuz Çetin, uzun yıllar kulübe hizmet ettiğini belirterek, ''Başkanımın bana sağlamış olduğu destekle bugünlere geldim. Hedefim bir gün Fenerbahçe Teknik Direktörü olmaktı. Gün bugündür. Başkan ve yönetime bana güvenip bu onur dolu görevi verdikleri için teşekkür ediyorum'' diye konuştu. 
     Oğuz Çetin, ''Sadettin Saran ile bundan sonra konuşarak değil, pratikte uygulayarak plan ve programımızı yapacağız. Türk sporuna, Fenerbahçe'ye hizmet edeceğiz'' dedi. 
     Henüz herhangi bir karar almadıklarını dile getiren Oğuz Çetin, Sadettin Saran ile birlikte alacakları kararları basın mensuplarına açıklayacaklarını sözlerine ekledi. 
     Sadettin Saran ise yeni dönemde Fenerbahçe için en iyisini yapmak için Oğuz Çetin ile beraber çalışacaklarını kaydetti. 
     





</TEXT>
</DOC>
