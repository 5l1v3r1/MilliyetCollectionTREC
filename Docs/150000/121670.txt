<DOC>
<DOCNO> 121670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur18.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Menderes'ten Demirel'e ziyaret... 
</HEADLINE>
<TEXT>

     Eski DYP İstanbul Milletvekili Aydın Menderes, ''9. Cumhurbaşkanı Süleyman Demirel'in DYP genel başkanlığı için herhangi bir ismi işaret etmediğini'' bildirdi. 
     Menderes, 9. Cumhurbaşkanı Süleyman Demirel'i Kuleli Sokak'taki çalışma ofisinde ziyaret ederek, yaklaşık 1 saat görüştü. 
     Menderes, ziyaretin ardından yaptığı açıklamada, Demirel ile TBMM'nin erken genel seçim kararını aldığı günden beri görüşemediğini belirterek, ''Özlem gidermek için kendilerini görmek istedim'' dedi. 
     Görüşmede, seçimlerin muhtemel sonuçları ve bundan sonra Türkiye'de neler olabileceği konusunu ele aldıklarını ifade eden Menderes, ''Kendileri her zaman olduğu gibi bütün meseleleri en doğru şekilde takip etmekteler. Bundan da çok büyük memnuniyet duyuyorum'' diye konuştu. 
     Bir gazetecinin, DYP kongresini görüşüp görüşmediklerini sorması üzerine de Menderes, ''Tek tek adaylarla görüşmedim, ama ne olur, ne olmaz bu noktadaki izlenimlerimi ve düşüncelerimi de Demirel'e arz ettim. Bir kaç gün içerisinde bir basın toplantısıyla, yaklaşmakta olan DYP kongresiyle ilgili düşüncelerimi tüm kamuoyu ve DYP camiası ile de paylaşacağım'' dedi. 
     Demirel'in üzerinde durduğu bir isim olup olmadığı sorusuna ise Aydın Menderes, ''Sayın Demirel, bu hususta herhangi bir işarette bulunmadılar. İsim üzerinde hiçbir şey konuşmadık'' karşılığını verdi. 
     





</TEXT>
</DOC>
