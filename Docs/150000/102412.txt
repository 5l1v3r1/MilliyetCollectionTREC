<DOC>
<DOCNO> 102412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/sonspo05.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Gaziantepspor maçının ertelenmesi için başvurdu 
</HEADLINE>
<TEXT>

     Fenerbahçe Kulübü, Avrupa Şampiyonlar Ligi 3. ön eleme turu rövanşında 27 Ağustos Salı günü Hollanda'nın Feyenoord takımıyla yapacağı maç nedeniyle, Birinci Süper Futbol Ligi'nde 23 Ağustos Cuma günü deplasmanda Gaziantepspor ile yapacakları 3. hafta maçının ertelenmesi için Futbol Federasyonu'na başvurdu. 
     Sarı-lacivertli kulübün resmi internet sitesinde, genel sekreter Vedat Olcay imzasıyla duyurulan başvuru yazısında, Gürcistan ile 20 ve 21 Ağustos'ta yapılacak A ve ümit milli özel maçları için belirlenen aday kadrolarda yer alan Fenerbahçeli futbolcuların milli takımdan affı taleplerinin kabul edilmediğini vurgulanarak, şu görüşlere yer verildi 
     ''Anılan yazı ekinde Milli Takımlar Teknik Direktörü'nün görüşlerinde milli duyguların öne çıktığı görülmektedir. Milli duygularımızın tartışılmaz olduğu bir gerçektir. Kulübümüzün talebi tamamıyla oynayacağımız Avrupa Şampiyonlar Ligi ile ilgilidir. Takdir edersiniz ki, daha önceleri de yaşanmış olduğu gibi ve sayın Federasyonunuzun da kabul ettiği gibi bu da bir milli meseledir. 
     Milli takımımızda oynayacak olan futbolcularımızın yoğun bir çalışma ortamı içinde olacağı, dolayısıyla bu durumun kulübümüzü zora sokacağını da göz önünde bulundurarak, 23 Ağustos 2002 tarihinde yapılacak Gaziantepspor-Fenerbahçe Birinci Süper Ligi maçının ertelenmesini müsaadelerinize arz ederiz.'' 
     
</TEXT>
</DOC>
