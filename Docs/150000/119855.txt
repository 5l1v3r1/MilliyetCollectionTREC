<DOC>
<DOCNO> 119855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/guncel/agun.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tavuklar tutuklu’ olarak yargılanıyor 
</HEADLINE>
<TEXT>

Antalya’da eniştelerinin, serasına giren tavukların 4.5 ton domatesi talan ettiği iddiasıyla dava açtığı iki kardeş "3 yıldır hapis hayatı yaşayan tavuklar kartlaştı" dedi 
     TESLİME TOSUN DHA 

     Antalya’nın merkeze bağlı Topallı köyünde iki kardeş ve enişteleri arasındaki obur tavuk davası’, sonuçlanma aşamasındayken yeniden başladı. Serasına giren tavukların 4.5 ton domates ve 1.5 ton bezelye yediklerini iddia ederek kayınbiraderleri aleyhine yaklaşık 3 yıl önce 750 milyon liralık tazminat davası açan Hasan Orhan, mahkemede haksız bulundu. İtiraz süresinin son gününde yeniden mahkemeye başvuran Seracı Orhan, davanın yeniden görülmesini sağladı. Davalı Osman ve Mehmet Karabulut kardeşler, "Hasan bizim eniştemiz olur. Bu aslında miras meselesi. Bizi mahkemeye verip arazimizi elimizden almak istiyor" iddiasında bulundu. 
     
     750 milyonluk hasar 
     Seracılık yapan Hasan Orhan ifadesinde şunları söyledi "Kayınbiraderlerimin tavukları 4.5 ton domates ile 1.5 ton bezelyemi talan etti. Ayak izlerindan bunu tespit ettim. Uzmanlar 750 milyon hasar tespit etti. Davacıyım". Orhan, ilk duruşmanın ardından diğer duruşmalara katılmadığı gerekçesiyle dava düştü. Orhan karara itiraz edince, dava yeniden görüldü. 
     Tavukları suçsuz bulan h kim, davacı eniştenin tazminat talebini 16 Temmuz 2002 tarihinde verdiği kararla reddetti. Bu karar üzerine Orhan, itiraz süresinin son gününde mahkemeye başvurarak tavukların suçlu oldukları konusundaki ısrarını sürdürdü. 750 milyon liralık zararının faiziyle birlikte karşılanmasını isteyen Orhan, davanın yeniden görülmesini talep etti. Böylece obur tavuklar davası üçüncü kez görülmeye başlandı. 
     
     Tavuklara hapis hayatı 
     Evin avlusuna yapılan tel örgülü kümeste hapis hayatı yaşayan 8 tavuk ve 1 horoz, yeniden özgür kalacakları günü bekliyor. Tavukların sahibi Mehmet Karabulut, "Mahkeme tam bitmediği için tavuklara bir şey yapamıyoruz. Her gün sayım yapıyorum. Ne kesip yiyebiliyoruz, ne satabiliyoruz. Artık iyice kartlaştılar" dedi. 
     



 GÜNCEL 


















</TEXT>
</DOC>
