<DOC>
<DOCNO> 106578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sonspo10.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş "Hepimizin aklında İngiltere maçı var" 
</HEADLINE>
<TEXT>

     Galatasaray ve A Milli Futbol Takımı'nın yıldızı Hasan Şaş, İkinci Lig A Kategorisi takımlarından Sakaryaspor'un geçirdiği trafik kazasıyla ilgili olarak, ''Kanım dondu. Çok üzüldüm. Bir an için kendimi onların yerine koydum'' dedi. 
     Kendisi adına hazırlanan, ''www.hasan-sas.com'' adresinde açıklamalarda bulunan Hasan, futbolculuğun zannedildiği gibi kolay bir meslek olmadığını belirterek, şöyle konuştu 
     ''Oradan oraya göçebe kuşlar gibi gezer durursunuz. Kendinize ayırdığınız vakit hemen hemen yok gibidir. Sürekli deplasmanlara gittiğiniz için de hep yollardasınızdır. Kimi zaman otobüs ile kimi zaman uçak ile bazen de tren ile hep bir yerlerden bir yerlere gidersiniz. Ve bu süreç de kimi zaman tehlikeler atlatırsınız. Milli Takımızın Dünya Kupası macerasında uçak yolculuğu sırasında atlattığı düşme tehlikesi hala hafızalarımızda. O günden sonra o uçakta bulunan hemen herkes de uçak fobisi oluştu. Ama işte bazen bu tehlikeler gerçekleşebiliyor. Tıpkı önceki gün Sakaryasporlu arkadaşlarımızın başına gelenler gibi. Kaza haberini öğrendiğimde kanım dondu. Çok üzüldüm. Bir an için kendimi onların yerine koydum. Allah kimsenin başına bu tür kazalar vermesin.'' 
     
     ''SAHADAKİ ARKADAŞLARIM ŞOV YAPTI'' 
     Hasan Şaş, A Milli Futbol Takımı'nın Avrupa Şampiyonası Grup Elemeleri'nde Slovakya'yla yaptığı ve 3-0 kazandığı karşılaşmada sakatlığı nedeniyle oynayamadığını, ancak arkadaşlarının mükemmel bir futbol sergilediğini kaydetti. 
     Karşılaşmayı tribünden izlemek zorunda kaldığını anlatan Hasan, ''Arkadaşlarım güçlü rakibimiz karşısında adeta şov yaptılar ve sahadan 3-0 gibi net bir skorla ayrılmasını bildiler. İngiltere'den sonra bizi en fazla zorlar denilen Slovakya karşısında oynadığımız bu oyun ve attığımız goller sanırım Türk futbolunun nerelere geldiğini dosta düşmana gösteriyor'' diye konuştu. 
     
     ''AKLIMIZDA İNGİLTERE VAR'' 
     A Milli Futbol Takımı'ndaki tüm futbolcuların aklında, Nisan ayında oynanacak İngiltere maçının olduğunu da kaydeden Hasan, ''Geçmişin acısını çıkartmak ve tarihimizin en büyük yenilgilerini bize yaşatan İngizleri yenmek hepimizin en büyük hedefi, amacı ve rüyası. Tabi ki İngiltere maçı öncesi oynayacağımız maçlarda da aynı disiplin ve ruh ile mücadele edeceğimizi de hatırlatmak isterim'' diyerek sözlerini tamamladı. 
     





</TEXT>
</DOC>
