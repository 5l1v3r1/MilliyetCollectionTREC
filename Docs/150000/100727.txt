<DOC>
<DOCNO> 100727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sondun25.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO nükleer, biyolojik ve kimyasal terörizme karşı önlemler alıyor 
</HEADLINE>
<TEXT>

     NATO'nun, nükleer, biyolojik ve kimyasal silahlara ve bu silahların kullanılabileceği olası terör eylemlerine karşı mücadele yeteneklerini geliştireceği bildirildi. 
     NATO yetkilileri, nükleer, biyolojik, kimyasal NBC saldırılara karşı alınması öngörülen önlemlerin savunma bakanları tarafından belirlendiğini, bu yöndeki adımların, Kasım ayında yapılacak Prag Zirvesi'ne kadar tamamlanacağını ifade ettiler. 
     İttifak uzmanları, bazı üye ülkelerin silahlı kuvvetleri bünyesinde NBC silah ve saldırılarına karşı mücadeleye yönelik birimler bulunduğunu, müttefikler arasında bir koordinasyonun da söz konusu olacağını belirttiler. 
     Kaynaklar, NATO'nun 5 ana proje üzerinde çalıştığını, bunlardan birinin, ''portatif NBC analiz laboratuvarı'' kurulması olduğunu duyurdular. 
     İttifak, NBC saldırı halinde süratli tepki göstermeye, bu amaçla merkezler kurmaya, savunma stokları bulundurmaya, mikrop ve salgın hastalık gözlem sistemleri oluşturmaya ilişkin somut çalışmalar yapıyor. 
     Terörizm ve NBC tehditlerine karşı mücadeleye öncelik veren NATO, bu alanda, işbirliği yaptığı ve aralarında Rusya'nın da bulunduğu ülkelerle ortak çalışmayı da hedefliyor. 
     NATO Genel Sekreteri George Robertson, çeşitli açıklamalarında, İttifak'ın genelde terörizme, özellikle de NBC saldırılara karşı korunmak, bu amaçla yeteneklerini geliştirmek durumunda olduğunu tekrarlıyor. 
     Amerikalı yetkililer de, Başkan George Bush'un çeşitli açıklamalarına atıflarda bulunarak, komünizm tehdidinin ortadan kalkması, Rusya'nın artık bir düşman olarak görülmemesinden itibaren, bir numaralı tehdidin terörizm ve NBC saldırı olasılığı olduğunu, İttifak'ın kendisini bu duruma uyarlaması gerektiğini söylüyorlar. 
     





</TEXT>
</DOC>
