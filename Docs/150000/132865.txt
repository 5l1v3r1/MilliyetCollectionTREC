<DOC>
<DOCNO> 132865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sondun03.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener Rum Patriği, ABD Rum Ortodoks Kilisesi'nin isteğini reddetti 
</HEADLINE>
<TEXT>

     ABD Rum Ortodoks kilisesinin İstanbul'daki patrikhaneden bağımsız olmasını öngören sözleşmenin Fener Rum Patriği'nce kabul edilmediği açıklandı. 
     Amerikan kilisesi bağımsızlığın sağlanması için 8 yıldan beri mücadele veriyordu. 
     Merkezi New York'ta bulunan ABD Rum Ortodoks kilisesi, ABD'deki en çok üyeye sahip dinsel kuruluşlardan biri olmasına karşın en az özerkliğe sahip. 
     Kiliseyle ilgili kararların çoğunluğu İstanbul Fener Rum Patriği Bartholomeos tarafından alınıyor. Buna yeni sözleşmenin onaylanmasının da dahil olduğu bildirildi. 
     Kilise kaynakları, Fener Rum patriğinin 20 Aralık'ta onayladığı yeni sözleşmenin İngilizce olarak yayınlandığını bildirdiler. Yeni sözleşmede de piskoposların, eskiden olduğu gibi İstanbul patrikhanesince atanacağı hükmü yer aldı. 
     Fener patrikhanesi, ABD Rum Ortodoks kilisesinin başına getirilecek başpiskoposun seçiminde de söz sahibi olacak. Ancak ABD kilisesi ve Piskoposluk Konseyi, Fener Patriği'ne bu konuda görüş bildirebilecekler. Diğer atamalarda ise Amerikalı piskoposlar her makam için üçer aday gösterebilecekler, ancak nihai kararı yine Fener Patriği verecek. 
     ABD Rum Ortodoks kilisesi mensupları temmuz ayında Los Angeles'da yaptıkları toplantıda, İstanbul patrikhanesinin egemenliğini öngören bu sistemin değişmesi yönünde karar almışlardı. 
     Kabul edilen tasarıya göre, ABD Rum Ortodoks başpiskoposu, Amerikalı piskoposların belirleyecekleri 3 aday arasından Fener Patriği tarafından seçilecekti. Amerikalılar, geri kalan piskoposları ise kendileri belirlemek istiyorlardı. 
     





</TEXT>
</DOC>
