<DOC>
<DOCNO> 114691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur06.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasette özlenen tablo 4 parti aynı binada 
</HEADLINE>
<TEXT>

     Türkiye, 3 Kasım seçimlerinin heyecanını her geçen gün biraz daha fazla duyarken, futbol dünyasının önemli argümanlarından "fair-play"in bir örneği, siyasi partiler arasında da yaşanmaya başlandı. 
     Bursa'nın Nilüfer İlçesi'ne bağlı Gölyazı Beldesi'nde, DYP, MHP, ANAP ve DSP aynı binada faaliyet göstererek, seçim tansiyonun yükseldiği bir dönemde, tam bir centilmenlik örneği sergiliyor. 
     Türkiye'nin dördüncü büyük ili olan Bursa'ya 40 kilometre uzaklıkta bulunan bin 800 nüfuslu Gölyazı Beldesi'nde de, ülkenin diğer yerleşim birimlerinde olduğu gibi seçim havası etkisini artırırken, çeşitli siyasi partilerin belde teşkilatları arasında da, "Kavgasız, gürültüsüz" tatlı bir rekabet devam ediyor. 
     Nüfusunun büyük bölümünün balıkçılık yaparak geçimini sağladığı beldede, DYP, MHP, ANAP ve DSP teşkilatları, aynı binada faaliyet gösteriyor. Belde meydanında bulunan küçük bir binayı paylaşan partiler, birbirlerini kırmadan ve incitmeden propaganda çalışmalarını sürdürürken, milletvekili adayları, binanın altında bulunan "Avcılar kıraathanesi"nde sırayla seçmenleriyle buluşuyor. 
     Binanın önündeki alan, tüm siyasi partilerin bayrak ve flamalarıyla donatılırken, oluşan karnaval havası, beldeden tüm Türkiye'ye adeta "Siyasette fair-play" anlayışını dalga dalga yayıyor. 
     
     "AYNI GEMİNİN YOLCULARIYIZ" 

     Gölyazı Belediye Başkanı Cavit Uysal, beldede şu ana kadar seçim çalışmaları sırasında herhangi tatsız bir olay yaşanmadığını söyledi. Belde sakinlerinin, değişik siyasi partilerin aynı binayı paylaşmasından duyduğu memnuniyeti dile getiren Uysal, "Hepimiz aynı geminin yolcularıyız. Kavgaya, gürültüye ne gerek var. Bu gemi batarsa, içindeki yolcular, yani bizler de batarız. Beldemizde de, tam anlamıyla bu anlayış hakim" dedi. 
     





</TEXT>
</DOC>
