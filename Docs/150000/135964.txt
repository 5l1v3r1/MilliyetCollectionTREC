<DOC>
<DOCNO> 135964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sontur14.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı'nda kontroldan çıkan gemi kıyıya yaslandı 
</HEADLINE>
<TEXT>

     İstanbul Boğazı'nda, demirlemek üzere Büyükdere Koyu'na giren Bolivya bandıralı kuru yük gemisi, kontrolden çıkıp bazı balıkçı teknelerine çarptıktan sonra kıyıya yaslanarak durabildi. 
     Alınan bilgiye göre, Karadeniz'den Marmara Denizi'ne transit geçiş yapmak üzere gece İstanbul Boğazı'na giriş yapan Bolivya bandıralı kereste yüklü ''Diana-a'' adlı kuru yük gemisinin kılavuz kaptanı, ''makine ve dümen performansı'' nedeniyle boğaz geçişi yapılamayacağını belirterek, demirlemek üzere geminin Büyükdere Koyu'na çekilmesini istedi. 
     Büyükdere'ye gelen gemi, kontrolden çıkarak sürüklenmeye başladı. Çift demir atan gemi, 3-4 balıkçı teknesine çarptıktan sonra kıç tarafından kıyıya yaslanarak durabildi. 
     Yetkililer, balıkçı teknelerinin zincirlerine de dolanan geminin kendi imkanlarıyla kurtulmasının zor olduğunu, halatla yedeklenip açığa alınması için görüşmelerin sürdüğünü belirttiler. 
     
     YARDIM İSTEYEN GEMİLER 
     Öte yandan, Karadeniz'in, İstanbul Boğazı girişinde Ukrayna bayraklı buğday yüklü 3 bin 994 grostonluk 134 metre boyundaki ''Linda-2'' adlı kuru yük gemisi, sabah saatlerinde dümen arızası bildirdi. 
     Gemi, yardıma giden kurtarma botunun refakatinde kendi imkanlarıyla Büyükdere açıklarına getirilerek burada demirletildi. 
     Yetkililer, Karadeniz'deki fırtına nedeniyle, İstanbul Boğazı'nın Karadeniz girişinde demirli bulunan bazı gemilerin sorun bildirdiğini kaydettiler. 
     Demir tarayan ve kıyıya yanaşan birkaç geminin yardım istediğini belirten yetkililer, bölgeye yardım botlarının gönderildiğini ifade ettiler. 
     





</TEXT>
</DOC>
