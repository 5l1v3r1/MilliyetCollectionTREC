<DOC>
<DOCNO> 100537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/soneko15.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beko'nun, Grundig ile işbirliği arayışında olduğu iddia edildi 
</HEADLINE>
<TEXT>

     Financial Times Deutschland adlı gazete, Türk şirketi Beko'nun, bir süreden bu yana öz sermayesi azalan Alman televizyon üreticisi Grundig ile işbirliği yapmak istediğini yazdı. 
     Gazetenin haberinde, Vestel'den sonra Türkiye'nin en büyük televizyon üreticisi olan Beko için Grundig şirketinin satış ağının cazip olduğu ifade edildi. 
     Grundig'in belirli bir süreden bu yana durumunu düzeltmek için bir yatırımcı aradığına işaret edilen haberde, her iki şirket temsilcilerinin de işbirliği konusunda görüşmeler yapıldığını doğruladıkları, ancak bu konuda henüz bir açıklama yapmak istemedikleri belirtildi. 
     Grundig şirketinin bugüne kadar yatırımcı bulma konusunda başarısız kaldığına dikkat çekilen haberde, Grundig'in piyasa değerinin yaklaşık 500 milyon euro olduğunu söyleyen şirket yetkililerinin, şu sıralar sadece Beko ile görüştüklerini açıkladıkları ifade edildi. 
     Beko'nun, yabancı şirketler için de üretim yaptığı hatırlatılan haberde, şirketin bu yıl Grundig için 1 milyon televizyon üreteceği de kaydedildi. 
     





</TEXT>
</DOC>
