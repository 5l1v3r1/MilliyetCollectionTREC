<DOC>
<DOCNO> 146789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/soneko10.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
THY Yönetimi değişti... Cem Kozlu yeni yönetimde yeralmadı... 
</HEADLINE>
<TEXT>

     Türk Hava Yolları THY Yönetim Kurulu Başkanlığı'na, Genel Müdür Abdurrahman Gündoğdu getirildi. 
     Türk Hava Yolları'nın bugün yapılan Yönetim Kurulu toplantısında, yeni Yönetim Kurulu belirlendi. 
     Yeni listede Cem Kozlu yer almadı. 7 kişilik listeden 6'sını yeni üyeler teşkil etti. Özelleştirme İdaresi Başkanlığı'nın önergesi doğrultusunda Yönetim Kurulu Abdurrahman Gündoğdu başkanlığında, şu isimlerden oluştu 
     ''Abdurrahman Gündoğdu Başkan , Prof. Dr. Cemal Şanlı, Prof. Dr. Ömer Dinçer, Prof. Dr. Candan Karlıtekin, Hüseyin Atilla Öksüz, Hamdi Topçu ve Mehmet Büyükekşi.'' 17 Şubat'ta emekliye ayrılan Genel Müdür ve Yönetim Kurulu Üyesi Yusuf Bolayırlı'nın yerine, Abdurrahman Gündoğdu getirilmişti. 
     
     BAŞKAN GÜNDOĞDU SORULARI YANITLADI 

     THY Genel Kurulu sonrası gazetecilerin sorularını yanıtlayan THY Yönetim Kurulu Başkanı ve Genel Müdürü Gündoğdu, THY'nin 2002 yılı karının 104 trilyon lira olduğunu, bunun daha önceki yılların zararının mahsubunda kullanılacağını söyledi. 
     Güneydoğu'da bazı seferlerin iptaline ilişkin bir soru üzerine, Gündoğdu, Gaziantep, Mardin ve Urfa havaalanlarının, Hava Kuvvetleri'nin NOTAM'ı, yani emriyle Irak'taki savaş ve geçiş tehlikesi nedeniyle kapatıldığını, diğer havaalanlarının çalıştığını, yolcu olmadığı takdirde uçuşların iptal edildiğini belirtti. Gündoğdu, söz konusu 3 havaalanına ikinci bir emir geldikten sonra uçmaya başlayacaklarını duyurdu. 
     Savaş nedeniyle yolcu sayısında ne kadar azalma olduğunun sorulması ve yüzde 50 yönünde söylemler bulunduğunun ifade edilmesi üzerine Abdurrahman Gündoğdu, ''Hayır, yüzde 50 değil. Tam rakamları bilemiyorum ama beklediğimizin de altında düşüş var, bazı hatlarda da artış var. Bu sevindirici'' diye konuştu. 
     Güneydoğu'da 3 havaalanına sefer yapamamalarının zarara neden olup olmayacağına ilişkin bir soru üzerine Gündoğdu, THY'nin 103 noktaya uçuş yaptığını, Çin'de haftalık 3 olan seferi 5'e çıkardıklarını, diğer yolcu talebinin olduğu noktalarda da sefer artırmayı hedeflediklerini vurguladı. 
     Gündoğdu, krizi aşmak için tasarruf tedbirlerinin yanı sıra, bazı ücretleri düzenleyerek, kimisini yükseltip, kimisini düşürerek yolcu sayısını artırmayı hedeflediklerini kaydetti. 
     
     TURİZMİN ETKİLENMESİ DAHA BÜYÜK KAYIP OLUR 

     Daha önceden filonun küçültülmüş olmasının savaş ve kendileri için bir hazırlık olduğunu vurgulayan Gündoğdu, ellerindeki filoyu maksimum verimle kullanmaya çalıştıklarını söyledi. 
     Gündoğdu, Airbus 310 tipindeki en eski olan uçaklarını müşteri buldukları takdirde satacaklarını bildirdi. 
     Savaşın bir ay veya bir yıl da sürebileceğini, burada önemli olanın THY'den ziyade turizmin etkilenme konusu olduğunu belirten Gündoğdu, şunları kaydetti 
     ''THY bir şekilde zararını kendi telafi edebilir ama Türkiye, turizmden 8-10 milyar dolar gelir elde edebilen bir ülke. Turizmin savaştan etkilenmesi Türkiye için çok daha büyük kayıp olur, 4-5 milyar dolar turizmden az gelir elde edilmesi Türkiye için çok önemli. THY bundan birkaç milyon dolar zarar etmiş, bu o kadar önemli değil. Biliyorsunuz yurtdışından gelen turistlerin büyük çoğunluğu havayoluyla geliyor, aynı zamanda bundan etkilenecek özel havayolu şirketleri var. Onlar da zor durumdalar. Onların durumunun bizden daha da kritik olduğunu zannediyorum. Bu savaşın etkisini sadece THY olarak düşünmemek lazım. Turizmi canlandırmak için biz de elimizden geldiği kadar turizme yardımcı olmaya çalışıyoruz.'' Gündoğdu, alternatif hatların devreye girmesi konusunda araştırma yaptıklarını da bildirdi. 
     
     THY YÖNETİMİNDE EMEKLİ GENERAL 

     Genel Kurul'da söz alan hissedarların ''personelin yer değiştirmesi, azaltılması ve yenilenmesi'' konusunda kaygıları olduğunu ifade ettiklerinin anımsatılması üzerine Gündoğdu, şöyle dedi 
     ''Öyle bir şeyimiz yok. Biz 11 bin çalışanı olan bir şirketiz. Yani emekli olan, ayrılan sürekli oluyor. Normal sirkülasyon içinde bu yaşanıyor. Bu devam eder ama özellikle bir gecede bütün herkesi görevden alma, zaten 1.5 aydır bu şirkette çalışıyorum, böyle bir şeyim olmadı, sadece özel kalemle ilgili bir şey oldu. Başörtülü gibi kasıtlı bir haber çıktı. O haberin de nasıl çıktığını gayet iyi biliyorum, kasıtlı bir haberdi. Öyle bir şey olmadığını da herkes gördü.'' Gündoğdu, ''Şu andaki yeni Yönetim Kurulu üyeleri havacılıkla ilgili insanlar mı '' sorusunu yanıtlarken de, Yönetim Kurulu üyelerinin genellikle THY çalışanlarından değil, dışarıdan oluştuğunu ve önceki Yönetim Kurulu'nun da aynı şekilde olduğunu söyledi. 
     Abdurrahman Gündoğdu, ''Daha önceki Yönetim Kurulu havacılıkla ne kadar ilgiliyse, bunlar bence daha çok ilgilidir, tahmin ediyorum. Esasında Atilla Öksüz emekli general, aynı zamanda pilot'' diye konuştu. 
     THY Genel Kurulu'nda şirketin 2002 yılı faaliyet raporu, denetim raporu ve bilanço oylanarak kabul edildi. THY'nin 2002 yılı faaliyet karının geçmiş yıllar zararına mahsubu oybirliğiyle kabul edildi. 
     
     ''PERSONELİN KIYMETİNİ BİLİN'' 

     Yönetim ve Denetim Kurulu üyelerinin ibrası sırasında söz alan hissedarlardan Ümit Utku, eski Başkan Cem Kozlu'ya şirketi karlı kılan başarılı çalışmalarından dolayı teşekkür ederken, ''Bugün bir Yusuf Bolayırlı'nın yerini doldurmak zor. Tulumla geldi, şerefli bir şekilde görevini yaptı, ayrıldı. Emeğinden dolayı teşekkür ederim'' diye konuştu. 
     Yeni yönetimden şirketin personelinin yerini değiştirmemesini, çıkarmalar yapmamasını isteyen Utku, ''Genel Müdür'den ricam şu, sekreteryasına kimi alırsa alsın, başı örtülü, başı açık problem değil. Her şeyden önce biz İslam ülkesiyiz. Yönetim Kurulu'ndan rica ediyorum, personeli dağıtmasın, yurtiçi ve yurtdışındaki personeline sahip olsun'' dedi. 
     Hissedarlardan İbrahim Cevher Kartal da, 35 yıldır THY'de çalıştığını, bu bayrağı yükseltmek için uğraştığını vurgulayarak, Gündoğdu'ya hitaben şöyle dedi 
     ''Bakalım siz ne yapacaksınız. Başkan sizin basında THY metroya benziyor demeciniz vardı. THY metroya hiç benzemez. Sayın Bolayırlı ve Cem Kozlu'ya da teşekkürlerimi sunuyorum. THY'i son 5 yılda çok iyi yere getirdiler, kar ettirdiler. Personeliniz çok değerlidir. Çok uzun zamanda yetişmişlerdir, hiç metro personeline benzemez. Onun için onlara sahip çıkmanızı, hayır dualarını almanızı temmenni ederim.'' 
     
     THY YÖNETİMİNİN TÜMÜ DEĞİŞTİ 

     THY Yönetim Kurulu Başkanı ve Genel Müdürü Abdurrahman Gündoğdu daha sonra, yeni Yönetim Kurulu üyelerini basına tanıttı. 
     Bu arada THY'nin önceki Yönetim Kurulu'nda Coca Cola Orta Avrupa, Avrasya ve Ortadoğu Grubu Başkanı da olan Cem Kozlu Başkan, Yusuf Bolayırlı Başkan Vekili, Ahmet Ertuğrul, Mehmet Göç, Önder Doğu, Alaaddin Kuday ve Özelleştirme İdaresi Başkanı Turgut Bozkurt üye görevinde bulunuyordu. 
     17 Şubat'ta emekliye ayrılan Genel Müdür ve Yönetim Kurulu Üyesi Yusuf Bolayırlı'nın yerine, Abdurrahman Gündoğdu getirilmişti. 
     Bozkurt'un da aralarında bulunduğu diğer 6 üyenin de bugün yerlerini yeni üyelere bırakmasıyla, THY'nin Yönetim Kurulu'nun tümü değişmiş oldu. 
     Yeni üyelerden Prof. Dr. Candan Karlıtekin, Türkiye Kalkınma Bankası Genel Müdür Vekilliği görevinde bulunmuştu. Mehmet Büyükekşi ise Ziylan Ayakkabıları'nın Yönetim Kurulu Başkanlığı'nı yürütüyor. 
     Öte yandan, THY'nin 3'ü de değişen Denetim Kurulu Üyeliklerine İsmail Gerçek, Hasan Gül ve Ali Güner Tekin'in seçildiği bildirildi. 
     Daha önce Denetim Kurulu üyeliklerini ise Yalçın Erişik, İbrahim Bektaş ve Şefik Büyükyüksel yürütüyordu. 
     THY'nin 2002 yılı Faaliyet Raporu'nda mesajı yer alan eski Yönetim Kurulu Başkanı Cem Kozlu, THY'nin geçen yılı vergi öncesi 137.3 trilyon, vergi sonrası 104.9 trilyon lira gibi rekor bir karla kapattığını bildirdi. 
     Geçen yıl yüzde 68.9 yolcu doluluk oranı ile bugüne kadarki en iyi değere ulaşıldığını vurgulayan Kozlu, Yusuf Bolayırlı'nın emekliliği nedeniyle bu kurumun yönetiminde bayrağı devralan Abdurrahman Gündoğdu'ya, şirketi daha ileri taşıyacağı inancıyla yeni görevinde başarılar diledi. 
     





</TEXT>
</DOC>
