<DOC>
<DOCNO> 135891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/yasam/yas07.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Senem kazandı 
</HEADLINE>
<TEXT>

5 milyon lirası olmadığı için Senem’e karne vermeyen okul müdürü açığa alındı. Senem ve arkadaşları karnelerine kavuştu 
     MİTHAT ÜNAL Anamur DHA 

     Mersin’de 12 yaşındaki Senem Kısaç’ın 5 milyon lira ödemediği için karnesini alamayıp hastalanması, yürekleri burktu. Açılan soruşturma sonucunda Senem’in okuduğu okulun müdürü Hikmet Doğan açığa alındı. 
     Olayın basına yansımasının ardından Mersin Valisi Akif Tığ’ın talimatıyla okul müdürü hakkında soruşturma açıldı. İlçe Milli Eğitim Müdürü M. Ali Kocaman, soruşturma sonunda Doğan’ı açığa aldı. 
     Kocaman, arkadaşları arasında küçük düşürüldüğü için hastalanan Senem Kısaç’ı evinde ziyaret edip, "Pekiyi" notlarıyla dolu karnesini verdi. Yapılan ön soruşturma sonunda para ödemedikleri için yaklaşık 40 öğrenciye da karnelerinin verilmediği belirlendi. Ve karneler öğrencilere evlerine gidilerek tek tek verildi. 
     



 YAŞAM 




















</TEXT>
</DOC>
