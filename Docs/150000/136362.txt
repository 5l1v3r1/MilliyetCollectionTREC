<DOC>
<DOCNO> 136362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/ekonomi/eko05.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayideki elektriğe düşük fiyat pek yakında 
</HEADLINE>
<TEXT>

Enerji Bakanı Güler, sanayide ucuz elektrik kullanımı için başlatılan çalışmaların son aşamaya geldiğini belirtti 
     Enerji ve Tabii Kaynaklar Bakanı Hilmi Güler, "Sanayide ucuz elektrik kullanımı çalışmalarında, sona doğru yaklaşıyoruz" dedi. 
     Kurban Bayramı’nı memleketi Ordu’da geçiren Bakan Güler, gazetecilerin çeşitli sorularını yanıtladı. Güler, enerji konusunda ciddi planlamaların olduğunu söyledi. Bakan Güler, enerji konusunda daha önce yapılan bazı anlaşmaları incelediklerini belirterek, şunları kaydetti 
     
     Firmalarla pazarlık 
     "İleriye dönük enerji planlaması için çalışmalarımız sürüyor. Yap, işlet, devret modeli için beş firma ile görüşme yaptık. Onların içinde olumlu davrananlar var. Mart ayında bu görüşmeleri tamamlarız. Bu firmalarla enerjideki ucuzluktan çok, sanayideki elektriğin ucuzlatılması konusunu görüştük. Girdiler pahalı, doğalgazı pahalı alıyoruz. Aldığımız 17 milyar metreküp doğalgazın, 12 milyar metreküpünü elektrikte kullanıyoruz. Dolayısıyla girdi pahalı, bir de dolar ve petrol fiyatları artıyor. Doğalgazın petrol fiyatlarına bağlılığı var." 
     
     TRT payı düşürüldü 
     Bu durumun düzeltilmesi için görüşmelerin sürdürüldüğünü ifade eden Güler, "Doğalgaz konusunda Ruslarla da görüşmemiz sürüyor. Bir ay içinde netlik kazanacak. Sanayide ucuz elektrik kullanımı çalışmalarında sona doğru yaklaşıyoruz. Ayrıca, TRT payını da yüzde 1.5 düşürdük" diye konuştu. 
     "Bakanlık olarak yeni enerji politikaları oluşturuyoruz" diyen Bakan Güler, "Daha evvelden belirgin bir politika yoktu. Enerji politikasını yeniden şekillendiriyoruz. Uzun vadeli olacak, dışa bağımlılığı azaltan, kendi milli kaynaklarına ağırlık veren bir enerji politikası üzerinde yoğun şekilde çalışıyoruz" dedi. 
     



 EKONOMİ 




















</TEXT>
</DOC>
