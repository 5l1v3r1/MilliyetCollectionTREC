<DOC>
<DOCNO> 121371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/soneko37.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Coşkun Programı revize etmek istiyoruz 
</HEADLINE>
<TEXT>

     Sanayi ve Ticaret Bakanı Ali Coşkun, önümüzdeki günlerde 4. gözden geçirme sırasında Uluslararası Para Fonu IMF ile yeni bir stand by anlaşması yapmayacaklarını belirterek, ''Bu programı revize etmek istiyoruz'' dedi. 
     Coşkun, İstanbul Sanayi Odası İSO Meclis toplantısı öncesi basın mensuplarının sorularını yanıtlarken, bugün Ankara'da IMF ile ilgili yaptığı açıklamalara ilişkin şunları söyledi 
     ''Her zaman söylüyorum, yine söyleyeceğim. Şimdiye kadar uygulanan ekonomik programda parasal politikalar çok öne çıkarıldığı için bu programın sosyal boyutu eksikti, üretim boyutu eksikti. Ayrıca, kamu maliyesi politikalarıyla yeterince desteklenemedi ve reel sektör ihmal edildi. Dolayısıyla önümüzdeki günlerde 4. protokolün görüşmesi sırasında IMF ile yeni bir stand by yapacak değiliz. 
     Bu programı revize etmek istiyoruz. Mutlak suretle ekonomiyi yüzde 5 ile 7 civarında büyüterek ve devleti kendi asli görevlerine döndürerek, kendi içinde dinamiklerini oluşturmayı arzu ediyoruz. Yani rekabete açık, serbest piyasa koşullarının bütün boyutunun işlemesini sağlayacağız.'' Bir gazetecinin, ''Bu açıklamalar, IMF'yi işlerimize karıştırmayız şeklinde yorumlandı'' demesi üzerine Coşkun, ''Zaten karışmaz, yani IMF ile oturursunuz, ekonomik konularda bazı prensipleri bağlarsınız ama içişlerine IMF karışmaz ki. Yani karışsın mı, ne diyorsunuz '' diye konuştu. 
     Coşkun, Meclis Başkanı Bülent Arınç'ın Necmettin Erbakan ve Recep Tayyip Erdoğan ile ilgili açıklamalarına AK Parti'den tepki gelip gelmediğinin sorulması üzerine, ''Kendisine sorun'' yanıtını verdi. 
     





</TEXT>
</DOC>
