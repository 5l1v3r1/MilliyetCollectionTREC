<DOC>
<DOCNO> 106686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/spor/spo05.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
SAKARYA AYAKTA 
</HEADLINE>
<TEXT>

Ülkeyi yasa boğan trafik kazasının ardından yaraların sarılması için seferberlik ilan edildi. Yeşil-Siyahlılar, lige "devam" kararı aldı, Bakan Erdoğan Toprak kulüpleri yardıma çağırdı 
     HÜSEYİN YAVUZ 

     TÜRK futbolunun köklü kulüplerinden Sakaryaspor’un bu sezon İkinci Lig A Kategorisi’ne devam edebilmesi için kollar sıvandı. Sivas’a giderken Yozgat yakınlarında yaşanan trafik kazasında hayatını kaybeden beş kişiden Genel Menajer Aykut Yiğit, malzemeci Fevzi Ergünoğlu ve şoför Selami Uludağ dün Adapazarı’nda hazin bir törenle toprağa verildi. Masör Cüneyt Çukur’un cenazesi de İzmir’de son yolculuğuna uğurlandı. 
     SİVAS Cumhuriyet Üniversitesi’nde tedavi altına alınan Teknik Direktör Hüseyin Hamamcı, kaleci antrenörü, malzemeci ve 10 futbolcu dün taburcu edildi. Adapazarı’ndaki törende Spordan Sorumlu Devlet Bakanı Erdoğan Toprak, "Büyük kulüpler bir yıllığına ellerindeki fazla futbolcuları Sakaryaspor’a verirlerse yoluna devam eder. Üç büyük kulüp yöneticisiyle yarın bugün bir araya gelip, yaraları sarmamızı isteyeceğim" dedi. 
     FEDERASYON Başkanı Haluk Ulusoy da, her türlü desteği sağlayacaklarını ifade etti. Ulusoy, "Taahhüt ediyoruz ki bu takım sahalardan çekilmeyecek. Mevcut yerini ve konumunu koruyacaktır. Sakaryaspor’un arkasındayız" diye konuştu. Sakaryaspor Kulübü ve Adapazarı Büyükşehir Belediye Başkanı Aziz Duran da, "Biz lige devam etmekten yanayız. Destek sağlanırsa en geç bir ay içinde yeşil sahalara döneriz" açıklamasını yaptı. 
     



 SPOR 


























</TEXT>
</DOC>
