<DOC>
<DOCNO> 148079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun27.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Hayalimde olan Maraş'ı kurtarma operasyonudur" 
</HEADLINE>
<TEXT>

     KKTC Cumhurbaşkanı Rauf Denktaş, Rum tarafına yaptığı önerilerin kabul edilmemesi halinde, Maraş'ın iskana açılmasını düşündüğünü belirterek, ''Hayalimde olan Maraş'ı kurtarma operasyonudur '' dedi. 
     Denktaş, Dipkarpaz köyünden kendisine destek ziyaretine gelen bazı sivil toplum kuruluşlarının temsilcilerini kabulü sırasında, ''Maraş Rumlara nasıl verilir '' diye gazetelerde haberler gördüğüne atıfta bulunarak, ''Bilindiği gibi, ta eskiden beri, Maraş'ın bir kısmının eski sahiplerine verileceği yönünde Türkiye'nin taahhüdü vardır Güvenlik Konseyi'ne. Dolayısıyla biz o taahhütlerin çerçevesinde bu teklifleri yapıyoruz'' dedi. 
     Rumların teklifi reddettiğini, ancak düşünmeleri için biraz daha zaman verdiklerini kaydeden Denktaş, şunları söyledi 
     ''Bakalım ne diyecekler. Ona göre biz de Maraş'ı daha fazla terk edilmişliğe bırakmama yönünde bir karar alırız. Rumların haklarına halel getirmeksizin, Maraş'ın ayağa kalkması için bir çare düşünmemiz lazımdır. Çünkü zaman geçtikçe yazık oluyor o binalara. Geçmişte de davet yapılmıştır. Gelmeyen taraf Rumlar olmuştur. Çünkü onların bütün istemi bütün Kıbrıs'tır. Kıbrıs'ın tümünü istiyorlar. Aklımızı başımıza alalım, Rumların niyetini iyi değerlendirelim ve kendi kendimizi perişan etmeyelim.'' Maraş'ın açılması fikrinin, kendisinin ham bir düşüncesi olduğunu ifade eden Denktaş, ''Düşüncem şu ilan edilir, yatırım yapıp o otelleri vesaireyi ayağa kaldıracak insanlara 30-40 yıllığına icar edilir. Mal sahibi eğer Rum ise o alınacak icarlar o Rum'un hakkı olarak bir yerlerde muhafaza edilir. Ama binalar da kurtarılmış olur. Bunun şartları var. Ama bunlar düşünülmemiş şeylerdir. Benim hayalimde olan bir Maraş'ı kurtarma operasyonudur'' dedi. 
     Denktaş, hak ve adalet çerçevesinde bir anlaşma olursa kimsenin zarar görmeyeceğini belirterek, bazı yerlerde yatırımların durduğunu, bunun büyük bir ayıp olduğunu, yatırımların büyük bir şevkle devam etmesi gerektiğini söyledi. 
     Cumhurbaşkanı Denktaş, bir soru üzerine, Rum yönetimi lideri Tasos Papadopulos'tan ikinci mektubuna bir yanıt almadığını, Rumların kendi ''önerilerini'' açıklayarak, dünyanın gözlerini boyamaya çalıştığını söyledi. Denktaş, Rumların ''önerilerinin'' azınlık hakları olduğunu vurguladı. 
     





</TEXT>
</DOC>
