<DOC>
<DOCNO> 125445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sonspo16.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Çaykur Rizespor'dan Devran'la anlaştı... 
</HEADLINE>
<TEXT>

     Gaziantepspor, 1 Ocak 2003'te başlayacak ara transfer dönemi öncesinde, Çaykur Rizesporlu orta alan oyuncusu Devran ile sezon sonuna dek sözleşme imzaladı. 
     Kulüp başkanı Celal Doğan, yaptığı açıklamada, Birinci Süper Ligin ilk yarısını 30 puanla kapattıklarını, çok önemli oyuncuları sakatlandığı için birçok karşılaşmaya istedikleri kadroyla çıkamadıklarını söyledi. 
     Ligin ikinci yarısına daha güçlü ve geniş kadroyla girebilmek için transfer çalışmalarının aralıksız sürdüğünü belirten Doğan, ''Transfer çalışmalarımız sürüyor. En iyisini almaya çalışıyoruz. Parayı sokağa atmak istemiyoruz'' dedi. 
     Çaykur Rizesporlu Devran'ı kadrolarına kattıklarını ve 1-2 oyuncuyla daha görüşmelerin sürdüğünü anlatan Doğan, şöyle devam etti 
     ''Genç ve dar bir kadroya rağmen ilk yarıyı 30 puanla 5. sırada tamamladık. Kadroda yer alan as oyuncularımızın 4'ünün sakatlanması hesaplarımızı altüst etti. Ama genelde çalışmalardan memnunum. Son zamanlarda takımda bir düşüş meydana geldi. Ancak ikinci yarıda toparlanarak başarılı olacağımıza inanıyorum. Kimse umutsuzluğa düşmesin. 
     Denizlispor maçı sonrası lige uzun bir ara verilecek. Gaziantepspor yönetimi olarak hem lige verilen arayı hem de ara transfer dönemini iyi değerlendirmek amacındayız. Yurtiçi ve dışında orta alan, sol kanat ve forvet için çalışmalar sürdürülüyor. Kesinlikle güçlü transferler yapmayı düşünüyoruz.'' 
     
     ''KEMAL'İN TALİBİ VAR'' 
     Doğan, Ümit Milli Takımı ve Gaziantepspor'un başarılı orta alan oyuncusu Kemal için birkaç kulübün resmi öneride bulunduğunu, ancak şu anda henüz bir karara varmadıklarını bildirdi. 
     ''Kemal'i isteyen kulüpler var, tekliflerini aldık. Bu oyuncumuza hangi kulüp en yüksek ücreti verirse o kulüple anlaşacağız'' diyen Doğan, kulüp ismi ve fiyat açıklamasının doğru olmayacağına dikkati çekti. 
     





</TEXT>
</DOC>
