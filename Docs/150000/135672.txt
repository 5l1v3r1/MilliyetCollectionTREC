<DOC>
<DOCNO> 135672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/yazar/zbirand.html </URL>
<DATE> 2003/02/07/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Irak beni korkuttu 
</HEADLINE>
<TEXT>

     Powell, dumanı tüten silah gösteremedi. Saddam Hüseyin'e de suçüstü yapamadı. Ancak ortaya atılan kanıtlar, Irak'ın silahlanma konusunda ne kadar çetin bir ceviz olduğunu, özellikle Türkiye açısından kaygı verici bir noktaya ulaştığını da ortaya koydu. 
     Powell'ı dinledikten sonra, ben Irak'tan korktum. Bugün belki hiçbiri elinde olmayabilir, ancak bir ara Saddam'ın, Türkiye'yi hırpalayabilecek bir konuma geldiğini gösterdi. 
     Türkiye'nin askeri kahramandır. Vatanını herkesten iyi savunabilir, ancak Saddam'ın kimyasal ve nükleer silahlarına dayanamazdık. 
     Ortaya çıkan manzara, fırsatını bulduğu anda yeniden silahlanma niyetinde olan, ABD ve İngiltere'nin baskılarına rağmen, elinde kalanları dahi saklamaya çalışan bir Saddam yönetimi... 
     Powell'ın yaklaşık 1,5 saatlik gösterisi, özellikle bizi düşündürmeli. Türkiye yanıbaşındaki bir tehlikenin farkına varmalı... 
     
Türkiye sonunda düğmeye bastı      Hükümet belki Washington'da bazı kişilerin tüylerini diken diken etti, ancak sonunda kendine özgü bir üslupla, gerekeni yaptı. 
     Abdullah Gül, kendi kamuoyuna yönelik mesajına önecelik verdi. Barış çabalarını ön plana çıkarttı. Washington'dan gelen isteklerin üstüne atlamadı. Öncelerde mesafeli durdu. Pazarlık ettiği izlenimi verdi. 
     Sonunda öyle bir noktaya varıldı ki, "Günah benden gitti" diyebildi ve kamuoyu da bu yaklaşımı kolaylıkla benimsedi. 
     Aslında, demir tavında dövülür. Acaba, ABD askeri kabul edilmesi kararı da dün alınmış olsa daha iyi olmaz mıydı 
     AKP kadrolarının, bu konuda böylesine duyarlı bir tutum alıp almadığı, Kurban Bayramı unsurunun ne oranda etkili olduğu belirsiz. Hele, AKP kadrolarının önemli bir bölümünü, 1 inci Körfez savaşında Özal'ın politikalarına muhalefet ettikleri için şimdi çok rahatsız oldukları iddiası da ilginç. 
     Artık ok yaydan çıktığı için, söylenecek fazla birşey yok. TBMM'de üslerde düzenleme izni verilmesi, yeşil ışık yakılmasından başka birşey değil. Bu saatten sonra, geri dönülmesi imkansız bir süreç başladı. 
     Türkiye doğrusunu yaptı. 
     Bundan sonra dua edelim ki, savaş uzun sürmesin ve büyük insan kayıplarıyla karşılaşılmasın. 
     
     Bu iş Saddam ile yürümez 
     Bu kanıtları gördükten sonra, elinde hiçbir silah kalmasa dahi, ben artık Saddam yönetiminin devamını istemem. 
     İnsan, bazı gerçekleri kağıt üstünde okusa dahi, tam olarak inanamıyor. ABD, Irak'ın silahlandığını daha önce de söylüyor, Saddam ise reddediyordu. Bizlerde inanmakta zorlanıyorduk. Powell'ın konuşması önemli bir fark yarattı. 
     Irak'ın kimyasal ve nükleer yetenekleri korkutucu noktalara gelmiş. 1 inci Körfez savaşı olmasa, bu yeteneklerini daha da geliştirebilecek ve Türkiye'yi kolaylıkla tehdit edebilecek bir noktaya gelebilirmiş. 
     Saddam, Irak yönetiminde kaldığı sürece bu tutumundan vazgeçmeyeceği de ortada. İşte bundan dolayı, bu noktaya gelindikten sonra, ya yönetim değişikliği veya Saddam'ın görevi bırakması, Türkiye'nin lehinedir. 
     Bu olayın müslüman kardeşlerimizin vurulması veya hristiyan-müslümen çatışması gibi, din motifli senaryolarla ilgisi yoktur. Saddam'ın tehdit unsuru olmasıdır. Irak Türkiye'yi hiçbir zaman tehdit etmedi. Ancak ilerde tehdit etmeyeceğine de kimse güvence veremez. 
     Amerika dünya kamuoyunda ilk defa puan kazandı. Belki insanları heyecanlandırmadı, suçüstü etkisi yapacak süprizler yaratmadı, ancak çok kişiye "Washington haklıymış" dedirtti. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







Irak, riskler ve CHP 


Son yüz yılda silahlara toplam kaç para ödendi dünyada 


CHP müsameresi 


Taha Yasin’in gizli ziyareti 


Hükümet doğru olanı yapıyor 


Suçüstü yapmak 


Mumcu’nun söyledikleri yine çok tartışılacak 


TÜSİAD raporu ve enflasyon 


Ne olacağı belli... 


AKP’nin şeffaflığı bu kadar mı 


Futbol şakaları... 


Küba’dan Irak’a... 


Amerikan militarizmi üzerine bir başyapıt 


Harp çıkmadan işler bozuluyor 


</TEXT>
</DOC>
